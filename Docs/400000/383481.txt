<DOC>
<DOCNO> 383481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/spor/yercan.html </URL>
<DATE> 2005/10/03/ </DATE>
<TIME>  </TIME>
<AUTHOR> Fuat ERCAN  </AUTHOR>
<HEADLINE>
Emanete ihanet 
</HEADLINE>
<TEXT>



Sadece bir maçlık Trabzonspor'un direksiyonuna geçen Orhan Çıkrıkçı'nın ne düşündüğünü, kafasını ne tür bir teknik adam kurnazlığına çalıştırdığını anlamak mümkün değildi. 
Galatasaray gibi bir ekibin karşısına çıkarken akıllara durgunluk veren bir tercih yapmış, Jefferson'u yedek soyundurarak kaleyi genç ve tecrübesiz isim Tolga'ya teslim etmişti. Hoş, gerçi içinde bulunduğu krizden bir türlü çıkamayan ve haftalardır takım olmayı unutan Trabzonspor'un dünkü Galatasaray'a direnmesi zaten pek de mümkün değildi. Ama bu akıl almaz tercih, Sarı- Kırmızılı ekibin işini çok daha kolaylaştırdı. İlk yarıda ağlara giden dört golde de Tolga'nın hatası vardı. Orhan hoca, bir maçlık beyliğinde "emanete ihanet" etti, Trabzon teslim bayrağını henüz ilk yarıda çekti. Galatasaray, UEFA'da yaşadığı şoku bir an önce üzerinden atabilmek için maça hızlı ve tempolu başladı. İlk dakikalardan itibaren oyunu Trabzon yarı alanına yıkarak, kontrolü ele geçirdi. Trabzonspor ise ünlü Rus yazar Gogol'un "Ölü Canlar"ını Ali Sami Yen'in çimlerinde sahneler gibiydi. Ne Emrah, Kürşat, Eller ve Volkan'dan oluşan defans Galatasaray ataklarında ayakta durabiliyor, ne de Adem ve Celalettin'den oluşan iki kanat rakibi zora sokacak bir tek atak geliştirebiliyordu. Forvette oynayan Yattara ve Mehmet Yılmaz da var gibi görünmeye çalışan yoklardandı. Bir tek kaptan Fatih Tekke hırsı ve enerjisiyle direnmeye çalıştı, o da yetmedi. 
Galatasaray elde ettiği farklı galibiyetle, ezeli rakibi Fenerbahçe'ye bir günlüğüne teslim ettiği liderlik koltuğunu devralırken moral buldu, yara sardı. Önceki gün imzaladığı sözleşmeyle Trabzon'da patronluk koltuğuna oturan Halilhodziç ise şeref tribününden seyrettiği bu ilk maç sonunda, yeni takımında işinin hiç de kolay olmayacağını anladı. 



</TEXT>
</DOC>
