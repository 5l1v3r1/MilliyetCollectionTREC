<DOC>
<DOCNO> 361838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/yasam/axyas02.html </URL>
<DATE> 2005/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaza değil, cinayet 
</HEADLINE>
<TEXT>


Alanya'daki tur teknesi, kapasitesinin 2 katı yolcu aldı. Tekneyi kullanan ise kaptan değil aşçıydı Can simidi bile olmayan teknede 4 kişi öldü, 12 kişi yaralandı 

SEFA KARACAN UFUK BALKİS MEHMET AL Antalya DHA 

Alanya'da, kapasitesinin yaklaşık 2 katı yolcu alan tur teknesi battı. 4 kişinin öldüğü, 12 kişinin de yaralandığı tekneyi, kaptanlık belgesi olmayan aşçının kullandığı belirlendi. Tekneleri defalarca uyardıklarını vurgulayan Kaymakam Günhan Sarıkaya, "Bu bir cinayettir" dedi. 

Fazladan 58 yolcu 
Gündüzleri çevredeki mağara ve koylara gezi düzenleyen 'Paradise Garden' adlı tekne, önceki gece yarısı mehtap turuna çıktı. 72 yolcu kapasiteli, 17.5 metre boyundaki tekneye 130'a yakın yolcu alındı. 
Kızılkule civarında yaklaşık 45 dakika tur atan tekneyi kullanan Hüseyin Ayan, dün saat 01.00'de dönüşe geçti. Bu sırada teknenin su almaya başladığını fark etti. Aşçılık yapan ve kaptanlık ehliyeti bulunmayan Ayan, yönünü balıkçı barınağına çevirdi. Ancak tekne barınağın yaklaşık 20 metre açığında battı. Panik yaşayan yolcular, denize döküldü. Bazı yolcular yüzerek mendireğe çıkarken, yüzemeyen kazazedeleri balıkçı tekneleri topladı. Yüzme bilmedikleri belirtilen ve tekneden çıkamayan Yıldız Aktaş 43 , Gülnaz Aslan 26 , Veli Tuncer 12 ve Nesrin Aslan 13 öldü. 
Balıkadamlar araştırma yaparken, aralarında çocukların da bulunduğu 12 kişi hastaneye kaldırıldı. Dilek Kospınar ve Yücel Mercan'a ait tekneyi kullanan Ayan kaçarken, mürettebattan D.Y. gözaltına alındı. 

Yasak geldi 
Alanya Kaymakamı Günhan Sarıkaya, yaşanan kazanın ardından "mehtap turları"nı ikinci bir emre kadar yasakladı. Gezinti tekneleri, saat 20.00'den sonra denize açılmadı. 

'Aşırı yük suya gömdü' 

Teknenin dışarıdan aldığı bir darbeyle batmadığının tespit edildiğini kaydeden Alanya Kaymakamı Sarıkaya, "Aşırı yüke bağlı olarak suya çok gömülmüş. Alt kat pencerelerinden su girmiş. Suçlu, cinayetten yargılanmalıdır" dedi. 
Teknenin balıkçı barınağına döndürülmesinin daha fazla can kaybını önlediğini belirten Sarıkaya, "Ancak insanlar panik yapmış" dedi. 
Yolcu listesi ve bilet sistemi olmaması nedeniyle yolcu sayısının kesin olarak bilinemediğini ifade eden Sarıkaya, "Bütün riskleri biliyor ve uyarıyorduk. Kural, yasa tanımadan, keyfi çalışıyorlardı. Sayfalarca rapor hazırladık. Dolmuştan daha ucuza, 500 bin liraya, 1 milyon liraya yolcu taşıyorlar. Radarları bile yok" diye konuştu. 

'Can simidi bile yoktu' 

Kazada eşini kaybeden dostları Duran Aktaş'ın, 2 gün önce 4 çocuklarıyla evlerine konuk geldiğini belirten Mustafa Gözenek, olayı şöyle anlattı "Gezi sırasında teknenin altındaki tuvalete indiğimde, yerde su gördüm. Tepki alırım diye bir şey söylemedim. Pişmanım. 10 dakika geçmedi, elektrik gitti. Önce 'Sağ tarafa geçin', sonra 'Sol tarafa geçin, ortaya geçin' diye talimatlar vererek panik yarattılar. Can simidi bile yoktu. Bizi nasıl kurtardılar hatırlamıyorum." 

Basın geleceği görmüştü 

Yerel Yeni Alanya Gazetesi Genel Yayın Yönetmeni Mehmet Ali Dim, 11 Temmuz tarihli 'Faciaya Davetiye' başlıklı yazısında şunları kaydetmişti "Kim kaptan, kim tayfa, kim aşçı bilen var mı Çalışanlar sabıkalı mı değil mi, in mi cin mi bilen var mı Hangi tekne, hangi saatte kaç yolcuyla çıktı Yolcuların kimliklerini bilen var mı Saldık çayıra, Mevlam kayıra Böyle bir turizm anlayışı olur mu Facia, 'geliyorum' diyor... Biz de 'gel, gel, gel' diyoruz." 


</TEXT>
</DOC>
