<DOC>
<DOCNO> 397285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sondun52.html </URL>
<DATE> 2005/11/23/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
ABD'de milyonlarca kişi Şükran Günü kutlamaları için yollara düştü 
</HEADLINE>
<TEXT>

     ABD'de yarın kutlanacak ''Şükran Günü'' dolayısıyla milyonlarca kişinin havaalanlarına, tren ve otobüs istasyonlarına akın ettiği, milyonlarcasının ise yüksek benzin fiyatlarına rağmen kendi araçlarıyla yola çıktığı bildirildi. 
     Amerikan medyasında yer alan haberlere göre, Şükran Günü dolayısıyla karayoluyla seyahate çıkanların sayısının bu yıl 37 milyonu, havayoluyla seyahat edeceklerin sayısının ise 21.7 milyonu aşması bekleniyor. 
     Amerikan Hava Taşımacılığı Derneği tarafından yapılan açıklamada, uçak biletleri geçen yıla göre ortalama 40 dolar daha fazla olmasına rağmen bu yıl Şükran Günü dolayısıyla 19-29 Kasım arasında havayolunu tercih edenlerin sayısının, geçen yılın aynı döneminden daha fazla olduğunu açıkladı. 
     Yetkililer, ABD'nin önemli kısmında etkili olması beklenen kar yağışı ve kötü hava koşullarının trafik kazalarına yol açacağından duydukları endişeleri dile getirirken, bu yıl havaalanlarında ve yollardaki yığılmanın geçen yıla göre daha fazla olabileceğine dikkat çekiyorlar. 
     
</TEXT>
</DOC>
