<DOC>
<DOCNO> 395127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/soneko49.html </URL>
<DATE> 2005/11/15/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
TÜKODER 'Helal Gıda', Müslüman ülke pazarlarına girme amaçlı 
</HEADLINE>
<TEXT>

     Tüketiciyi Koruma Derneği TÜKODER Genel Başkan Yardımcısı Ali Çetin, TSE'nin hazırladığı ''Helal Gıda'' standardıyla bir yandan İslami sermaye çevrelerinin gıdadaki iç pazar paylarını büyütmenin, diğer yandan Müslüman ülkelerdeki pazarlara ''Müslümanlık'' kıstasıyla girmenin ve yayılmanın amaçlandığını ileri sürdü. 
     Çetin, yaptığı yazılı açıklamada, Avrupa Birliği ve dünyanın gelişmiş ülkelerindeki gıda politikalarının temel unsurlarını bağımsız bilimsel destek alınması, tüketici sağlığına yönelik risklerin belirlenmesi, risk değerlendirme yöntemlerinin kullanılması, tüketicilerin risklere karşı korunması için yasaların hazırlanması, uygulanması ve denetiminin oluşturduğuna işaret etti. 
     Türkiye'de bu kıstasların yerine, ''yandaşa yeni kar alanı açmak, gıda terörüne geç demek, gıdanın ve açlığın siyasi ve dini istismar edilmesi'' kıstaslarının aldığını iddia eden Çetin, gıda bankacılığı uygulamasıyla da kar amacıyla kurulmuş ticari firmaların stoklarındaki son kullanma tarihi dolan veya dolmak üzere olan gıdaları yandaş dernek ve vakıflara bağışlama yoluyla bir taşla iki kuş vurmanın hedeflendiğini ileri sürdü. 
     Açıklamasında, ''çöpe atılacak gıdaların vakıf ve derneklere verilmesiyle firmalara, gelirlerinden düşme ve daha az vergi verme olanağı sağlanmıştır'' diyen Çetin, şunları kaydetti 
     ''İkinci olarak, iktidarlarca muhtaç duruma düşürülmüş tüketicilere yandaş dernek ve vakıflar eliyle sadaka niyetine verilen bu gıdaların oy avcılığında kullanılması hedeflenmiştir. Tümüyle istismara açık bu sorun tartışılırken, AKP Hükümeti gıdada yeni bir alicengiz oyununa gitmiştir. Yeni oyunun adı Helal Gıdadır. Bu oyunun iki yüzü bulunmaktadır. Bir yandan İslami sermaye çevrelerinin gıdadaki iç pazar paylarını büyütmek, diğer yandan ise Müslüman ülkelerdeki pazarlara Müslümanlık kıstasıyla girmek ve yayılmak amaçlanmaktadır. Tüketicinin temel talebi güvenli gıdadır. Tüketicinin sağlığının ve güvenliğinin korunması her türlü siyasi ve ticari çıkarın üstünde tutulmalıdır.'' 
     
</TEXT>
</DOC>
