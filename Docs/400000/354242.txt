<DOC>
<DOCNO> 354242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/spor/aspo.html </URL>
<DATE> 2005/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanal'ın suyu ısındı 
</HEADLINE>
<TEXT>


A Milli Takım'ın çalıştırıcısı, gözlemci olarak görev yapacağı olimpik ekibin İspanya kafilesine katılmadı, ortalık karıştı. Levent Bıçakcı'nın bugün kendisinden istifasını isteyeceği iddia edildi 


Hakan Şükür tartışmaları ile yıpranan, Dünya Kupası grup elemelerindeki son maçların ardından hayat bulan Ersun Yanal adeta kendi kuyusunu kazdı. Raşit Çetiner'in istifasından sonra Yanal'ın düşüncesiyle Olimpik Milli Takım'ı Akdeniz Oyunları'na A Milli Takım antrenörleri Mesut Bakkal ve Metin Bayındır'ın götürmesi planlanmış, kendisinin de ekibe gözlemci olarak destek vermesi kararı alınmıştı. Ancak Yanal, izin almadan İspanya'ya gitmeyince topun ağzına geldi. 
Olimpik Milli Takım, dün sabah İspanya'ya uçarken, Kafile Başkanı Serdar Güzelaydın, havaalanında Ersun Yanal'ın olmadığını görünce büyük şok yaşadı. Ancak Yanal'ın, A Milli Takım Sorumlusu Davut Dişli ve Menajer Can Çobanoğlu'na gitmeyeceğini söylediği ileri sürüldü. Buna rağmen Dişli'nin yakın çevresine, "Ersun Yanal benden izin almadı" sözleri kaos yarattı. 

Doğan Kriz var 
Patlayan krizin ardından Yanal'ın görevden alınması görüşü ağırlık kazanmaya başladı. Federasyon Başkanvekili Hasan Doğan, "Buna 'kriz var' diyebiliriz. Kafile başkanı, listede ismi olan Yanal'ın gelmeyeceğini havaalanında öğreniyorsa, bir sıkıntı var demektir" ifadesini kullandı. Serdar Güzelaydın ise, "Kimseden izin aldı mı bilmiyorum" dedi. 
Ersun Yanal'ın, pazartesi günü yapılan antrenör eğitimi seminerine de katılmadığını öğrenen yetkililer, son kararı Levent Bıçakcı, Serdar Güzelaydın, Davut Dişli üçlüsüne bıraktı. Bugün saat 17.00'de federasyon binasında Bıçakcı ile bir araya gelecek olan Yanal'dan önce savunma, sonra da istifasının istenmesi bekleniyor. 
Tecrübeli hoca ise "Sayın Serdar Güzelaydın'a bir haftadır gidemeyeceğimi söylüyorum. Çok yorgunum. Böyle bir sebepten A Milli Takım Teknik Direktörü görevden alınır mı Yarın Danimarka'ya puan kaybedersek kimse 'A ne iyi hocaydı, Akdeniz Oyunları'na gidip milli takımı da seyretmişti' demez" savunmasını yaptı. 


</TEXT>
</DOC>
