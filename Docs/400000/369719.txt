<DOC>
<DOCNO> 369719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/son/sondun21.html </URL>
<DATE> 2005/08/14/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Tahran Yönetimi, AB'yi görüşmelere çağırdı... 
</HEADLINE>
<TEXT>

     İran Atom Enerjisi Kurumu Başkan Yardımcısı Muhammed Saidi, AB'yi, ülkesinin uranyum zenginleştirme planları konusunda görüşmelere çağırdı. 
     Saidi, devlet televizyonuna yaptığı açıklamada, uranyumun zenginleştirmeden önceki adım olan, uranyum cevherini gaza dönüştürme faaliyetine hiçbir zaman son vermeyeceklerini söyledi. 
     ''İsfahan konusunun sona erdiğini'' belirten Saidi, artık sırada Natanz'ın bulunduğunu belirterek, ''Yakın gelecekte Natanz ile ilgili planlarımız var'' dedi. 
     İran, geçen hafta, Uluslararası Atom Enerjisi Kurumu'nun UAEK ''İsfahan'daki tesislerinde uranyum dönüştürme faaliyetlerine son vermesi'' talebinin yer aldığı karar tasarısını reddetmişti. 
     Natanz'da da uranyum zenginleştirme tesisleri bulunuyor. 
     İran Dışişleri Bakanlığı sözcüsü Hamid Rıza Asefi de, İsfahan'daki faaliyetlerini bir daha durdurmayacaklarını söylemişti. 
     Asefi, İran'ın Natanz'da uranyum zenginleştirmeye başlama konusunda henüz bir karara varmadığını belirtmekle birlikte, ''kararlarında, Avrupa'nın yaklaşımının büyük etkisi olacağını'' kaydetmişti. 
     İran, geçen yıl AB ile görüşmelerinin iyi bir ortamda sürmesi için nükleer faaliyetlerini askıya almıştı. 
     
</TEXT>
</DOC>
