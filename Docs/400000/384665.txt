<DOC>
<DOCNO> 384665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/siyaset/siy05.html </URL>
<DATE> 2005/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Ümidimiz dostum Tony idi... 
</HEADLINE>
<TEXT>


ABDULLAH KARAKUŞ Ankara 


Başbakan Recep Tayyip Erdoğan ve Dışişleri Bakanı Abdullah Gül, AB sürecinde yaşadıkları zorlukları AKP'lilere samimi itiraflarla anlattılar. 
Erdoğan, "Dostum Tony de halledemeseydi ne olurdu, bilmiyorum" Gül de, "Öyle anlar oldu ki, kapıyı tekmeleyip gitmek istedim" dedi. 
Erdoğan, önceki gün Bakanlar Kurulu'nda ve partideki kurmaylarıyla yaptığı değerlendirmelerde, 17 Aralık ve 3 Ekim süreciyle ilgili AB zorluklarını anlattı. İplerin bu süreçte sık sık kopma noktasına geldiğini belirten Erdoğan, şunları söyledi 
"Bir ara 'olumsuz süreç gelişecek' diye düşündüm. Bu nedenle A, B ve C planlarımızı hep hazırladık. Ekonominin etkilenmemesi için alarm verdik, bekledik. İplerin kopacağını düşündük ama ümidimizi yitirmedik. Başta 2. ve 7. maddeler olmak üzere isteğimizi yaptırdık. Tabii 'Buraya kadarmış' dediğimiz anlar da oldu. 
Birçok liderle görüştük ama tıkandığımız noktada son ümidimiz İngiltere Başbakanı dostum Tony idi. Sonunda aradım ve anlaştık. Sağ olsun, halletti. Dostum Tony de halledemeseydi ne olurdu, bilmiyorum." 
Gül ise AB süreciyle ilgili düşüncelerini AKP'nin Kızılcahamam'daki kampında anlattı. Gül, "Bütün kriterleri yerine getirdik ama bize AB tarafından haksızlıklar yapıldı. Bunlar karşısında bazen çok öfkelendik. Öyle anlar oldu ki, kapıyı tekmeleyip gitmek istedim. Her zaman istediğinizin yüzde yüzünü alamazsınız" dedi. KKTC'nin hep yanında olduklarını belirten Gül, "Kıbrıs milli davaydı ve hep sahip çıktık. Savaş olsa şehit oluruz" diye konuştu. 


</TEXT>
</DOC>
