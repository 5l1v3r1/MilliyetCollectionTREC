<DOC>
<DOCNO> 369743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/son/sonsiy05.html </URL>
<DATE> 2005/08/14/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Alman SDP, Sarıgül'den kampanya desteği istedi... 
</HEADLINE>
<TEXT>

     Alman Sosyal Demokrat Partisi SPD , Almanya'da 18 Eylül'de yapılacak erken genel seçimlerde kampanyalarına destek için Şişli Belediye Başkanı Mustafa Sarıgül'e teklifte bulundu. 
     Avrupa Parlamentosu eski milletvekili ve SPD'nin Türk seçmenlerle ilgili Yeni Yerler İnisiyatifi Başkanı Ozan Ceyhun ile Şişli Belediye Başkanı Mustafa Sarıgül, Divan Oteli'nde ortak basın toplantısı düzenledi. 
     Ceyhun, Almanya'da 18 Eylül 2005 tarihinde erken genel seçimlerin yapılacağını belirterek, bu seçimlerin gerek Almanya'da yaşayan Türkler, gerek Türkiye'nin Avrupa Birliği müzakereleri açısından çok önemli olduğunu kaydetti. 
     Almanya'da yaklaşık 500 bin Türk kökenli seçmen bulunduğunu kaydeden Ceyhun, önceki genel seçimlerde SPD'nin 7 bin oy farkla iktidara geldiğini, bu seçimlerde de Türk seçmenlerin oylarının büyük önem taşıdığını belirtti. 
     Ceyhun, Almanya'da yürütülecek kampanya için SPD'nin Mustafa Sarıgül'e resmi bir teklifte bulunduğunu, 21 Ağustos'ta Frankfurt'ta yapılacak ve SPD Genel Başkanı Franz Müntefering'in de katılacağı toplantıya Mustafa Sarıgül'ün davet edildiğini söyledi. 
     Ozan Ceyhun, sosyal demokratların mutlaka birlik ve beraberlik içinde hareket etmesi gerektiğini belirterek, bu nedenle yürütülecek kampanyada Türkiye'deki sosyal demokratlardan destek alınmasının kararlaştırıldığını ifade etti. 
     Türkiye'den Mustafa Sarıgül, Murat Karayalçın, Fikri Sağlar, Onur Öymen, Zeynep Damla Gürel gibi isimler arasından SPD teşkilatının en çok Mustafa Sarıgül'ü istediğini dile getiren Ceyhun, bu nedenle Sarıgül'e kampanyalarına destek vermesi için çağrıda bulunduklarını anlattı. 
     Ceyhun, Almanya seçimlerinde büyük bir çekişme yaşanacağını da belirterek, Almanya'da oy kullanacak Türk kökenli seçmenleri SPD'ye oy vermeye çağırdı. 
     
     SARIGÜL'DEN DESTEK SÖZÜ 
     Mustafa Sarıgül de SPD'nin seçim kampanyasına destek çağrısını büyük bir memnuniyetle kabul ettiğini belirterek, ''Almanya'da bulunan tüm Türk kökenlileri SPD'ye oy vermeye çağırıyorum'' dedi. 
     SPD dışındaki partilerin Türkiye'nin AB üyeliğine karşı olduklarını açıkladığını ifade eden Sarıgül, SPD'nin iktidardan uzaklaşmasının Avrupa'da Türkiye'nin işini oldukça zorlaştıracağını vurguladı. 
     Ozan Ceyhun, bir gazetecinin ''CHP Genel Başkanı Deniz Baykal çağıracağınız isim listesinde var mıydı '' şeklindeki sorusu üzerine, ''CHP kongresindeki olaylar nedeniyle Deniz Baykal ismini önermeye elim varmadı'' dedi. 
     
</TEXT>
</DOC>
