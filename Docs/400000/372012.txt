<DOC>
<DOCNO> 372012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/ekonomi/eko05.html </URL>
<DATE> 2005/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İş umudu az, ev, araba isteği çok 
</HEADLINE>
<TEXT>


Tüketici güven endeksi temmuzda yalnızca 0.1 puan arttı. Gelecek dönem kaygıları arttı 

EKONOMİ SERVİSİ 

Devlet İstatistik Enstitüsü ve Merkez Bankası'nın 100'ün üzerindeyken güveni, altındayken güvensizliği gösteren tüketici güven endeksi, haziran ayından sonra temmuzda da 99.2'yle 100'ün altında oluştu. Güven endeksi temmuzda yalnızca 0.1 puan arttı. 
Güven endeksinin 100'ün altında kalmasında, tüketicilerin gelecek dönem satın alma güçlerine ve iş bulma olanaklarına ilişkin değerlendirmelerinin kötüleşmesi etkili oldu. 

Tüketim eğilimi artıyor 
Mevcut döneme ilişkin satınalma gücü endeksi temmuz ayında, bir önceki aya göre yüzde 0.2 artarak 90.3'e yükselirken, gelecek döneme ilişkin satınalma gücü beklentisine ilişkin endeks yüzde 1.1 azalarak 92.8'e indi. 
İş bulma umuduna ilişkin beklentinin ölçüldüğü endekste de harizanda 86,2 olan rakam temmuzda 84'e geriledi. Buna karşın tüketim yapma eğiliminde artış gözlendi. Gelecek dönemde yarı dayanıklı tüketim mallarına yönelik harcama yapma düşüncesi endeksi bir önceki aya göre 102,7'den 103,8'e çıktı. Mevcut dönemin dayanıklı tüketim malı satınalmak için uygunluğu endeksi 133,1'ten 134,8'e yükseldi. Gelecek döneme ilişkin dayanıklı tüketim malı satınalma ihtimali endeksi ise 19,3'ten 19,4'e çıktı. 

Tasarruf eğilimi azalıyor 
Temmuzda, bir önceki aya göre ev ve araba alma umudunun da arttığı gözlendi. Gelecek dönemde otomobil ihtimali endeksi 7,7'den 8,6'ya, ev alma veya inşaa ettirme ihtimali endeksi de 8'den 8,9'a çıktı. Tüketimin finansmanı ihtimaliyle borç kullanma ihtimali 35,2'den 34,6'ya, mevcut dönemin tasarruf etmek için uygunluğu endeksi 70,6'dan 69,5'e indi. 


</TEXT>
</DOC>
