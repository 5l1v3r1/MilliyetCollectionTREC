<DOC>
<DOCNO> 373173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sontur20.html </URL>
<DATE> 2005/08/26/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Trafik kazalarının 6 aylık bilançosu 1302 ölü 
</HEADLINE>
<TEXT>

     Emniyet Genel Müdürlüğü Sözcüsü İsmail Çalışkan, vatandaşların terör olaylarına karşı duyarlı olduğunu belirterek, linç girişimi olaylarına karşı vatandaşların sağduyulu ve soğukkanlı yaklaşım sergilemelerini istedi. 
     Çalışkan, Emniyet Genel Müdürlüğü'nde haftalık bilgilendirme toplantısı düzenledi. 
     Enerji Piyasası Düzenleme Kurulu ve İçişleri Bakanlığı arasındaki ''Petrol Piyasasında İşbirliği Protokolü'' çerçevesinde polisin gerekli denetimleri yaptığını bildiren Çalışkan, protokol çerçevesinde 5 bin 680 akaryakıt istasyonundan 5 bin 509'unun denetlendiğini ifade etti. Bunlardan lisanssız olan 394'ünün mühürlendiğini kaydeden Çalışkan, mühürlenen istasyonlardan 154'ünün daha sonra lisans işlemlerinin tamamlanarak faaliyetine izin verildiğini anlattı. 
     Bu yıl 6 ayda 261 bin 886 trafik kazası meydana geldiğini belirten Çalışkan, bu kazalarda bin 302 kişinin hayatını kaybettiğini 52 bin 627 kişinin de yaralandığını söyledi. 
     İsmail Çalışkan, Trabzon ve Seferihisar'da meydana gelen olaylarda vatandaşların linç girişimini soran bir gazeteciye, ''Vatandaşlarımız terör olaylarına karşı duyarlı. Ancak bazen olumsuz görüntüler ortaya çıkabiliyor. Vatandaşlarımızın bu tür olaylarda daha sağduyulu ve soğukkanlı yaklaşmasında fayda var'' dedi. 
     Adana'da polisin arama izni olmaması nedeniyle hırsızı kaçırmasının polisin pasif direnişi olarak yorumlandığını belirten bir gazetecinin sorusu üzerine ise Çalışkan, ''Böyle bir pasif direniş söz konusu olamaz. CMK ile beraber bazı prosedürler gelişti. Arama izni, el koyma kararı gibi. Uygulama yeni olduğu için bazı zorluklar ortaya çıkabiliyor. Bunları aşmak için çalışmalarımız sürüyor'' diye konuştu. 
     Çalışkan, Rus kadınlarla beraber olduğu iddia edilen Gaziantep Emniyet Müdür Yardımcısı hakkında soruşturma açıldığını, soruşturmanın sonucuna göre hareket edileceğini de bir soru üzerine söyledi. 
     
</TEXT>
</DOC>
