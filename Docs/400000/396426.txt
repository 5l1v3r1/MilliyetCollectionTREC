<DOC>
<DOCNO> 396426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/guncel/gun06.html </URL>
<DATE> 2005/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürt, Türkmen, Arap Tatlıses'le söyledi 
</HEADLINE>
<TEXT>


NAMIK DURUKAN, CAN HASASU Erbil DHA 

TÜRKÜCÜ İbrahim Tatlıses, önceki akşam Kuzey Irak'ın Erbil kentinde verdiği ikinci konserinde bölgedeki tüm etnik grupları bir araya getirerek coşturmayı başardı. 
İlk konserinde organizasyon ve tanıtımdaki eksikliklerle bilet fiyatlarının pahalı olması nedeniyle beklediği ilgiyi göremeyen Tatlıses'i bu kez yaklaşık 6 bin kişi dinledi. Daha önceki açıklamalara göre ikinci konser Erbil Stadyumu'nda yapılacaktı, ancak zaman darlığı nedeniyle yine ilki gibi Erbil Büyük Park Salonu'nda gerçekleşti. 
Konserde kadını, erkeği, genci ve yaşlısıyla Kürt, Türkmen ve Araplar hep birlikte Tatlıses'in şarkılarına eşlik etti. Tatlıses, ilk konserinde olduğu gibi Türkçe ve Kürtçe şarkılarla, kendisini dinlemeye gelen hayranlarını coşturdu. 
Herhangi bir olay yaşanmayan konserde müziğin evrensel dilinin Irak'taki etnik grupları birleştirdiği görüldü. 

'Biz yolu açtık' 
Tatlıses, düzenlediği basın toplantısında, "Biz yolu açtık, Michael Jackson buraya gelir miydi bilemem. Ben barış istiyorum, barışın sağlanmasını istiyorum" dedi. Konserin ardından kentte "Tatlıses Kürt mü yoksa Türk mü " tartışması çıktı. 



</TEXT>
</DOC>
