<DOC>
<DOCNO> 385973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/spor/spo30.html </URL>
<DATE> 2005/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Golfte geri sayım 

Avrupa Golf Şampiyon Kulüpler Şampiyonası, 13-15 Ekim'de İstanbul'da yapılacak. Silivri Klassis Golf Kulübü'ndeki turnuva hakkında bilgi veren Federasyon Başkanı Ahmet Ağaoğlu, "Altı bin kulüp arasından seçilen 23 kulüp mücadele edecek. Yaklaşık olarak 2 milyon sporcu arasında en iyiler seçilecek" dedi. 

Şampiyonlar yurda döndü 

Letonya'daki Avrupa Büyükler Tekvando Şampiyonası'nda zirveye çıkan erkek takımı ile üçüncülüğü elde eden bayan milliler yurda döndü. Federasyon Başkanı Metin Şahin, 48 ülkeden 650 sporcunun katıldığı turnuvada 3 altın, 3 gümüş, 2 de bronz aldıklarını hatırlatıp, "Ülkemizi gururla temsil ettik" dedi. 

Söz düellosu 

Tartışmalı Fenerbahçe maçı sonrası ilk maçına çıkacak Konyaspor'da, bu haftaki rakipleri Ankaraspor'un Başkanı Hilmi Gökçınar'ın "Umarım hakemlerin kendilerini affettirmeleri gerekmez" sözleri tepki çekti. Başkan Ahmet Şan "Bizim hakem yardımına ihtiyacımaz yok" derken, Gökçınar yanlış anlaşıldığını savundu. 

Orhan Kaynak, Körfez'de 

A Kategorisi'nde çıkış arayan Kocelispor, eski futbolcusu Orhan Kaynak ile yeniden sözleşme imzaladı. Akçaabat Sebatspor'da bahis skandalında adı geçen, ancak olaylarla ilgisi olmadığı anlaşılmasının ardından federasyon tarafından 1 ay süre ile transfer hakkı tanınan tecrübeli golcü beş yıl aradan sonra Körfez'e döndü. 

Çifte sevinç 

Beşiktaş maçına gözünü çeviren Kayserispor'da, sakatlıkları geçen Fatih ve Ragıp'ın takımla çalışmalara katılması yüzleri güldürdü. Ancak tedavisi süren Bülent Karaman'ın zorlu karşılaşmada yer almasının zor olduğu bildirildi. Sarı - kırmızılılar cuma günü İstanbul'a gidecek, milli oyuncular ise perşembe takıma katılacak. 

Maçlar NTV'de 

Basketbol Ligleri Genel Direktörü Ali Özsoy, Türkiye Basketbol Ligi TBL maçlarının bu sezon NTV tarafından yayınlanacağını söyledi. Özsoy, "Türk Telekom-Beşiktaş maçıyla naklen yayınlar başlayacak. Cumartesi-Pazar saat 16.00-18.00 kuşağı NTV'de basketbola ayrılacak. Haftanın her cuma günü de Euroleague'de oynayan Efes Pilsen ve Ülker'in dışındaki bir maçı 20.30'da naklen yayınlamayı düşünüyoruz" dedi. 

2. Lig'de bugün 

B Kategorisi 
1. GRUP 
15.00 Yıl.Bosna - Eyüp 
2. GRUP 
15.00 Nazilli B. - Marmaris B. 
15.00 Buca - Adana DS 
15.00 Turgutlu - İzmirspor 
15.00 Muğla - Alanyaspor 
4. Grup Erteleme 
15.00 Erzurum - Giresunspor 


</TEXT>
</DOC>
