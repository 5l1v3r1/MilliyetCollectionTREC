<DOC>
<DOCNO> 358614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sondun50.html </URL>
<DATE> 2005/07/06/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
ABD'de Watergate skandalı sırasında FBI başkan vekili olan Gray öldü 
</HEADLINE>
<TEXT>

     ABD başkanlarından Richard Nixon’ın devrilmesine yol açan Watergate skandalı sırasında Amerikan Federal Soruşturma Bürosu FBI başkan vekili olan L. Patrick Gray, 88 yaşında öldü. 
     Gray’in oğlu Ed Gray, babasının pankreas kanserinden Florida eyaletinde bulunan Atlantic Beach’deki evinde öldüğünü söyledi. 
     Watergate skandalındaki rolü konusundaki 32 yıllık sessizliğini geçen ay ABC televizyonuna yaptığı açıklamayla bozan Gray, eski yardımcısı W. Mark Felt’in skandalın gizli kaynağı olduğunun ortaya çıkmasıyla ilgili konuşmuştu. 
     "Derin Gırtlak" olarak bilinen yardımcısı Felt’in, Washington Post’un Watergate hikayelerinde gazeteci Bob Woodward’ın gizli kaynağını olduğunu öğrendiğinde, "şoke olduğunu" ve "derinden yaralandığını" belirten Gray, "Beni kandırdı. Sanki balyoz yemiş gibiyim" demişti. 
     Gray, "O Felt , zaman zaman bana Derin Gırtlak olmadığını söylemişti" diye konuşmuştu. 
     Nixon, Watergate skandalı patlak vermeden haftalar önce Gray’i, FBI Başkanı J. Edgar Hoover’ın ölümünden sonra Mayıs 1972’de FBI başkan vekilliğine atamıştı. 
     Watergate soruşturmasını engellemeye çalışmakla suçlanan Gray, bu suçlamaları reddetmiş ve 1973’te istifaya zorlanmıştı. 
     Nixon, Watergate skandalının ortaya çıkmasıyla 9 Ağustos 1974’te istifa etmişti. 
     
</TEXT>
</DOC>
