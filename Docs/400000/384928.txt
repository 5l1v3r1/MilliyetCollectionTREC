<DOC>
<DOCNO> 384928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/sonyas15.html </URL>
<DATE> 2005/10/07/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Belçika'da eşcinsel evlilikler artıyor 
</HEADLINE>
<TEXT>

     Belçika İstatistik Enstitüsü INS , evlilik yapan eşcinsellerin sayısının süratle arttığını açıkladı. 
     Dünyada Hollanda'dan sonra eşcinsellere evlenme hakkı veren ikinci ülke olan Belçika'da eşcinsellerin yasal nikah yapmalarını sağlayan kanunun 2003 yılında yürürlüğe girmesinden sonra, ilk kez resmi istatistik verileri açıklandı. 
     INS, 2004 yılında 2 bin 207 eşcinsel nikah kıyıldığını, bunların 1267'sinin erkekler, 940'ının kadınlar arasında yapıldığını bildirdi. 
     Eşcinsel nikahların 1519'u Flaman bölgesinde, 327'si Valonya'da, 256'sı Brüksel bölgesinde kıyıldı. 
     INS, 2003 yılında eşcinsel evlilik sayısının 1706 olduğunu belirtti. 
     Son verilere göre, Belçika'da kıyılan nikahlarda eşcinsellerin oranı yüzde 8 dolayında bulunuyor. 
     Resmi nikah yapmalarına izin veren 1 Haziran 2003 tarihli yasa, eşcinsellere miras, sosyal haklar, vergi mükellefiyetleri, soyadı, tabiyet gibi konularda tüm evli çiftlerle aynı hakları tanıyor. 
     Belçika, bu yasayla, yabancı ülkelerdeki eşcinsel evlilikleri de resmen tanıyor, ancak Belçika'daki eşcinsel nikahları, Hollanda dışındaki ülkeler tarafından resmen tanınmıyor. 
     Eşcinsellere evlat edinme hakkı verilmesini öngören yasa tasarıları da halen parlamentoda ''olumlu bir yaklaşım'' ile inceleniyor. 
     
     BOŞANMA 
     Öte yandan, geçen ay, Brüksel'in Jette bölgesinde, evli bir eşcinsel çift boşanma davası açtı. Bir ilk oluşturan bu boşanma davası basın ve kamuoyu tarafından yakından izleniyor. 
     Boşanma talebinde bulunan erkek çift, yasanın yürürlüğe girdiği 1 Haziran 2003 tarihinden hemen sonra, ilk nikah yapanlardan olmuştu. 
     Belçikalı hukukçular, evlenen eşcinseller arasında da boşananlar olmasının doğal görülmesi gerektiğini, ülkede boşanma oranının çok yüksek olduğunu belirttiler. 
     AB'nin istatistik örgütü Eurostat'ın verilerine göre, AB ülkeleri genelinde evliliklerin 1960'lı yıllarda yüzde 14'ü, 1970'li yıllarda yüzde 22'si, 1980'li yıllarda yüzde 27'si boşanmayla sonuçlanırken, 1990'lı yıllarda bu oran ortalaması yüzde 35'i buluyor. 
     AB üyeleri arasında en fazla boşanma görülen ülkelerin başında, yüzde 60'a varan bir oranla Belçika geliyor. Belçika'yı İsveç yüzde 50 , Finlandiya yüzde 49 , İngiltere yüzde 45 ve Danimarka yüzde 41 izliyor. 
     
</TEXT>
</DOC>
