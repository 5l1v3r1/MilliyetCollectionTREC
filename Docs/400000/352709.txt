<DOC>
<DOCNO> 352709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sontur52.html </URL>
<DATE> 2005/06/16/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
"Sedat Peker Grubu" davasında, 5 sanığın tahliyesine kadar verildi 
</HEADLINE>
<TEXT>

     "Kelebek" adı verilen operasyon sonucu açılan, Sedat Peker’in de aralarında bulunduğu 71 kişinin yargılandığı davada, tutuklu 9 sanıktan 5’i tahliye edildi. 
     İstanbul 9. Ağır Ceza Mahkemesi’ndeki duruşmaya, tutuklu sanıklar Sedat Peker, ağabeyi Atilla Peker, Ali Binkalkan, Hüseyin Nalbantoğlu, Hakan Öztürk, Ali Şahin Gürman, Tuna Erdaş, Özgür Çelik ve Volkan Gezmiş ile tutuksuz sanıklardan 23’ü katıldı. 
     Mahkeme heyeti başkanı, "çıkar amaçlı suç örgütüne üye olmak" suçundan hakkında dava açılan ve bugün yapılan ilk duruşmada tahliye edilen Tony David Jonathan van Westerhoven’in dava dosyasının bu dosyayla birleştirildiğini tutanağa geçirdi. 
     Duruşmada söz alan Sedat Peker, telefon görüşmelerinin olduğu 20 bin sayfalık dosyada yazacak bir şey bulunmadığı için bazı mankenlerin kendisiyle tanışmak istediğinin haber yapıldığını öne sürdü. 
     Dosyada müdahil olarak yer alan Yusuf Altay’ın çeşitli gasp suçlarından tutuklu olduğunu söyleyen Peker, Altay’ın, kendisini farklı kişilere farklı şekillerde tanıttığını öne sürerek, "İnsan profiline bakınca bu kişinin ayrı uçlarda yaşadığı görülüyor" dedi. 
     Dosyada gasp edildiği öne sürülen senedin miktarında farklılıklar olduğunu savunan Peker, "Ben Yusuf Altay’ı dövmüşüm. O, gözümü bağladılar, ama ben gördüm diyor. Yani ben bir adamı dövdürtecek kadar zeki, ama gözünü bağlayamayacak kadar geri zekalı mıyım " şeklinde konuştu. 
     Sedat Peker, 8-9 yıldan beri evinde kapalı, asosyal olarak yaşadığını belirterek, şunları söyledi 
     "Ben Türkiye’nin kahramanlığına soyunmadım, ama 2 çocuğumun kahramanıyım. Çocuklarım varken, arabadan indirip yere yatırıp beni aradılar. Sinir hastası ettiler. Ben 8 senedir kitap okurum. Ciddi zekam olduğunu düşünüyorum. Ben bir örgüt kurmadım, profesyonelleri bir araya getirerek sistematik bir yörüngeye koyacak bir zekaya sahibim. Gençliğimin ilk yıllarında şiddete dayalı eylemlerde bulundum. Ben sinirli bir insanım. 8-9 sene psikolojik baskı altında yaşadım. Yusuf Altay’ın dövüldüğü sırada orada olsaydım, o kişi 7 günlük raporla oradan çıkmazdı. Bu, onu dövmediğimin en büyük delilidir. Bu olay nedeniyle hakkımda takipsizlik kararı vardır. 
     Tahliyemi istiyorum." Peker, anlattıklarını desteklediğini belirttiği bazı belgeleri mahkemeye sundu. 
     
     DİĞER SANIKLARIN İFADELERİ 
     Duruşmada ifadesi alınan tutuksuz sanıklardan eski MHP Şanlıurfa İl Başkanı Feridun Öncel, Sedat Peker’i çok iyi tanıdığını ve dostu olduğunu kaydederek, bu ilişkiyi bilenlerin kendilerine yönelik bir oyun oynadıklarını savundu. 
     Akçakale’deki köyde meydana gelen yaralama olayı sırasında Alanya’da olduğunu ifade eden Öncel, Alanya’daki otelde kaldığına dair sahte evrak düzenlemesi konusunda Peker’den talimat almadığını, otelde kaldığına dair faturaları dosyaya koyduğunu söyledi. 
     Tutuksuz sanıklardan Tuncay Ortay da müşteki Nuri Sözen’in tıbbi cihazlarla ilgili şirketine ortak olmak için protokol yaptığını ifade ederek, 7 trilyon lira borcu olan bu şirketi devralmak istediğini, bunun gasp olmadığını savundu. 
     Tutuklu sanıkların avukatları söz alarak, müvekkillerinin tahliyesini talep etti. 
     Hüseyin Nalbantoğlu, Hakan Öztürk, Ali Şahin Gürman, Özgür Çelik ve Volkan Gezmiş’in tahliyesine, diğer tutuklu sanıkların bu hallerinin devamına karar veren mahkeme heyeti, müdahil Yusuf Altay’ın dinlenmesi amacıyla tutuklu bulunduğu Tekirdağ F Tipi Cezaevi’nden duruşmaya getirilmesi için yazı yazılmasını hükme bağlayarak duruşmayı erteledi. 
     Bu arada, dosyada müşteki olarak yer alan Kemal Altay, duruşmaya katılmak için adliye binasına girmek isterken Sedat Peker’in adamları tarafından engellendiğini öne sürerek, şikayetçi olmak üzere adliye binasından ayrıldı. 
     
     İDDİANAMEDEN 
     İstanbul Cumhuriyet Savcılığı’nca hazırlanan iddianamede, Sedat Peker’in, "çıkar amaçlı suç örgütü kurmak ve yöneticiliğini yapmak", "adam kaldırmak suretiyle gasp", "gaspa teşebbüs", "özel evrakta sahtecilik" ve "tehdit" suçlarından 21.5 ile 62 yıl arasında ağır hapis cezasına çarptırılması isteniyor. 
     Atilla Peker’in "çıkar amaçlı suç örgütüne üye olmak", "adam kaldırmak suretiyle gasp" ve "ruhsatsız silah bulundurmak" suçlarından 23 yıla kadar ağır hapisle cezalandırılması öngörülen iddianamede, sanıklardan Bayram Küçük, Tuncay Ortay, Can Yakarlar ve Yılmaz Turan’ın da "gasp" ve "çıkar amaçlı suç örgütüne üye olmak" suçlarından 13 ile 26’şar yıl arasında ağır hapis cezasına çarptırılması talep ediliyor. 
     İddianamede, avukatlar Çağatay Özdemir, Şirin Berk ve Hakkı Kurtuluş ile bir emniyet amiri, bir başkomiser ve 3 adliye katibinin de aralarında bulunduğu diğer 66 sanığın da çeşitli suçlardan dolayı 6 ay ile 6 yıl arasında hapis cezalarına çarptırılmaları isteniyor. 
     
</TEXT>
</DOC>
