<DOC>
<DOCNO> 371990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sonyas03.html </URL>
<DATE> 2005/08/22/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Einstein'ın notları tesadüfen bulundu 
</HEADLINE>
<TEXT>

     Albert Einstein'ın 1925 yılında basılan bir çalışmasının orijinal elyazması, Hollanda'daki Leiden Üniversitesi'nde bulundu. 16 sayfalık Almanca çalışmanın Einstein'ın bir arkadaşının arşivini inceleyen üniversite öğrencisi tarafından, tesadüfen bulunduğu açıklandı. 
     Einstein'ın üzerinde çalıştığı son büyük teoriyi içeren sayfalar, 'Monoatomik ideal gazın kuantum teorisi' başlığını taşıyor. Makalede "'Mutlak sıfır' olarak anılan sıfırın altında 273 derecede, gazı oluşturan atomların enerjisi öyle düşük bir dereceye iner ki, hepsi daha büyük bir monoatom oluşturmak üzere birleşir" deniliyor. 
     Einstein'ın Hintli fizikçi Satyendra Nath Bose'nin katkılarıyla geliştirdiği teori daha sonra 'Bose-Einstein yoğunlaştırması' olarak anılmaya başlamış, nihayet 1995 yılında rubidyum gazını söz konusu biçimde yoğunlaştırmayı başaran Eric Cornell ve Carl Wiemann ise 2001 yılında bu sayede Nobel ödülü kazanmıştı. 
     
     Parmak izleri üzerinde... 
     16 sayfalık makale, Lorenz Teorik Fizik Enstitüsü'nün internet sitesinde yayımlandı. Prof. Carlo Beenakker, "Bazı sayfalarda Einstein'in parmak izlerini bile görebiliyorsunuz. Ayrıca makalenin editörünün aldığı notlar ve düzeltmeler de üzerinde duruyor" diye konuştu. 
     
</TEXT>
</DOC>
