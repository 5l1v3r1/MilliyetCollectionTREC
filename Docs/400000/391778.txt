<DOC>
<DOCNO> 391778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/sontur07.html </URL>
<DATE> 2005/11/02/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Acemi borsacı dehşet saçtı 2 ölü 
</HEADLINE>
<TEXT>

     
     Turhan ARSLANOĞLU İSTANBUL, DHA 
     
KARTAL’da ilaç tanıtımcısı Röprezantan Talip Türkeş, borsada paralarını batırdığı Türkan ve Aziz Çetin çiftini kurşunlayarak öldürdü. 
     Kartal Sapanbağları Mahallesi Dere Sokak üzerinde saat 14.15 sıralarında meydana gelen olayda, acemi borsacı paralarını aldığı ve borsada kaybettiği çifti sokak ortasında kurşunlayarak öldürdü. 
     Bir yıl önce evlenen Aziz Çetin 35 ve Türkan Çetin 36 3 ay önce de Tuzla’daki evlerini 40 bin YTL’ye sattı. Çiftin arkadaşı olan ve bir ilaç firmasında röprezantan olarak çalışan 30 yaşındaki Talip Türkeş, Çetin çiftinden bu parayı, borsada değerlendirerek daha fazla kazanmalarını sağlamak için aldı. Ancak acemi borsacı, çiftin parasını borsada batırdı. Bir süre işsiz kalan ve son zamanlarda bir fabrikada iş bularak çalışmaya başlayan Aziz Çetin, Türkeş’ten parasını istedi. Ancak, tüm çabalarına rağmen parayı alamadı. 
     İddiaya göre önceki gün Talip Türkeş, telefonla Aziz Çetin’i arayarak paralarını vereceğini söyledi. Bunun üzereni Aziz Çetin yanına eşi Türkan Çetin’i de alarak Türkeş ile buluştu. Türkeş, Çetin çiftini 34 MMF 26 plakalı Hundai Getz marka otomobiline bindirerek hareket etti. 
     
     ISSIZA GELİNCE TABANCA ÇEKTİ 
     Sapanbağları Mahallesi Dere Sokak üzerine geldiklerinde Talip Türkeş, tabancasını çıkararak arka koltukta oturan çifte yönetti. Tabancayı gören Aziz Çetin, araçtan inerek kaçmaya başladı. Türkeş ise, arkasından ateş etti. Yere düşen Çetin'in yanına giden Türkeş, bir el de kafasına ateş etti. Daha sonra aracına dönen Talip Türkeş, silahı otomobilden inmiş olan Türkan Çetin’e doğrultarak iki el ateş etti. 
     Çiftin yanlarındaki senetleri, cüzdanlarını, çantalarını ve cep telefonlarını alan Talip Türkeş otomobiline binerek hızla olay yerinden uzaklaştı. Olayı gören vatandaşlar durumu polise bildirdi. Olay yerine gelen polis ekipleri, henüz yaşayan Türkan Çetin’i ambulansla Kartal Devlet Hastanesi’ne gönderdi. Aziz Çetin’in ise olay yerinde hayatını kaybettiği belirlendi. Hastanede ilk müdahalesi yapılan Türkan Çetin, sevk edildiği Kartal Dr. Lütfü Kırdar Eğitim ve Araştırma Hastanesi’nde hayatını kaybetti. 
     Polis ekipleri, olay yerinden kaçan ve görgü tanıkları tarafından plakası alınan otomobili araştırmaya başladı. Yapılan aramada, otomobil olay yerinin çok yakınındaki sokaklardan birinde terk edilmiş olarak bulundu. Talip Türkeş ise, Kartal’daki evinde gözaltına alındı. Olayla ilgili soruşturma devam ediyor. 
     
</TEXT>
</DOC>
