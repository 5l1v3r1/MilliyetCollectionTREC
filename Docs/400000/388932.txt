<DOC>
<DOCNO> 388932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/spor/aspo.html </URL>
<DATE> 2005/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İndirimli tarife 1-1 
</HEADLINE>
<TEXT>


Galatasaray, Denizlispor karşısında maça hızlı başladı, Hasan'ın erken golü tribünleri ayağa kaldırdı. İkinci yarı canlanan konuk ekip Mikka ile eşitliği sağladı. Cim - Bom bu sezon ilk kez Ali Sami Yen'de takıldı 


90 dakika 

HALİL ÖZER 

Eğer başın sonun belli değilse, kanatların işlemiyorsa, orta sahan sadece Saidou ile ayakta durmaya çalışıyorsa, forvet kötü oyuna rağmen ayağına gelen ender fırsatları değerlendiremiyorsa ve haftalardır işini şansa bırakıyor, bunun önlemini almıyorsan, elbette puan kaybedersin. 
Aslında sinyal geçen hafta verilmişti. Erciyes önünde son saniyelerde paçayı zor kurtarmak belli ki, Gerets'in bazı sıkıntıları görmesini engellemiş. Takımın düzeni yok. Yaratıcılığı yok. Bir Hasan Şaş ve bir de doldur boşalt. Rakip bu seçenekleri kapadı mı herkes ya kaderine razı oluyor ya da Kayseri'de olduğu gibi şans golü bekliyor. Selçuk Dereli elbette aman aman yönetim göstermedi. İliç'in pozisyonu penaltı bile olabilirdi. Ancak dün hangi Galatasaraylı'nın keyfine ve hoşuna gidecek bir futbol vardı 
Hasan Şaş'ın 7. dakikada Hakan tiplemesiyle önüne katıp attığı gol bir usta vuruşuydu. Ama bu erken gol bile Galatasaray'ın futbol görüntüsünü değiştirmedi. Etkisiz, yetersiz ve rakibi yıpratmayan bir futbol vardı. Rakip üzerinde hiçbir baskı kurulamadı. Denizlispor belki iyi mücadele ediyordu, ancak görüntü olarak her an yıkılabilecek gibiydi. 
9. dakikada Mustafa Keçeli'nin soldan sert şutunu Mondragon son anda çıkardı. 33. dakikada Orhan, Ümit'e bıraktı. Bu futbolcunun plasesini kaleci son anda önledi. 

Hakan'ın kaçırdığı 
İkinci yarı Denizlispor daha farklıydı. Orta alanda Yusuf yumuşak bileği ile takımını yönlendirirken, Fatih Egedik ile Mustafa Keçeli ve Mikka'da orta alanda Saidou'nun egemenliğini sona erdirdi. İlk 15 dakikadan sonra Denizli sahanın tüm hakimiydi. Sol ve sağ kanattan ataklarla Galatasaray defansını çok zorladılar. Ve hücumda da çoğalmaya başladılar. Ancak hal böyleyken maçın kader anı Hakan Şükür'ün ayağına takıldı. 52. dakikada İliç, Hakan'a güzel pas çıkardı. Hakan yaklaşık 20 metre topu sürdü. Bomboş durumda kaleciyi çalımladı. Ama sonra dışarı vurdu. İşte bu maçın belki de kırılma noktasıydı. 
Rakibi üstünde hiç üstünlük kuramayan, oyunu rakip alana yığamayan Galatasaray adeta kalesinde golü beklemeye başladı. 58. dakikada Mustafa soldan ortaladı. Arka direkte Mikka şutladı. Mondragon'un çeldiği top üst direğe çarpıp geri geldi. 
69. dakikada Fatih sağdan ortaladı. Mustafa kafayla Mikka'nın önüne indirdi. Mikka çok sert vurdu ve durumu 1-1 yaptı. 
Hemen bir dakika sonra kalecinin degajından gelen top bir anda Ömer Rıza'nın önünde kaldı. Ömer aşırttı top bir kez daha üst direkten döndü. 
Sonra yine Galatasaray'ın panik doldur boşaltları başladı. Ama Denizli hazırlıklıydı. Hepsini leblebi gibi topladılar. 
Galatasaray bu futboluyla gidemez. Zaten Galatasaraylı her hafta "Acaba" diye maç izliyordu. Erciyes ders olmadı. Puan kaybedince belki olur. 

Gerets'ten özeleştiri 

ERHAN TELLİ 

Galatasaray Teknik Direktörü Eric Gerets, Denizlispor karşısında iyi bir futbol ortaya koyamadıklarını söyledi, takımını eleştirdi. 
Bugüne kadar üst düzey oynadıklarını, ancak son dönemde iyi futbol gösteremediklerini kabul eden Belçikalı çalıştırıcı şunları söyledi 
"Bunun analizini yapacağız. Topa hakim olmadığımız için rakibi güçlendirdik. Böylece kendi sahamızda puan kaybettik. Bu maçtan sonra takımın göstereceği reaksiyon çok önemli. Bunu da önümüzdeki karşılaşmada göreceğiz. Takımda Hasan Şaş'tan başka görevini yapan yoktu. Kimse gerçek performansını ortaya koyamadı. Bu eleştirileri, galip gelsek de yapardım. Bu sözlerimin, kaçırdığımız gollerle ilgisi yok. O golleri atsaydık da aynı şeyleri söyleyecektim." 
Oyuncularının son iki haftada gerçekten iyi futbol oynamayı bıraktığına dikkat çeken Gerets, "Uzun toplarla gol aramaya çalışıyorduk. Bu yüzden oyun kurucu özelliği olan Iliç ile maça başladım" yorumunu yaptı. 

MAÇIN YILDIZI 
Mikka 
Denizlispor'un Finli oyuncusu bir puanın baş mimarlarındandı. İkinci yarıda Cim-Bom savunmasını zorlarken, bir şutu direkten döndü, ama ikincisi ağlarla kucaklaştı. Sonuçta 90 dakika sürdürdüğü mücadelesinin karşılığını aldı. 

MAÇIN HAKEMİ 
Gerilim yarattı 
Selçuk Dereli sonuca etki edecek hata yapmadı. İliç'in pozisyonundaki devam kararında haklıydı. Ancak çaldığı yanlış düdükler Galatasaray aleyhine olunca, tepki aldı. Ayrıca son dakikada kart için oyuncunun peşinden koşması gerilimi artırdı. 

MAÇTAN NOTLAR 
Heinz'ın şekeri düştü 
Cim-Bom'un Çek oyuncusu Heinz, 45 dakikayı zor tamamladı. Kan şekeri düşen ve baş dönmesi şikayeti bulunan futbolcu, maç bitmeden hastaneye gönderildi. Heinz'in kan şekerinin düştüğü, önemli bir durumunun bulunmadığı açıklandı. 

Aferin Özgürcan 
Galatasaray PAF Takımı'nın golcüsü Özgürcan Denizlispor'u 4-2 yendikleri maçta fair-play örneği verdi. Takımının 3-2 önde olduğu dakikalarda hava topunda meşin yuvarlağı eliyle rakip ağlara yollayan genç oyuncu, gol kararı veren hakemi uyardı. Hakem golü iptal etti ve Özgürcan'a sarı kart gösterdi. 


</TEXT>
</DOC>
