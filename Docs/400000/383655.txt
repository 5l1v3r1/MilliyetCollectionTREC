<DOC>
<DOCNO> 383655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sontur01.html </URL>
<DATE> 2005/10/03/ </DATE>
<TIME> 02.45 </TIME>
<AUTHOR>  </AUTHOR>
<HEADLINE>
Baba-oğul inanılmaz trafik kazasında öldü 
</HEADLINE>
<TEXT>

     Mehmet Hakkı ÖZBAYIR DHA 

      MANİSA'nın Saruhanlı Beldesi'nde 36 yaşındaki Rahmi Akkaya ve 14 yaşındaki oğlu Fahrettin Akkaya kamyonetlerinin patlayan lastiğini değiştirirken iki farklı aracın bir kaç dakika arayla baba oğula çarpmasıyla hayatlarını kaybetti. 
     Kaza, saat 00.30 sıralarından Süleymanlı- Manisa yolu Saruhanlı Beldesi yakınlarından meydana geldi. Akhisar İlçesi'nin Süleymanlı Beldesi'nden Manisa yönüne oğlu Fahrettin ile giden Rahmi Akkaya, yönetimindeki 45 YC 455 plakalı kamyonetinin patlayan sol arka lastiğini tamir etmek için kamyonetten indi. Pazarcı Akkaya, kamyonetin yanında dikilirken, aynı yönden gelen 34 yaşındaki Ertuğrul Bayramoğlu, yönetimindeki 35 AJ 5411 plakalı minibüsüyle Akkaya'ya çarptı. Baba Akkaya kaza yerinde yaşamını yitiren yanına oğlu Fahrettin Akkaya geldi. Babasının cesedi başında ağlayan Fahrettin Akkaya'ya bu sefer de aynı yönden gelen 42 yaşındaki Yasin Boztaş, yönetimindeki 45 US 391 plakalı kamyonetiyle çarptı. Ambulansla Saruhanlı Devlet Hastanesi'ne kaldırılan Fahrettin Akkaya da yapılan tüm müdahalelere rağmen kurtarılamadı. 
     Kazayla ilgili soruşturma başlatan jandarma, kaza yerinde minibüs sürcüsü Ertuğrul Bayramoğlu'nu gözaltına aldı. Olay yerinden kaçan kamyonet sürücüsü Yasin Boztaş ise Manisa'da polis tarafından yakalanarak jandarmaya teslim edildi. Kazayla ilgili soruşturma devam ediyor. 
     
</TEXT>
</DOC>
