<DOC>
<DOCNO> 396756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sonsiy23.html </URL>
<DATE> 2005/11/21/ </DATE>
<TIME> 22.30 </TIME>
<AUTHOR>  </AUTHOR>
<HEADLINE>
Erdoğan Türkiye fırsatlar ülkesi 
</HEADLINE>
<TEXT>

     Başbakan Recep Tayyip Erdoğan, küresel sermayenin Türkiye'deki yatırmalarını daha hızlı ve daha rahat bir şekilde yapabilmesi için Başbakanlık'ta "Yatırım Promosyon Ajansı" kurma çalışmaları yürütüldüğünü bildirdi. 
     Erdoğan, Türkiye'de faaliyet gösteren yabancı şirketlerin yöneticileriyle, bazı Avrupalı şirketlerin üst düzey yöneticilerinden oluşan Yuvarlak Masa Delegasyonu'na ERT Başbakanlık Resmi Konut'unda akşam yemeği verdi. 
     Erdoğan, yemekte yaptığı konuşmada Türkiye'nin ekonomik alanda son yıllarda büyük gelişmeler gösterdiğini söyledi. 
     Ekonomik alandaki gelişmelerden örnekler veren Erdoğan, Türkiye'ye 2005-2007 yılları arasında 15 milyar dolar küresel sermaye girmesini beklediklerini ifade etti. 
     Ekonomik alanda yeni bir adım attıklarını belirten Erdoğan, küresel sermayenin Türkiye'de çok daha hızlı ve çok rahat bir şekilde yatırım yapabilmesi için Başbakanlık'ta "Yatırım Promosyon Ajansı" kurma çalışması yürüttüklerini açıkladı. 
     Erdoğan, küresel sermayenin başvurusunu bu ajansa yapacağını ve işin buradan sürdürülüp, bitirileceğini bildirdi. Erdoğan, "Çünkü kaybedecek vakit yok" dedi. 
     Erdoğan, Türkiye'nin AB üyelik sürecine de değinerek AB üyeliğinin Avrupa'ya zenginlik katacağını kaydetti. 
     Başbakan Recep Tayyip Erdoğan, Türkiye'nin, güven ve istikrarı yakaladığını belirterek, fırsatlar ülkesi haline geldiğini söyledi. 
     Erdoğan, Türkiye'de faaliyet gösteren yabancı şirketlerin yöneticileriyle bazı Avrupalı şirketlerin üst düzey yöneticilerinden oluşan Yuvarlak Masa Delegasyonu'na ERT Başbakanlık Resmi Konutu'nda verdiği akşam yemeğinde, iş adamlarının Türkiye'nin AB'ye üyelik sürecine verdiği desteğe teşekkür etti. 
     Türkiye-AB ilişkilerinin, üyelik müzakerelerinin başlamasıyla yeni bir dönemi girdiğini ifade eden Erdoğan, müzakere sürecinin başarıyla sonuçlanması için Türkiye'nin üzerine düşeni yapacağını ve yeniden şekillenmekte olan Avrupa mimarisinde hak ettiği yeri alacağını söyledi. 
     Birleşik Avrupa'nın oluşturulması sürecinin sonuçlandığını söylemenin mümkün olmadığını dile getiren Erdoğan, ''Türkiye'nin AB üyeliği bu sürecin tamamlanmasına katkıda bulunacaktır'' dedi. 
     Erdoğan, Türkiye'nin mevcut yapısıyla Avrupa'nın çeşitlilik mozaiğine zenginlik katacağını belirtti. 
     İspanya başbakanı ile başlattıkları Medeniyetler İttifakı Projesi'nin, ''Çok ama çok önemli bir teşebbüs'' olduğuna dikkati çeken Erdoğan, Türkiye'nin katılımının AB çatısı altında böyle bir ittifakın kurulması anlamına geleceğini vurguladı. 
     -''GÜVEN VE İSTİKRAR ÜLKESİ'' Konuşmasında son yıllarda kaydedilen ekonomik gelişmelere de değinen Erdoğan, büyüme rakamları, faiz ve enflasyon oranlarındaki düşüşe rakamlarla örnekler verdi. 
     Erdoğan, Türkiye'nin artık güven ve istikrar ülkesi olduğunu ve fırsatlar ülkesi haline geldiğini söyledi. 
     Erdoğan, şöyle devam etti ''Bütün bunlarda özel sektörümüzün çok ciddi katkısı var. Artık ekonominin içinde devlet bir aktör değil. Biz sadece denetleyen, düzenleyen ve dünyayla iş adamlarımızı nasıl kaynaştırırız, gayreti içindeyiz. Bazen 'ülkemin pazarlamacısıyım' diyorum bazıları dalgaya alıyor. Ama tabi ben buna devam edeceğim, arkadaşlarım da devam edecek.'' Erdoğan, Türk lirasından bu yıl 6 sıfırın atılmasını da ekonomide yaşanan başka bir önemli gelişme olduğunu kaydetti. 
     Dış ticaret hacminin yıl sonunda 190 milyar dolara ulaşacağına dikkati çeken Erdoğan, dış ticaret açığının farkında olduklarını ancak bundan çekinmediklerin ifade etti. Erdoğan, şu andaki performansın dış ticaret açığını absorbe edeceğine inandığını belirtti. 
     Erdoğan, son 20 yılda yapılan özelleştirmeyi 1 yılda gerçekleştirdiklerini anlatarak Türk Telekom'un yüzde 55'lik kamu hissesinin 6.5 milyar dolara satıldığını ve özelleştirme işleminin tamamlandığını anımsattı. 
     Bakü-Tiflis-Ceyhan Petrol boru Hattı'nın Ceyhan'dan dünyaya açıldığını, Bakü-Tiflis-Erzurum Doğalgaz Boru Hattı'nın açılmak üzere olduğunu belirten Erdoğan, Türkiye'den Avusturya'ya uzanacak petrol boru hattının yapım çalışmalarının devam ettiğini söyledi. 
     Erdoğan, Samsun ile Ceyhan arasındaki ham petrol boru hattı çalışmalarına başlandığına da dikkati çekerek, dünyada üretilen petrolün 16 varilinden birinin Türkiye'den geçeceğini söyledi. 
     -20 MİLYON TURİST HEDEFİ- Erdoğan, Türkiye'nin turizmde de çok iyi bir noktaya geldiğini ve son 3 yılda turist sayısının 2 katına ulaştığını kaydetti. Erdoğan, Türkiye'nin 20 milyon turist hedefini yakalamak üzere olduğunu ancak bunun çok çok üzerine çıkılması gerektiğini de söyledi. 
     Erdoğan, Antalya'nın şu anda İstanbul'dan daha fazla turist çektiğini ifade ederek, yatırımların hızla devam ettiğini dile getirdi. 
     -ERT GENİŞLEME İŞ KONSEYİ BAŞKANI ERT Genişleme İş Konseyi Başkanı ve UNİLEVER Üst Yöneticisi Antony Burgmans yemekte yaptığı konuşmada, AB üyelik müzakerelerinin başlamasından dolayı Türkiye'yi tebrik etti. 
     Türkiye'nin son bir yılda gerçekleştirdiği başarıları takdirle izlediklerini anlatan Burgmans, ekonomik göstergelerdeki iyileşmelerin halkın ortalama yaşam standardını artırdığını ifade etti. Burgmans, ''Son bir yıldaki başarılarınızı saysam burada sabaha kadar oturmamız gerekir'' dedi. 
     Türkiye'ye dost olarak geldiklerinin altını çizen Burgmans, yemekte AB ilişkileri ve ekonomik meseleleri konuşacak olmalarından dolayı memnuniyetini dile getirdi. 
     Türkiyesiz bir Avrupa'nın zayıf kalacağını söyleyen Burgmans, ''Avrupa, Türkiye'yi içine alırsa, pırlanta dolu bir kasa gibi olacak'' diye konuştu. 
     Avrupa'nın en dikkate değer özelliğinin kültürel çeşitliliği olduğunu belirten Burgmans, Medeniyetler İttifakı Projesi'nin bu açıdan önem taşıdığını kaydetti. 
     ERT Türkiye Başkanı Bülent Eczacıbaşı da ERT'nin Türkiye'yi yakından izlediğini söyledi. 
     ERT üyelerinin Avrupa'nın genişlemesinden yana olduklarını belirten Eczacıbaşı, genişlemenin Avrupa'ya zenginlik katacağını ifade etti. 
     Yemeğe, Devlet Bakanı Kürşad Tüzmen, Ali Babacan ve Maliye Bakanı Kemal Unakıtan da katıldı. 
     Yemekte, Türkiye'de faaliyet gösteren firmalardan TOFAŞ-FİAT üst yöneticisi Alfredo Altavilla, Telecom İtalia Türkiye Temsilcisi Giuseppe Farina, Renault Genel Müdürü Alain Gabillet, Türk Tuborg üst yöneticisi Barry Marshall, BP Türkiye Başkanı Tahir Uysal, Türk Philips Başkanı Fridus Vest yer alırken, ERT Brüksel Delegasyonu'nu temsilen de Delta Holding Başkanı Dimitris Daskalopoulos, Bayer firmasından Manfred Schneider, OMV firmasından Wolfgang Ruttenstorfer ve delegasyonunun bazı üyeleri de yemeğe katıldı. 
     
</TEXT>
</DOC>
