<DOC>
<DOCNO> 366716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/soneko42.html </URL>
<DATE> 2005/08/03/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Temmuz ayının zam şampiyonu yurtiçi turlar... 
</HEADLINE>
<TEXT>

     Temmuz ayının zam şampiyonu, fiyatı yüzde 14.90 oranında artan ''yurtiçi bir hafta ve daha fazla süreli turlar'' oldu. 
     DİE'nin Tüketici Fiyat Endeksi'ne TÜFE göre, Temmuz'da yurtiçi turları, fiyatı yüzde 9.57 artış gören limon, yüzde 6.67 zamlanan tavuk eti ve yüzde 5.70 oranında zam gören şehirlerarası otobüs ücreti izledi. 
     Fiyatlar, edebi romanlar ve sözlüklerde yüzde 5.43, doğalgazda yüzde 5.03, belediye otobüs ücretinde yüzde 3.97, sivri biberde yüzde 3.47, Maltepe sigarasında yüzde 3.18, şehiriçi nakliye ücretinde de yüzde 2.58 oranında arttı. 
     Winston sigarasının fiyatı yüzde 2.31, otel ücretlerinin fiyatı yüzde 2.24, mazotun fiyatı yüzde 2.23, patatesin fiyatı yüzde 2.07 oranında artarken, elmada yüzde 1.91, benzinde yüzde 1.71, çorbalarda yüzde 1.60, uzman doktor muayene ücretinde yüzde 1.07, kahvaltılık tereyağında yüzde 1.06, makarnada yüzde 0.71 oranında fiyat artışı gerçekleşti. 
     
     FİYATI EN FAZLA DÜŞEN ÜRÜN ŞEFTALİ 
     Geçen ay fiyatı en fazla düşen ürün ise şeftali oldu. Fiyatı yüzde 41.38 oranında düşen şeftaliyi, yüzde 28.86 ile karpuz, yüzde 24.85 ile fasulye, yüzde 23.05 ile patlıcan, yüzde 11.90'lık düşüş ile de bayan tişörtü izledi. 
     Temmuz'da fiyatı düşen diğer ürünler ise şöyle 
     ''Tayyör yüzde 10.16, domates yüzde 8.19, takım elbise yüzde 8.09, bayan ayakkabısı yüzde 7.28, erkek ayakkabısı yüzde 6.04, çamaşır makinesi yüzde 5.09, erkek pantalonu yüzde 4.84, ilaçlar yüzde 4., mücevher yüzde 2.87, buzdolabı yüzde 2.78, yumurta yüzde 2.68, sebze konservesi yüzde 2.30, koyun eti yüzde 1.54, süt yüzde 1.44, ayçiçek yağı yüzde 0.65.'' Bu arada, yıllık bazda Temmuz ayında fiyatı en fazla artan ürün de yüzde 82.63'lük artışla patates oldu. Bunu yüzde 34.06 ile doğalgaz, yüzde 29.69 ile de benzin izledi. 
     Yıllık bazda fiyatı en fazla düşen ürün ise yüzde 37.56 ile yine şeftali oldu. 
     
</TEXT>
</DOC>
