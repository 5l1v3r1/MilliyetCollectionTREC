<DOC>
<DOCNO> 380955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sontur11.html </URL>
<DATE> 2005/09/23/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Kazayla annesinin boğazını kesti 
</HEADLINE>
<TEXT>

     
     Fatih KARAÇALI ADANA, DHA 
     
ADANA’da nikahsız eşinin evi terk edip baba evine gitmesine sinirlenen 29 yaşındaki Cenan Akşit, kayınpederinin evini bastı. Akşit, tartışma sırasında kayınpederi 57 yaşındaki Binbay B.’yi bıçaklamak isterken, bu sırada araya giren 69 yaşındaki annesi Dursun Akşit’in boğazını kesti. Olayda 2 kişi daha yaralandı. 
     Gülpınar Mahallesi 23 sokakta oturan Binbay B.’nin kızı 23 yaşındaki E.B., bir ay önce Cenan Akşit ile kaçarak nikahsız yaşamaya başladı. E.B., nikahsız eşinin kendisini dövdüğü iddiasıyla geçen hafta evi terk edip baba evine döndü. Eşinin babasının evine gitmesine kızan Cenan Akşit, annesi Dursun Akşit’i de alarak konuşmak için kayınpederinin evine gitti. Konuşma sırasında aileler arasında tartışma yaşandı, tartışma büyüyüp, bıçakların da kullanıldığı kavgaya dönüştü. Kavgada kayınpederine bıçakla saldıran Cenan Akşit, Binbay’ı sol kulağından yaraladı. İkinci kez bıçaklamak için hamle yapan Cenan Akşit, bıçağı, bu sırada araya giren annesi Dursun Akşit’in boğazına sapladı. Annesini yaraladığını fark edip paniğe kapılan Cenan Akşit’in elindeki bıçağı alan Binbay B. de onu sol bacağından yaraladı. 
     Olay yerine gelen ambulansla Adana Devlet Hastanesi’ne kaldırılan yaralılardan durumu ağır olan Dursun Akşit ilk müdahalenin ardından Çukurova Üniversitesi Tıp Fakültesi Balcalı Hastanesi’ne sevk edildi. Hayati tehlikeleri bulunmadığı açıklanan Binbay B. Adana Numune Hastanesi’nde, Cenan Akşit ise Adana Devlet Hastanesi’nde tedavi altına alındı. 
     Polis olayla ilgili soruşturmayı sürdürüyor. 
     
</TEXT>
</DOC>
