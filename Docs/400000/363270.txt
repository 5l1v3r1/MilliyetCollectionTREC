<DOC>
<DOCNO> 363270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/spor/aspo.html </URL>
<DATE> 2005/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'İyi ki beğenmemişler' 
</HEADLINE>
<TEXT>


Galatasaray'dan, "Geleceği yok, tekniği kısıtlı" raporuyla gönderilen Appiah, Juventus'ta oynarken, Türk gazetecilere, "Şanslıymışım. Şimdi Kingston gibi takım arıyordum" demişti 


Fenerbahçe'nin 8 milyon Euro'ya Juventus'tan transfer ettiği Appiah için herkes, "Galatasaray'a şöyle bir uğradı, geçti" dedi. Ancak Ganalı oyuncu, yaklaşık bir ay içinde öyle şeyler yaşadı ki, İstanbul'daki "Sarı - Kırmızı" günlerini hiç unutamadı 
Udinese ile başlayan Avrupa serüveni öncesinde, Appiah'ı belki de Dünya Futbolu'nda ilk keşfeden Ahmet Keskinkılıç oldu. Yaklaşık bir ay Gana'da, iğneyle kuyu kazar gibi futbolcu arayan Keskinkılıç, 8 isimde karar kıldı ve İstanbul'a getirdi. Keskinkılıç'ı tanımayanlar için söyleyelim, Emre Belöz oğlu'nu da Zeytinburnuspor'dan Salih hoca ile birlikte bulup getiren isimdir. 
Ancak İstanbul yolculuğu öncesinde, Türk vatandaşı yapılabilmesi için 8 oyuncunun da ailelerinden muvaffakatname almak gerekiyordu. Bu nedenle Appiah'ın köyüne doğru yola çıktı. Taştan bozma evine girdiğinde, Ganalı oyuncunun anne ve babasıyla tanışma fırsatı buldu. Onlardan imza alınacak ama aile okuma, yazma bilmiyordu. Bu nedenle kağıda parmak bastırıldı. Ardından ver elini İstanbul... Stephen Appiah ile birlikte, Richard Kingston, Ernest Adjei, Isaac Addo, Yakubu Amadou, Yaw Rush, Iddi Salifu ve Ammenu Musa da İstanbul'a geldi. Florya'da, koğuş gibi ranzaların bulunduğu odalarda kaldılar. 
Büyük Avrupa kulüplerinde olduğu gibi Galatasaray da bunları asimile edecek, Türk futboluna kazandıracaktı. Üstelik, 8'inin toplam bedeli 200 bin dolardı. Ancak Appiah, Kingston ile birlikte diğerlerine göre çok farklıydı. Kingston, 18 yaşında Gana Milli Takımı'nın kalesine geçerken, Appiah da Gana Genç Milli Takımı'nın Kaptanı idi. 
Bu futbolcular, Florya'da bir aya yakın tutuldu, denendi, maçlara çıkarıldı. PAF Takımı'nın A Takımı ile oynadığı maçta Fatih Terim onları birkaç kez izleme fırsatı bulmuş, hatta Appiah, gol bile atmıştı. Ancak o dönemde altyapının sorumlusu Tamer Güney, raporunu Terim'e teslim etti ve Appiah için, "Geleceği yok, tekniği kısıtlı" denilerek, Ernest Adjei ve Isaac Addo ile birlikte ülkesine gönderildi. Hem de nasıl Münih üzerinden Nairobi ve orada 8 saatlik bir bekleyiş ve Accra... Beş kuruş paraları bulunmayan üç futbolcu uğurlanırken, yolculuk için cep harçlığı bile onlara çok görülmüştü. 
Appiah, İstanbul'a geldiğine bin pişman şunları söylüyordu "Mütevazilik yaptım, onun bedelini ödüyorum. Denenmeyi kabul etmemeliydim. " 
Nitekim Galatasaray'ın PAF Takımı'nda bile tutulmayan Appiah, üç ay sonra Hearts of Oak'tan Udinese'ye geçti ve doğrudan Serie A'da forma giymeye başladı. Nitekim, 2003 yılında Juventus formasıyla Galatasaray karşısına çıkan Appiah, o dönemde Türk gazetecilere şunu söylemişti 
"İyi ki Galatasaray beni beğenmedi. Richard Kingston ile konuşuyorum, kendine takım arıyor. Ben de bu durumda olacaktım." 


</TEXT>
</DOC>
