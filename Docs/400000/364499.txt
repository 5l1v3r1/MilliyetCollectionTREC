<DOC>
<DOCNO> 364499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sontur53.html </URL>
<DATE> 2005/07/26/ </DATE>
<TIME> 23.30 </TIME>
<AUTHOR>  </AUTHOR>
<HEADLINE>
Van'da zehirlenme şüphesi ile hastaneye başvuranların sayısı arttı 
</HEADLINE>
<TEXT>

     Van’da bir düğünde yedikleri yiyeceklerden zehirlendikleri şüphesiyle hastaneye başvuranların sayısının arttığı bildirildi. 
     Alınan bilgiye göre, bir düğünde ikram edilen yiyeceklerden zehirlendikleri için tedavi altına alınan 7 kişiden sonra çok sayıda kişinin de aynı şikayetle İpekyolu Devlet Hastanesi’ne başvurduğu belirtildi. 
     Hastane yetkilileri, ishal, halsizlik ve kusma nedeniyle başvuranların sayısının 100’e ulaştığını bildirdiler. 
     Yapılan laboratuvar tetkiklerinde bu kişilerin yedikleri gıdadan zehirlendiklerinin tespit edildiğini belirten yetkililer, hasta yoğunluğu nedeniyle bunları kayıt altına alamadıklarını, görevde olmayan doktor ve hemşirelerin çağrıldığını kaydettiler. 
     Hastaneye gelenlerin serum verildikten sonra gönderildiğini belirten yetkililer, şu anda 7 kişinin müşahede altında tutulduğunu, sağlık durumlarının iyi olduğunu kaydettiler. 
     
</TEXT>
</DOC>
