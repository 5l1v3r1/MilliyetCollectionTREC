<DOC>
<DOCNO> 395209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sonspo46.html </URL>
<DATE> 2005/11/15/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
MHK Başkanı Hakem değerlendirmekten bıktım... 
</HEADLINE>
<TEXT>

     Futbol Federasyonu Başkan Vekili Şekip Mosturoğlu, Türkiye'nin 18. Dünya Kupası Avrupa Elemeleri play-off baraj rövanşında yarın İsviçre ile yapacağı karşılaşma için gerekli güvenlik önlemlerinin alındığını söyledi. 
     Musturoğlu, Türkiye Faal Futbol Hakemleri ve Gözlemcileri Derneği'nin TFFHGD yıllık şubeler toplantısında, A Milli Futbol Takımı'nın yarın İsviçre ile yapacağı karşılaşmayla ilgili basın mensuplarının sorularını yanıtladı. 
     Şekip Mosturoğlu, karşılaşma için daha önceki maçlardaki güvenlik önlemlerinin aynısını aldıklarını belirterek, ''Bu karşılaşmadan daha gergin maçlarımız da oldu. Maça çıkmazlarsa onların takdiridir. Sahaya çıkmalarına engel bir şey söz konusu değil. Çıkmazlarsa ihraç edilirler'' dedi. 
     İsviçre'nin, kendi sahasında yaptığı ilk maçı kazanmak için sahada ve saha dışında elinden geleni yaptığını vurgulayan Mosturoğlu, şunları kaydetti 
     ''Türk Milleti olarak bazı konularda hassasız. Bunlardan biri de milli marşımızdır. Orada oynanan karşılaşmada İstiklal Marşımız okunduğu sırada, hep birlikte yuhalayarak bizi rencide ettiler. Açıkçası İsviçre, Almanya'ya gitmek için her şeyiyle hazırlanmıştı ama ülkelerin ve milletlerin milli değerleriyle bu kadar oynanmaz. İsviçre bu konuda şapkasını önüne koyup yaptıklarını düşünmelidir.'' İsviçre'de 2-0 biten karşılaşmada, hakem hatası nedeniyle Almanya yolunda büyük bir yara aldıklarını ifade eden Mosturoğlu, ''Burada oynanacak karşılaşmanın hakeminin hatasız bir maç yönetmesini istiyoruz. Zaten ilgili kurumlar da bu konuda çok hassas davranıyor'' dedi. 
     FB Şükrü Saracoğlu Stadı'ndaki karşılaşmada, Türk seyircilerin yapacağı fiziksel bir girişimin, Türkiye'yi hükmen mağlubiyete kadar götürebileceğine dikkat çeken Mosturoğlu, ''Bu nedenle, seyircimizin fair-play'a yakışır davranmasını istiyoruz. Zaten seyircimiz sağduyulu davranacaktır, bir sorun çıkacağını sanmıyorum. İnanmak kazanmanın yarısıdır. İnşallah bu maçı kazanarak, Almanya'ya gideriz'' şeklinde konuştu. 
     
     MHK BAŞKANI ÖZERTEN ''HAKEM DEĞERLENDİRMEKTEN BIKTIM'' 

     Merkez Hakem Kurulu MHK Başkanı Ufuk Özerten ise, yarınki karşılaşmanın Türkiye için çok önemli olduğunu, kazanmak için herkesin A Milli Futbol Takımı'nı desteklemesini istedi. 
     Özerten, Türkiye'nin İsviçre'ye 2-0 yenildiği maçın hakemiyle ilgili bir soruya, ''Hakem değerlendirmekten bıktım. Onu da siz değerlendirin'' dedi. 
     
     TFFHGD BAŞKANI ÇULCU ''HAKEMİ BIRAKIP OYNUMUZA BAKMALIYIZ'' 

     Türkiye Faal Futbol Hakemleri ve Gözlemcileri Derneği Başkanı Mustafa Çulcu da, A Milli Futbol Takımı'nın, İsviçre ile yapacağı karşılaşmada hakemi bırakıp, oyununa bakması gerektiğini söyledi. 
     Çulcu, oyuncuların, karşılaşmalarda sürekli hakemi kafaya takarak oyuna konsantre olamadıklarını belirterek, ''Biz orada 2 gol yediysek, en az 3 gol de atacak güçteyiz. Türk insanı bunlara alışıktır. Millilerin, yarınki karşılaşmadan bizi sevindirecek bir sonuçla ayrılacağına inanıyorum'' diye konuştu. 

     
</TEXT>
</DOC>
