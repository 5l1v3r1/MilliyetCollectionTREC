<DOC>
<DOCNO> 378883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/sondun04.html </URL>
<DATE> 2005/09/16/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
BM zirvesinde Talabani PKK'yı kınadı 
</HEADLINE>
<TEXT>

     Başbakan Erdoğan, BM zirvesi için bulunduğu New York'ta Irak Devlet Başkanı Celal Talabani ile biraraya geldi. PKK ile mücadelede Türkiye ile işbirliğine hazır olduklarını belirten Talabani, ''PKK'yı kınıyoruz'' dedi. 
     BM binasında yaklaşık 50 dakika süren görüşmeden sonra gazetecilerin sorularını cevaplayan Talabani, Irak'taki terör örgütü PKK varlığı konusunda yöneltilen bir soru üzerine, ''biz terörist grup PKK'yı kınıyoruz. Türkiye'ye karşı herhangi bir savaş, her şeyden önce Kürt halkının ulusal çıkarlarına ihanettir. Bu yüzden kınıyoruz. Bu sorunu çözmek için Türkiye'deki kardeşlerimizle işbirliği yapmaya hazırız'' dedi. 
     ''Bu konuda somut bir adım atılacak mı '' şeklindeki diğer bir soruya ise Talabani, kendilerinin bu konuyu tartışmaya hazır olduklarını söyleyerek cevap verdi. Talabani, ''bu konuda elimizden gelenin en iyisini yapacağız'' şeklinde konuştu. 
     ''Irak'taki Amerikan askerlerinin çekilmesini, komşu ülkelerin saldırmasından korktukları için istemedikleri'' şeklindeki açıklaması hatırlatılan ve bu konuya açıklık getirmesi istenen Talabani, ''bu konu çok açık, kastım komşulardı'' dedi. 
     Buna Türkiye'nin dahil olup olmadığının sorulması üzerine ise Talabani, ''Başbakan Erdoğan'ın Başbakan olduğu bir Türkiye değil'' cevabını verdi. 
     
</TEXT>
</DOC>
