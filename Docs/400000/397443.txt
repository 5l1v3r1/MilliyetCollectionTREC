<DOC>
<DOCNO> 397443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sontur41.html </URL>
<DATE> 2005/11/23/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Eve kilitlenen çocukları polis kurtardı 
</HEADLINE>
<TEXT>

     Afyonkarahisar'da, annelerinin dışarı çıkarken eve kilitlediği çocukları polisler kurtardı. 
     Edinilen bilgiye göre, Milli Birlik Caddesi 39 numarada yaşayan Yeter Acar, 8 yaşındaki Aynur ile 4 yaşındaki Murat'ı ''Akşehir'e mahkemeye gidiyorum'' diyerek eve kilitledi. 
     Annelerini bekleyen çocuklar, akşam saatlerine kadar gelmemesi üzerine, çevreden geçen vatandaşlara seslenerek kendilerini evden çıkarmalarını istediler. 
     Çevredekilerin polise haber vermesi üzerine olay yerine gelen ekipler, gün boyu soğuk bir odada duran iki kardeşi kurtardılar. 
     Annesinin mahkeme için Konya'nın Akşehir İlçesi'ne gittiğini, giderken ''Beni tutuklarlarsa polise haber verin sizi buradan alsın'' dediğini belirten çocuklar, Emniyet Müdürlüğü Çocuk Şubesi'ne götürüldü. 
     Emniyet yetkilileri, annenin durumunun araştırıldığını, çocukların gerekirse yetiştirme yurduna verilebileceğini bildirdiler. 
     
</TEXT>
</DOC>
