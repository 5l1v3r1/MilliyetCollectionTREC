<DOC>
<DOCNO> 385576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sontur17.html </URL>
<DATE> 2005/10/10/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Yoksulluk sınırı 1832 YTL'ye yükseldi 
</HEADLINE>
<TEXT>

     Türkiye Kamu-Sen, eylül ayında çalışan tek kişi için açlık sınırını 709.8, yoksulluk sınırını ise 1832.19 YTL olarak hesapladı. 
     Türkiye Kamu-Sen Araştırma Geliştirme Merkezi’nin yaptığı araştırmaya göre, eylül ayında çalışan tek kişinin açlık sınırı yüzde 1.96 oranında artarak 709.8 YTL’ye çıktı. 
     Söz konusu tutar geçen ay 695.43 YTL düzeyinde belirlenmişti. 
     Eylül ayında çalışan tek kişinin yoksulluk sınırı ise 896.67 YTL’den 914.25 YTL’ye çıktı. Dört kişilik bir ailenin 
     asgari geçim haddi ise yüzde 1.22 oranında artarak 1809.96 YTL’den 1832.19 YTL’ye ulaştı. Kamu-Sen, Türkiye’de 4 kişilik bir ailenin ortalama gıda ve barınma harcamaları toplamını ise eylül ayında 666.76 YTL olarak tahmin etti. Araştırmada, 4 kişilik bir ailenin sağlık kuruluşlarının belirlediği gibi sağlıklı bir biçimde beslenebilmesi için gerekli harcama tutarı eylül ayı itibariyle günlük 13.126 YTL olarak belirlendi. Toplam tüketim harcamaları içinde gıda harcamalarının payı yüzde 21.5 ve ailenin aylık gıda harcaması toplamı ise 393.78 YTL olarak tespit edildi. Kamu-Sen, eylül ayı itibariyle ortalama 754.86 YTL ücret alan bir memurun ailesi için yaptığı gıda harcamasının maaşının yüzde 52.17’sine, konut giderinin ise yüzde 36.16’sına denk geldiğini tespit etti. Buna göre ortalama düzeyde maaş alan bir memurun maaşının yüzde 88.33’ünü yalnızca gıda ve barınma harcamalarına ayırması gerekiyor. Ortalama ücretle geçinen bir memur ailesinin ulaşım, sağlık, eğitim, haberleşme ve giyim gibi diğer zorunlu gereksinimlerini karşılaması için maaşınından geriye yalnızca 88.09 YTL kalıyor. Kamu-Sen, eylül ayına ilişkin TÜFE rakamı yüzde 1.02 olmasına karşın çalışan tek kişinin açlık sınırındaki artışın yüzde 1.96 olduğuna dikkat çekerek, açlık sınırındaki artışın enflasyondaki artışın yaklaşık 2 katı olduğuna işaret etti. 
     
</TEXT>
</DOC>
