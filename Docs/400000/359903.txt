<DOC>
<DOCNO> 359903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/son/sontur19.html </URL>
<DATE> 2005/07/10/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Atatürk Havalimanı'nda bu kez uçamayan yolcular eylem yaptı 
</HEADLINE>
<TEXT>

     Atlasjet Havayolları’nın tarifeli seferiyle İstanbul’dan Antalya’ya gidecek yolcular, uçağın arıza yapmasının ardından, durumlarının ne olacağına ilişkin yetkililerden açıklama yapılmaması nedeniyle şirketi protesto etti. 
     Atatürk Havalimanı’ndan saat 09.30’da Antalya’ya gidecek olan Atlasjet Havayolları’nın tarifeli uçağı, arıza nedeniyle seferden kaldırıldı. 
     Bunun üzerine ETS Tur’dan biletli olduklarını belirten 180 yolcu, havalimanında beklemeye başladı. Ancak, yetkililerden durumlarının ne olacağına ilişkin herhangi bir açıklama yapılmadığını ifade eden yolcular, sorunlarının çözülmemesi nedeniyle şirketi alkış ve sloganla protesto etti. 
     Yolcular, Atlasjet’in başka bir seferiyle uçmak isteyen yolcuların check-in işlemlerinin yapılmasına da engel olunca, bazı yolcular arasında sözlü ve yumruklu kavga çıktı. Olaylar, emniyet görevlilerinin duruma müdahalesiyle yatıştırıldı. 
     Bu arada, arıza yapan uçağın saat 13.40’ta yapacağı ikinci Antalya uçuşu da gerçekleşmeyince, bu uçağın 200 yolcusu da alanda beklemeye başladı. 
     Atlasjet yetkililerinin 380 yolcunun saat 19.00 ve 20.00’de Antalya’ya gönderileceğini açıklamasının ardından havalimanındaki gerginlik sona erdi. 
     
</TEXT>
</DOC>
