<DOC>
<DOCNO> 363337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sondun19.html </URL>
<DATE> 2005/07/22/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
TV kayıtlarında bir saldırganın görüntüsü elde edildi 
</HEADLINE>
<TEXT>

     İngiltere'de polisin incelemeye aldığı dünkü patlamalarla ilgili kapalı devre TV kayıtlarının birinde, bir eylemcinin ''çok iyi görülebildiği'' açıklandı. 
     Polis kaynakları, dün akşamdan itibaren kayıtları incelemeye aldıklarını belirtirken, elde edilen görüntünün hangi saldırgana ve neredeki bombalı saldırı girişimine ait olduğu hakkında ayrıntı vermediler. 
     En az iki tanığın olayları çok yakından görebildiklerini ve detaylı ifade verdiklerini bildiren polis, 7 Temmuz'da 56 kişinin ölümüne yol açan bombalarla, dün patlatılmaya çalışılan 4 bomba arasında, gerek hazırlanışları, gerek içerikleri ve gerekse büyüklükleri açısından büyük benzer bulunduğunu, bununla birlikte kesin kanıya ayrıntılı laboratuvar incelemesiyle varılabileceğini açıkladı. 
     Bombalardan sadece birinin 7 Temmuz'ta patlatılanlara göre çok daha küçük olduğu belirtiliyor. Bu bombanın plastik bir kaba yerleştirildiği de öne sürülüyor. 
     Polis, son saldırı girişiminden elde edilen delillerin önceki saldırıya ilişkin önemli ipuçları sağlayabileceğine inanıyor. 
     Görgü tanıklarının, saldırganların ellerindeki bombaların patlamaması yüzünden şaşkın göründüklerini söylediklerini kaydeden polis kaynakları, intihar eylemcilerinin kendilerinin de ''korkmuş göründüklerini'' söylediler. 
     Bu arada, dün ikisi Warren Street istasyonu yakınlarında biri de çevredeki Tottenham Court Road'da yakalanan üç zanlının ilk sorgularının ardından serbest bırakıldıkları açıklandı. 
     
</TEXT>
</DOC>
