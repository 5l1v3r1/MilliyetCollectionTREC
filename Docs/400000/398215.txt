<DOC>
<DOCNO> 398215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/sonspo01.html </URL>
<DATE> 2005/11/26/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Fenerbahçeli taraftarlardan yönetime bilet isyanı 
</HEADLINE>
<TEXT>

     Derbi için F.Bahçe’ye G.Saray tarafından ayrılan bin 150 biletin 650’sinin yönetimce bir derneğe verilmesi, taraftarların tepkisini çekti. 
     
     Sadece 500’ü satıldı 
     Galatasaray ile yarın akşam oynanacak derbi öncesi Fenerbahçe’de bilet krizi yaşanıyor. İl Spor Güvenlik Kurulu’nca alınan karar gereği, Cim Bom tarafından Fenerbahçe’ye bin 150 bilet ayrıldı. Ancak bu biletlerin sadece 500’ü Biletix tarafından satışa sunulurken, 650’sinin yönetim tarafından bloke edildiği belirlendi. Bu olay, taraftarların tepkisine neden olurken, biletlerin topluca bir derneğe verildiğinin duyulması, huzursuzluğun doruk noktasına çıkmasına neden oldu. 
     
     Dernekler de isyanda 
     Sabahın erken saatlerinde bilet almak için Biletix gişelerine koşan Sarı-Lacivertliler’in, yönetimin bu tavrından rahatsızlık duyduğu ve durumun düzeltilmesini istediği öğrenildi. Diğer dernek üyelerinin de 650 biletin bir derneğe verilmesinden dolayı kızgın oldukları ancak Aziz Yıldırım’a karşı seslerini çıkaramadıkları kaydedildi. Bu arada maçlarda toplu bilet dağıtımı yasak olduğu için, Futbol Federasyonu’nun, bu haberler üzerine Fenerbahçe’ye duruma soracağı belirtildi. 
     
     Kamufle olacaklar 
     Galatasaray’ın, Store’larda ve Biletix gişelerinde kendi taraftarına sattığı promosyonlu biletlerden alan Fenerbahçeli taraftarların, derbiyi sessiz bir şekilde izleyeceği belirlendi. Beşiktaş ile İnönü’de oynanan maçı rakip taraftar gibi girip, maç başlayınca formalarını çıkarıp, tezahürat yapan ve anında dışarı çıkarılan taraftarlar, bu kez ses çıkarmadan ve ortamı germeden, Galatasaray taraftarı gibi mücadeleyi izleyeceği öğrenildi. 
     
</TEXT>
</DOC>
