<DOC>
<DOCNO> 364475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sontur27.html </URL>
<DATE> 2005/07/26/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
'Tabut sana yakışmıyor, kalk oradan' 
</HEADLINE>
<TEXT>

     Hasan KIRMIZITAŞ- Mehmet BULUT DHA 

MISIR’ın tatil beldesi Şarm el Şeyh’te düzenlenen bombalı saldırıda hayatını kaybeden 28 yaşındaki Bilgehan Yalçın’ın cenazesi memleketi Gaziantep’e getirildi. Ayakta durmakta güçlük çeken 55 yaşındaki emekli öğretmen baba Kemal Yalçın, Tabut sana yakışmıyor, kalk oradan oğlum'' diye ağıt yaktı. 
     İstanbul’da bir ilaç firmasında mümessil Bilgehan Yalçın, kısa süre önce Sakarya Üniversitesi Mühendislik Fakültesi’nden yüksek endüstri mühendisi olarak mezun oldu. Bilgehan Yalçın, hem başarısını kutlamak, hem de Mısır'ı görmeyi çok isteyen eşi 26 yaşındaki İngilizce Öğretmeni Çağla Yalçın'a jest yapmak için tatil için bu ülkeyi seçti. 11 ay önce evlenen çift, gittikleri Mısır'da geçen 23 temmuz cumartesi günü meydana gelen bombalı terör eyleminin kurbanı oldu. 
     Bilgehan Yalçın yaşamını yitirirken, eşi Çağla ağır yaralandı. Vücudunun büyük bölümü yanan ve sağ bacağı kesilen Çağla’nın tedavisi Gülhane Askeri Tıp Akademisi’nde GATA sürerken, eşi Bilgehan’ın cenazesi THY’ye ait uçakla dün akşam Mısır’dan İstanbul’a getirildi, bu sabah da Gaziantep’e gönderildi. 
     Bilgehan Yalçın’ın yakınları cenazeyi almak için erken saatlerde Gaziantep Havaalanı’na gidip, uçağın gelmesini bekledi. Teröre isyan eden 5 çocuk babası Kemal Yalçın, uçaktan indirilen oğlunun tabutuna sımsıkı sarıldı. 
     Ayakta durmakta güçlük çektiği görülen baba Yalçın, Benim güzel oğlum ben seni böyle mi karşılayacaktım Daha gününü görememiştim. Tabut sana hiç yakışmıyor, kalk oradan'' diye gözyaşı döküp ağıt yaktı. 
     Sinir krizleri geçiren Bilgehan Yalçın’ın kız kardeşi 26 yaşındaki Damlagül ile halası 47 yaşındaki Mine Yalçın’ı dostları teselli etmeye çalıştı. Anne 54 yaşındaki Hayriye Yalçın ise sık sık bayılıp, kriz geçirdiği için havaalanına gelmedi. 
     Havaalanındaki işlemlerin ardından Bilgehan'ın cenazesi, cenaze aracıyla Gaziantep Asri Mezarlığı’na götürülerek, morga konuldu. Cenaze, ikindi namazının ardından Ulu Cami’de kılınacak cenaze namazı sonrasında Asri Mezarlık'ta toprağa verilecek. 
     
</TEXT>
</DOC>
