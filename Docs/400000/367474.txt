<DOC>
<DOCNO> 367474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/ekonomi/aeko.html </URL>
<DATE> 2005/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye, yollara çıktı 2 bin 500 aracı arıyor 
</HEADLINE>
<TEXT>


İstanbul Defterdarlığı, vergi borçlularının arabalarının peşine düştü. 2 bin 500 aracın plakası emniyete bildirildi. Bunların 68'i de Porsche, Ferrari, Masserati gibi lüks araçlar 

Nedim Şener 

Kısa süre önce açıklanan vergi yüzsüzleri listesine göre 5 bin 100 kişiden 4.5 milyar YTL 4.5 katrilyon lira alacağı bulunan İstanbul Defterdarlığı, vergi borçlularının arabalarına el koymaya başladı. El koymak için aranan araçlar arasında Porsche, Ferrari, Maserati, Jaguar gibi 68 lüks araç da bulunuyor. 
İstanbul Defterdarlığı, vergi borcu bulunanlara yönelik yeni bir uygulama başlattı. Defterdarlık denetim bürosu, vergi borçlularının listesini tarayarak, bunların üzerlerine kayıtlı araçları tek tek tespit etti. Arkasından 32 araç için 'kaydi haciz' işlemi uygulandı. 
'Fiili haciz' işlemleri için kolları sıvayan Defterdarlık, tüm aramalara rağmen ulaşamadığı vergi borçlularının üzerinde gözüken 2 bin 500 aracın plakasını İstanbul Emniyet Müdürlüğü Trafik Şubesi'ne yazı ile bildirdi. Yazıda plaka numaraları bildirilen araçlara görüldüğü yerde el konulması istendi. 
Bu yolla şimdiye kadar 135 araca el kondu. Bu araçlar daha sonra Defterdarlığın, Güneşli'de oluşturduğu depoya çekildi. İhale ile satılan bu araçlardan toplam 1.5 trilyon lira gelir sağlandı. 

68 lüks araç aranıyor 
Defterdarlık vergi borcu olup da lüks araç kullananlar ile ilgili de özel bir takip çalışması yaptı. Öncelikle 2001 yılından bu yana Ferrari, Porsche, Masserati, Chrysler, Mercedes ve BMW marka araçların bir listesi çıkarıldı. Böylece İstanbul'da 9 bin 962 aracın listesi çıkarıldı. 
Daha sonra ikinci bir eleme yapılarak, bunların sahiplerinden vergi borcu olanlar saptandı. Bunun sonunda lüks araç sahibi olan 100'e yakın vergi borçlusu belirlendi. Bunlardan 20'sinden tahsilat yapıldı. Defterdarlık halen lüks sınıfta bulunan ve 68 mükellefin sahip olduğu 80 araçlık liste üzerinde çalışıyor. Bu kişilerin toplam vergi borcu 88 milyon YTL. 

Muayenede de avlıyorlar İstanbul Defterdarlığı, geçen yıldan bu yana trafik muayene istasyonlarında da çalışma yürütüyor. İki yılda bir yapılan trafik muayeneleri sırasında, vergi borcu olanların araçlarına el konuluyor. 
Taşıt sahiplerinin tüm vergi bilgilerini istasyonlardaki vergi birimleri ile Nakil Vasıtaları Vergi Dairesi'ne bildiren Defterdarlık, yalnız Motorlu Taşıtlar Vergisi MTV değil, KDV, Gelir veya Kurumlar Vergisi gibi borçları olanların araçlarına da el koymaya başladı. Defterdarlığın görevlendirdiği haciz elemanları araçları bağlayarak depoya çektiriyor. 
Geçen yılın ilk altı ayında 5 bin 706 aracın sahibi, araçları bağlandığı için borçlarını ödedi. Bu yılın ilk altı ayında ise bu rakam 6 bin 500 kişi olarak tespit edildi. 


</TEXT>
</DOC>
