<DOC>
<DOCNO> 396247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/spor/ykocaomer.html </URL>
<DATE> 2005/11/19/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Saran ve engelliler sporu 
</HEADLINE>
<TEXT>



Yaklaşık 7-8 ay önce sevgili kardeşim Sadettin Saran'ı ziyaret ederek, engelliler sporuna destek olmasını istedim. O tarihlerde İstanbul'un Anadolu yakasındaki tek engelliler spor kulübü olan Anadolu Yakası Özürlüler Spor Kulübü çok zor durumda idi. TESYEV'in destekleriyle ayakta durmaya çalışan kulüp, artık kapanma noktasına gelmişti. Sonra "sporun engellisi, engelsizi olmaz" diyen Sadettin Saran bu kulübe sahip çıktı. Yapılan genel kurulda adı "Saran Anadolu Yakası Engelliler Spor Kulübü" olarak değiştirilen kulübümüz bu yıl 2.Lig'de mücadele ediyor. Renkleri de sarı-lacivert olan kulübümüze manevi destek de gerekiyor. Bunun için kulübün aşağıda yazdığımız telefon numaralarından özellikle Anadolu yakasında oturan İstanbullu vatandaşlarımızın bilgi alarak bir-iki maça gitmesi kafi gelecektir. Zaten daha sonra, gidenler, tekerlekli sandalye basketbolunun ne kadar zevkli olduğunu, yürüyen insanların oynadığı basketbolu mücadele bakımından aratmayacağını görecekler ve keyifle o maçları takip edeceklerdir. 
Beşiktaş'tan sonra, Galatasaray'ın da engelliler spor branşını açması ve Saran Anadolu Yakası Engelliler Spor Kulübü'nün de katılmasıyla önümüzdeki bir-iki yıl içinde liglerimiz çok daha keyifli hale gelecek. Hele bir de aralarına Fenerbahçe katılırsa, o zaman siz rekabeti seyredin. Bu konuda Aziz Başkanı ikna etmek için de elimizden geleni yapacağız. Ve kendilerini ilk fırsatta bir tekerlekli sandalye basketbol maçına davet edip, bu sporu yakından görmelerini sağlayacağız. Bugün spordan anladığını söyleyen, Türkiye'de çeşitli kademelerde sporu idare etmeye çalışan "Sakatın sporuna da Allah rızası için destek olun" diyenlerin bu görüşlerinin doğru olmadığını, gerçek mücadele ve sporun ne olduğunu birlikte gördükten sonra eminiz ki Fenerbahçe'yi de tekerlekli sandalye basketbol takımıyla liglerimizde göreceğiz. 
NOT Saran Anadolu Yakası Engelliler Spor Kulübü'ne 0 216 442 11 69 ve 0 216 579 79 31 nolu telefonlardan ulaşabilirsiniz. 



</TEXT>
</DOC>
