<DOC>
<DOCNO> 387049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/16/spor/spo01.html </URL>
<DATE> 2005/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Moral aşısı 
</HEADLINE>
<TEXT>


Beşiktaş, Kayserispor karşısında üç puan bulup, UEFA Kupası'nda oynayacağı Bolton maçına moralli çıkmak istiyor 

BİLAL MEŞE 


Beşiktaş Teknik Direktörü Rıza Çalımbay, bugün karşılaşacağı Kayserispor'dan çekinmiyor, ancak temkini de elden bırakmak istemiyor. Ligin en güçlü ekiplerinden biriyle karşılaşacaklarını belirten siyah - beyazlı ekibin çalıştırıcısı, "Zorluk derecesi yüksek bir maç olacak. Fakat yenmek zorundayız" diye konuştu. 
Kayserispor'un Süper Lig'de yakaladığı çıkışın rastlantı olmadığını da belirten Çalımbay, "Ligde kolay maç yok. İyi bir çıkış yakaladılar. Bulunduğu yer de bunun en büyük göstergesi. Ne var ki bizim puan kaybına tahammülümüz yok. UEFA Kupası'nda grup maçlarına kalarak müthiş bir moral bulduk. Şimdi ligde iyi bir seriye başlamak istiyoruz. Zirveyi yakalayabilmemiz için her maçı kazanmak zorundayız. Seyirci ve saha avantajını iyi kullanacağız, maçtan üç puanla ayrılacağız" dedi. 
Rıza Hoca, rakip konusunda futbolcularını da sıkı bir şekilde uyardı. 

Şimdi de Pancu 

CENGİZ MALGIR 

Sakat ve cezalı oyuncularından dolayı Kayserispor maçına sıkıntılı hazırlanan Beşiktaş'ta Pancu da sakatlandı. Öğlen kampa girip, akşam da taktik ağırlıklı bir çift kale maç yapan siyah - beyazlılarda Rumen oyuncunun sağ üst adalesinde ağrı bulunduğu, buna rağmen kadroda yer aldığı belirtildi. Pancu hakkındaki son kararı, Teknik Direktör Rıza Çalımbay maç saatinde verecek. Kartal'da, sakatlıkları süren Okan Buruk, Gökhan Zan ve Sergen Yalçın ile sarı kart cezalısı Ali Güneş yer almayacak. 

Bravo Kartal'a 

Beşiktaş Yönetimi, Pakistan'daki depremzedelere yardım etme kararı aldı. Siyah - beyazlılar, geçen hafta içinde Pakistan'ı etkileyen deprem felaketinde zarar görenlere yardım amacıyla, BJK İnönü Stadı'nda Kayserispor ile yapılacak karşılaşmanın hasılatını, Pakistan'a göndereceklerini belirtti. 

Bolton dağıldı 5-1 

UEFA Kupası H Grubu'nda Beşiktaş'ın 20 Ekim'de konuk edeceği Bolton Wanderers, İngiltere Premier Ligi'nde dün lider Chelsea'ye deplasmanda 5 - 1 mağlup oldu. 4. dakikada Giannakopoulos ile öne geçen Bolton, ikinci yarıda Drogba 2 , Lampard 2 ve Gudjohnsen'in gollerine engel olamadı. Beşiktaş'ın diğer rakibi Vitoria Guimaraes de 36'da Sergio'nun kırmızı kart gördüğü sahasındaki lig maçında Nacional ile golsüz berabere kaldı. 


</TEXT>
</DOC>
