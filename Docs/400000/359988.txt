<DOC>
<DOCNO> 359988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/yazar/oztrak.html </URL>
<DATE> 2005/07/11/ </DATE>
<TIME>  </TIME>
<AUTHOR> Faik ÖZTRAK  </AUTHOR>
<HEADLINE>
Dış açığı kontrol etmenin maliyeti giderek yükseliyor 
</HEADLINE>
<TEXT>

Türkiye'nin ithalata bağımlılığı arttı. Bundan sonra dış açığın kontrolü için alınacak önlemlerin üretim ve istihdam kaybı cinsinden maliyeti çok daha yüksek olacaktır 

Mayıs ayı sanayi üretim rakamları geçtiğimiz yılın temmuz ayından sonra başlayan üretim artış hızındaki yavaşlamanın devam ettiğini gösteriyor. Aylık üretim endeksinin 12 aylık ortalama değerindeki yıllık artış geçen yılın temmuz ayında yüzde 12 ye ulaştıktan sonra sürekli gerilemiş ve bu yıl mayıs ayında yüzde 6.6 olmuş. 
Bu gerilemenin önemli ölçüde imalat sanayiinden kaynaklandığı görülüyor. Hem sanayide hem de imalat sanayiindeki mayıs ayı üretim artışları mevcut Hükümet döneminde kaydedilen en düşük değerler. 

Ücret harcamasının artışı 
Üretimdeki bu gerileme özel imalat sanayiinde çalışan kişi başına verimliliği de etkiliyor. Nitekim üçer aylık dönemler itibariyle kısmi verimlilik endeksi de 2004 yılının ikinci yarısından itibaren düşüyor. Özel imalat sanayiinde çalışanların reel kazançlarında ise önemli bir değişiklik görülmüyor. Buna karşılık bir birim mal üretmek için yapılması gereken ücret harcamasının dolar karşılığında önemli bir artış var. Bu gelişmede verimlilikteki gerileme etkili olmakla birlikte, esas etki doların TL karşısında değer yitirmesinden kaynaklanıyor. 

Maliyet artışı 
Dolar cinsinden birim ücretlerdeki artış, aynı zamanda dolar cinsinden maliyet artışı da demek. Bu sanayiinin dolarla alışverişi yapılan ithal mallar karşısında rekabet gücü kaybını gösteriyor. Bu durum son aylara kadar euronun dolar karşısında değer kazanması nedeniyle euro ile alışverişi yapılan mallarda hissedilmiyordu. Ancak dolar karşısında euro değer yitirirken TL'nin değerinin değişmemesi, euro ile ticareti yapılan mallar karşısında da son aylarda yerli üretimin rekabet gücünü yitirmesine yol açıyor. 
TL'nin değerindeki hızlı artış, ithal malların yerli üretimi, dışarıdaki nispi ucuz işgücünün de bizim emekçimizi üretim hayatının dışına itecek baskılara neden oluyor. Verimlilik artışının ve reel ücretlerin kontrolünün sürdürülemediği durumlarda sonuç yavaşlayan yerli sanayi, azalmayan işsizlik, buna karşılık hız kesmeyen ithalat oluyor. 
Geçtiğimiz yıl ertelenmiş talebin geri gelmesi nedeniyle çok yüksek bir artış gösteren motorlu kara taşıtları ithalatı bu yıl hem talebin doyması hem de alınan tedbirlerle yavaşladı. Bu nedenle motorlu kara taşıtları ithalatı hariç bakıldığında ithalat ile sanayi üretimi artış hızları arasındaki farkın bu yılın başından itibaren açıldığı daha net görülüyor. 

Rekabet gücü kaybı 
Yüzde 1'lik sanayi üretimi artışı için gerekli hammadde ithalatı artışını gösteren esneklik katsayısı da geçtiğimiz yılın ortalarından itibaren ısrarlı bir biçimde yükseliyor. Uluslararası fiyatları son dönemde hızla artan ham petrol ve doğalgaz ithalatını dışarıda tutsak dahi durum değişmiyor. Üretim yapabilmek için gerekli ithal hammadde ve ara malı ihtiyacı artıyor 
Bu duruma 2003 yılından bu yana yapılan iki temel politika yanlışı nedeniyle geldik. 
Birincisi uluslararası sermaye hareketlerinin Türk piyasalarına olan iştahındaki artış karşısında hiçbir şey yapmamayı tercih ettik. Döviz arzındaki hızlı artış TL'nin değerini de hızla artırdı. Bu durum bir yandan Türkiye'nin yurtdışından daha rahat borçlanmasına ve enflasyonun hedeflerin altında kalmasına yol açarken,diğer yandan sanayide hızlı verimlilik artışlarına ve reel ücretlerdeki sınırlı artışlara rağmen rekabet gücü kayıplarına neden oldu. 

Mali uyumun kalitesi 
İkinci önemli yanlış ise faiz dışı fazla hedeflerine ulaşırken mali uyumun kalitesini göz ardı etmemiz oldu. Harcamaları kalıcı bir şekilde kontrol altına alacak yapısal reformlarda, mali piyasalardaki bahar havasının etkisiyle geciktik. Rekabet baskısını dengelemek için emek ve enerji üzerinden alınan vergileri azaltmak veya yağmurlu günlerde kullanılmak üzere burada bir esnek alan sağlamak yerine bu vergileri artırarak faiz dışı fazla hedefine ulaşmayı tercih ettik. Bugün gelinen noktada vergi politikasını ekonominin rekabet gücünü artırmak amacıyla kullanabilme esnekliğimiz kalmadı. 
Sonuçta ithalata olan bağımlılığımız arttı. Bundan sonra dış açığın kontrolü için alınacak önlemlerin üretim ve istihdam kaybı cinsinden maliyeti çok daha yüksek olacaktır. 





</TEXT>
</DOC>
