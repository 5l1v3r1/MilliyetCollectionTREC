<DOC>
<DOCNO> 389816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/soneko40.html </URL>
<DATE> 2005/10/26/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Pegasus Havayolları iç hat uçuşlarına başlıyor... 
</HEADLINE>
<TEXT>

     Pegasus Havayolları, ilk iç hat uçuşunu 1 Kasım 2005 Salı günü Adana'ya gerçekleştirecek. 
     Pegasus Havayolları'ndan yapılan açıklamaya göre, ilk uçuş nedeniyle Sabiha Gökçen Havalimanı'nda bir tören düzenlenecek. 
     Şirket, iç hatlarda İstanbul'dan Adana'nın yanı sıra Ankara, Antalya, Trabzon ve Van'a da sefer yapacak. 
     Uçuş merkezi olarak İstanbul Sabiha Gökçen Havalimanı'nda yeni oluşturulan iç hat B terminalinin kullanılacağı belirtilen açıklamada, müşterilere havalimanında ücretsiz otopark imkanı sunulacağı ve uçuşlar öncesinde 4. Levent ve Kozyatağı'ndan servis kaldırılacağı bildirildi. 
     Açıklamada, 55 YTL'den başlayan fiyatlarla kademeli fiyat sisteminin uygulanacağı, bu sisteme göre biletlerini erken alanların en düşük iç hat sefer ücretlerinden faydalanabileceği belirtildi. 
     Bilet satışlarının ise 7 gün 24 saat hizmet verecek olan 444 0 737 no'lu Call Center, internette www.flypgs.com adresi üzerinden e-bilet uygulaması ve acenteler ile havalimanı satış ofisleri aracılığıyla gerçekleştirileceği kaydedildi. 
     
</TEXT>
</DOC>
