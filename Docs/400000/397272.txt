<DOC>
<DOCNO> 397272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sondun39.html </URL>
<DATE> 2005/11/23/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Belçika'da polise asker takviyesi 
</HEADLINE>
<TEXT>

     Belçika Savunma Bakanı Andre Flahaut ve İçişleri Bakanı Patrick Dewael, Silahlı Kuvvetler mensuplarının polis birimlerine işgücü katkısında bulunmalarına olanak tanıyan bir protokol uzlaşmasını imzaladı. 
     Askerlik mecburiyeti olmayan ve paralı askerlerin hizmet verdiği Belçika silahlı kuvvetlerinde 4 bine yakını kadın, 35 bin asker ve subay bulunuyor. 
     Bakanlar, ilk aşamada, 250 askerin karakollarda ''büro işleri'' yapacağını, bu sayede aynı sayıda polis memurunun ''sokaklarda faal görev üstlenebileceğini'' bildirdi. 
     Protokolun, ''asker sayısını azaltma, sokaklardaki polis sayısını artırma iradesine dayalı olduğu'' açıklandı. 
     Bakanlıklar arasındaki uzlaşmaya göre, ayrıca 150 asker ''tutuklu, sanık ve mahkum transferlerinde'', 119 asker ''belediye büro işlerinde'' kullanılacak. 
     Belçika'da ''video izleme'' sisteminin de çok geliştiğini belirten yetkililer, askerlerin bu video kayıtlarını sürekli izleme işini üstlenerek de yararlı olacağını belirtti. 
     Bakanlar, polis işlerinin askerlere devredilmesinin söz konusu olmadığını, polisi bürokratik işlerden uzaklaştırarak zaman kazandırmanın hedeflendiğini ifade etti. 
     Polis için çalışacak askerlerin 40 yaş üstündekilerden seçileceği, maaşlarını silahlı kuvvetlerden almayı sürdüreceği, fazla mesai yaptıkları takdirde ödemelerin polis tarafından karşılanacağı bildirildi. 
     Bakanlar, ''şimdilik'' askerlerin sokaklarda polis görevi yapmayacağını belirtti. 
     
</TEXT>
</DOC>
