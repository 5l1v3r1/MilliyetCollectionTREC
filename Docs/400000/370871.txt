<DOC>
<DOCNO> 370871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/soneko05.html </URL>
<DATE> 2005/08/18/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Krizden bu yana 2 bin 500 aracı kurum çalışanı işsiz kaldı... 
</HEADLINE>
<TEXT>

     Krizden bu yanaki dönemde 2 bin 500 aracı kurum çalışanının işsiz kaldığı belirlendi. Aracı kurumların, krizin başladığı 2000 yılı sonunda 8.3 bin olan toplam personel sayısı, bu yılın mart sonu itibariyle 5.8 bin kişiye kadar geriledi. 
     ANKA’nın Türkiye Sermaye Piyasası Aracı Kuruluşları Birliği’nden TSPAKB edindiği verilere göre, aracı kurum çalışanlarının sayısında, krizin ardından başlayan düşüş hız kesmekle birlikte devam ediyor. Aracı kurumların toplam personel sayısında, yılın ilk üç ayında 67 kişilik düşüş gözlendi. 
     Buna göre, krizin etkili olduğu 2000 yılı sonundan bu yana geçen dönemde toplam 2 bin 497 aracı kurum çalışanı işsiz kaldı. Aracı kurumların 2000 yılı sonunda 8 bin 336’ya yükselen toplam personel sayısı, bu yılın mart sonu itibariyle 5 bin 839’a kadar indi. Böylece bu sektörde kriz öncesinde çalışanların yüzde 35.4’ü işini kaybetti. 
     
Aracı kurumlarda çalışan sayısı 
     

1999 6.650 2000 8.336 2001 7.156 2002 6.626 2003 6.035 2004 5.906 Mart 2005 5.839      
     ŞUBE SAYILARI DA AZALIYOR 

     Aracı kurumların şube sayısı ilk üç ayda 8 azalarak 216’ya, acente şubeleri sayısı 112 azalarak 4 bin 338’e gerilerken, irtibat bürosu sayısı 2 artarak 69’a yükseldi. 
     Buna göre toplam şube ağı 118 azalarak 4 bin 623 oldu. 
     Şube ağında 2000 yılı sonundan bu yanaki dönemde 912’lik artış gözlendi. Bu dönemde acente şubesi sayısı 926, şube sayısı 5 artarken, irtibat bürosu sayısı 19 azaldı. 
     
     PERSONELİN YÜZDE 86’SI 40 YAŞIN ALTINDA 

     Sektör çalışanlarının büyük bölümü 40 yaşın altında bulunuyor. Çalışanların yüzde 9.6’sı 18-25 yaş, yüzde 26.5’i 26-30 yaş, yüzde 32.3’ü 31-35 yaş, yüzde 18’i 36-40 yaş grubunda yer alıyor. Buna göre, 40 yaşın altındaki personel sayısı toplamda yüzde 86.4’lük paya sahip oldu. Çalışanların yüzde 8’i 41-45 yaş, yüzde 3.3’ü 46-50 yaş, yüzde 1.1’i 51-55 yaş, yüzde 0.7’si 56-60 yaş grubunda yer alıyor. 61 yaşın üstündeki personelin toplamdaki oranı ise yüzde 0.4 düzeyinde kalıyor. 
     
     BÜYÜK BÖLÜMÜ YÜKSEKOKUL MEZUNU 

     Aracı kurum personelinin eğitim durumu da oldukça yüksek seviyede bulunuyor. Toplam personelin yüzde 71.5’inin bir yükseköğrenim kurumundan mezun olduğu belirlendi. 
     Yükseklisans yapanların oranı yüzde 7.8, lisans yapanların oranı yüzde 54.4, yüksek okul mezunlarının oranı yüzde 9.3 oldu. 
     İlkokul mezunlarının oranı yüzde 3.6, ortaokul mezunlarının oranı yüzde 2.7, lise mezunlarının oranı yüzde 22.2 olarak gerçekleşti. 
     
     İŞ TECRÜBESİ 

     Çalışanların yüzde 65.2’sinin iş deneyiminin 5 yıl ve daha fazla olduğu belirlendi. Aracı kurum personelinin yüzde 33.8’i 5-10 yıl, yüzde 20.4’ü 10-15 yıl, yüzde 11’i 15 yılın üstünde iş tecrübesine sahip bulunuyor. 
     İş tecrübesi 2 yıla kadar olan personelin oranı yüzde 13.6, 5 yıla kadar personelin oranı ise yüzde 21.2 oldu. 
     
     DEPARTMAN DAĞILIMI 

     Aracı kurum personelinin yüzde 30.8’le en büyük bölümü şube, acente ve irtibat bürosunda görev alıyor. 
     Personelin yüzde 14.9’u mali ve idari işler, yüzde 11.1’i broker, yüzde 10’u dealer, yüzde 4.9’u yurtiçi satış, yüzde 3.7’si araştırma, yüzde 3.3’ü iç denetim-teftiş, yüzde 2.4’ü Hazine departmanında görev yapıyor. 
     
</TEXT>
</DOC>
