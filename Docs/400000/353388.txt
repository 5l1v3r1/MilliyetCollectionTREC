<DOC>
<DOCNO> 353388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/spor/bbas.html </URL>
<DATE> 2005/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tanjevic bombaladı 
</HEADLINE>
<TEXT>


12 Dev Adam'ın teknik patronu, MİLLİYET TAKTİK'e gündemi sarsacak açıklamalarda bulundu, Hakan Şükür'ü kadroya almayan Ersun Yanal'a arka çıkarak, kendisini kadro konusunda eleştirenlere sert tepki verdi 

ÖZEL RÖPORTAJ - GÖKHAN TÜRE 


Türkiye'ye gelişi büyük yankı uyandıran, 2001 Avrupa Şampiyonası sonrası düşüşe geçen 12 Dev Adam'ı yeniden ayağa kaldıran ünlü çalıştırıcı Bogdan Tanjevic, açtı ağzını, yumdu gözünü .. 
Son günlerde üzerine çevrilen eleştiri oklarına, sivri yanıtlarla "kalkan geren" tecrübeli coach, "Haklı eleştiriye her zaman açığım. Ama konunun uzmanı olmayan kişilerin atıp tutmalarına katlanamıyorum" dedi. 
Milli Takım'a çağırdığı ya da çağırmadığı isimlerle basketbol gündemine oturan Sırp coach, Milliyet Taktik'in sorularını çarpıcı açıklamalarla yanıtladı. 
Hüseyin Beşok, Ömer Onan ve Muratcan gibi çok başarılı bir sezon geçiren üç oyuncuyu kadroya almayan ünlü çalıştırıcı şunları söyledi 

"Tercih önemli" 
"Futbolda da Ersun Yanal, Hakan Şükür'ü kadroya almıyor, tribünler, medya çılgına dönüyor, bas bas bağırıyor. Ama bence Yanal doğrusunu yapıyor. Çünkü Milli Takım'ı seçme oyuncuları belirleme yetkisi onda. Bu görev sıradan birine verilmediğine, bu işi yapabilecek en kalifiye insana verildiğine göre, onun seçtiği kadroya saygı duymak gerekiyor. Çünkü takımın formasyonunu en iyi o bilir. En doğrusu, onun aklından geçenlerdir. Benim için de durum farklı değil. Hüseyin de, Ömer de, Muratcan da çok kaliteli oyuncular. Ancak benim oyuncu seçerken aradığım dört şey var. En yetenekli, en genç gelecek vaad eden , en formda ve en önemlisi en hırslı olanları tercih ediyorum. Ve şu anda seçtiğim oyuncuların çoğunda bu dördü de mevcut. Bazıları formda değil, ancak bunun üstesinden geleceğiz. Ancak, diğer şıklardan birine sahip olmayan bir oyuncunun bu takımda yeri olamaz. Tabii şunu da unutmamak gerekiyor. Bazı pozisyonlarda da oyuncu fazlalığımız mevcut, bunların da en iyilerini kadroda tutmak zorundayım. Dolayısıyla esas olan coachun ya da teknik direktörün tercihidir". 

Geleceğe yatırım 
Hedef ve projelerin sadece bu dönemle ilgili olmadığını, en büyük amacının, kendisinden sonra çalışacak antrenörlere de problemsiz ve hazır bir takım bırakmak olduğunu söyleyen Tanjevic, "Ben günü kurtarmak derdinde değilim. Önümüzde sadece 2005 Avrupa Şampiyonası yok, 2007, 2009 Avrupa şampiyonaları, ev sahipliğini yapacağımız 2010 Avrupa Şampiyonası var. İşin kolayına kaçmak değil, geleceğe yatırım yapmak zorundayız. Daha doğrusu Türk basketbolunun esas ihtiyacı olan şey bu" yorumunu yaptı. 
Sırp çalıştırıcı, takımdaki dostluk ve arkadaşlığın çok iyi olduğunu, ancak şu anki performansın tatmin edici olmadığını da ifade ederek, "Akdeniz Oyunları'na güçlü bir kadro ile gidiyoruz diye eleştirenler de var. Ancak biz burada oynayacağımız maçları da Sırbistan Karadağ'da Eylül ayında katılacağımız Avrupa Şampiyonası'na hazırlık olarak görüyoruz. Takımda yeni oyuncularımız da var. Eskilerle onların biraraya gelişiyle ortaya çıkacak sonuçları en iyi böyle bir turnuvada analiz edebilirdik. Diğer takımların zayıf ya da güçlü kadrolarla gelip gelmemesi bizi ilgilendirmiyor. Bu diğer takımlara oranla bizim avantajımız olacak. Yani ortada endişelenecek birşey yok" diyerek bu yöndeki eleştirilere de yanıt verdi. 

Hido Memo aşmış 
"Hidayet de Mehmet de artık geçen senelere göre çok daha profesyoneller. Onları çağırmadan kendileri gelip antrenmanlara başladılar. Gerçekten hayranlık duyuyorum". 

Böreği çok seviyorum 
"İstanbul'a geldiğimden beri en çok yediğim şey börek. Buna rağmen kilo almamam ise bir mucize olmalı. Dolma ve patlıcan da favorilerim arasında. Tatlılardan da baklavayı çok seviyorum". 

İstanbul çok egzotik 
"İstanbul, diğer kentlerden çok farklı, çok egzotik bir şehir. Avrupa'daki insanlar da çok seviyor İstanbul'u. Sadece trafik problem, diğer her şey harika". 

Rakı in, şarap out 
"Eskiden şarabı çok severdim, artık rakı içiyorum. Bunu alışkanlık haline getirdim, şarabı unuttum dersem yeridir. Arkadaşlarımla Nişantaşı'ndaki barlara gidiyorum". 

Otelden kurtuldum 
"İstanbul'a geldiğimden beri otelde kalıyordum. Tam 1,5 yıldır oteldeydim. Ama artık kurtuldum ve Nişantası'nda kiraladığım eve geçtim." 

Akdeniz'de üç fire 

İspanya'nın Almeria kentinde düzenlenecek olan Akdeniz Oyunları'na katılacak A Milli Takım, İspanya'ya üç yıldızından yoksun gidecek. 
Yunanistan'ın Panathinaikos takımında forma giyen kaptan İbrahim Kutluay, takımının lig finalini henüz tamamlayamaması nedeniyle kadrodan çıkarıldı. Ayrıca sakatlıkları süren Mirsad Türkcan ile Kerem Gönlüm'ün de Ay - Yıldızlı ekiple İspanya'ya götürülmeyeceği açıklandı. 


Tebrikler Aktaş 


Gazetemizin NBA editörü Mete Aktaş önceki gün Tuğba Dondurmacı Aktaş ile hayatını birleştirdi. Kadıköy Evlendirme Dairesi'ndeki nikaha kalabalık bir davetli topluluğu katıldı. Milliyet Taktik, Aktaş çiftine ömür boyu mutluluklar diler. 


</TEXT>
</DOC>
