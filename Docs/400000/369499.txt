<DOC>
<DOCNO> 369499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/son/sondun21.html </URL>
<DATE> 2005/08/13/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
THY, Berlin'den Türkiye'ye seferlerini artırdı 
</HEADLINE>
<TEXT>

     THY, Almanya'nın başkenti Berlin'den Türkiye'ye yaz sezonunda yaptığı seferleri artırdı. 
     THY Berlin Müdürü Eray Kurt, 2005 yaz sezonunda Berlin'den İstanbul'a her gün yapılan tarifeli seferlere ek olarak Berlin-Tegel havaalanından yine tarifeli olmak üzere cuma ve pazar günleri 2. İstanbul seferlerinin konulduğunu belirtti. 
     Kurt, Berlin-Schönefeld havaalanından da yine aynı günlerde İstanbul ve Ankara'ya doğrudan gece seferleri ilave edildiğini kaydetti. 
     Bu seferlerle cuma günleri Tegel havaalanından İzmir'e, Schönefeld havaalanından da pazartesi geceleri doğrudan Trabzon'a seferler konulduğunu ifade eden Kurt, böylece Türkiye'ye sefer sayılarını kısa bir süre içinde haftada 15'e çıkardıklarını söyledi. 
     Bu seferlere paralel olarak 12-31 ağustos tarihleri arasında geçerli olmak üzere promosyonlu ücret uygulamasına da başladıklarını belirten Kurt, bu süre içinde Berlin'de İstanbul'a havaalanı vergileri hariç gidiş-dönüş fiyatının 199 avro, tek gidiş fiyatınınsa yine vergiler hariç 99 avro olacağını kaydetti. 
     Kurt, doğrudan İzmir, Trabzon ve Ankara'ya yapılan sefer fiyatlarının da bu dönem içindeki ücret uygulaması kapsamında vergiler hariç gidiş-dönüş için 179 avro, tek gidiş için de 99 avro olacağını, ancak promosyonlu ücretlerde yer kısıtlaması olduğunu ifade etti. 
     Kurt, ''Amacımız, tüm vatandaşlarımıza ulaşabilmek ve bu seferleri kış aylarında sürdürerek vatandaşlarımızın memleket hasretini en kısa ve sorunsuz şekilde gidermesini sağlamaktır. Ayrıca, bu tarzda oluşturulan tarife yapıları iki ülke arasındaki ticaretin artmasına da ön ayak olmakta, iş adamlarımızın ticari kargoları hızlı, sorunsuz ve ekonomik olarak taşınabilmektedir'' dedi. 
     
</TEXT>
</DOC>
