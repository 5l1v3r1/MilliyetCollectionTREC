<DOC>
<DOCNO> 394012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sondun08.html </URL>
<DATE> 2005/11/11/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
Rice'den Irak'a sürpriz ziyaret 
</HEADLINE>
<TEXT>

     ABD Dışişleri Bakanı Condoleezza Rice, Bahreyn, Suudi Arabistan, İsrail ve Batı Şeria'yı kapsayan gezisine sürpriz bir şekilde Irak'ı da katarak, bu sabah Musul'a geldi. 
     Ortadoğu'da kalkınma ve demokratik sürecin ele alınacağı konferans için Bahreyn'e gelen ve buradan günübirlik temaslarda bulunmak üzere helikopterle Musul'a geçen Rice, Irak'ta gelecek ay yapılacak seçimler öncesinde, Şii, Sünni ve Kürtler arasındaki fikir ayrılıklarının giderilmesine destek vererek uzlaşma arayışında bulunacak. 
     Kendisiyle birlikte yolculuk eden gazetecilere, taraflar arasındaki işbirliğinin önemi hakkında görüşmelerde bulunacağını söyleyen Rice, ABD'nin 15 Aralık'taki seçimlerde herhangi bir adayı desteklemeyeceğini belirtti. 
     Rice, aynı mesajı, Washington'da temaslarda bulunan Irak Başbakan Yardımcısı Ahmet Çelebi ile ilettiklerini de kaydetti. 
     Irak'a yaptığı ikinci ziyarette ilk olarak, kuzeni geçen yıl direnişçiler tarafından öldürülen Sünni bölge valisi Düreyd Kaşmula ile görüşen Rice'ın, Bağdat'a geçmesi ve burada Başbakan İbrahim Caferi ile bir araya gelmesi bekleniyor. 
     
</TEXT>
</DOC>
