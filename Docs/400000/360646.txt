<DOC>
<DOCNO> 360646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sondun04.html </URL>
<DATE> 2005/07/13/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
ABD'de ''casusun kimliğini medyaya sızdırma'' skandalı 
</HEADLINE>
<TEXT>

     ABD Başkanı George Bush’un, bir gizli ajanın kimliğinin medyaya sızdırılması skandalının sorumlusu olmakla suçlanan ve muhalefetteki Demokrat Parti tarafından görevinden alınması istenen siyasi başdanışmanı Karl Rove’a güveninin tam olduğu açıklandı. 
     Rove’a ilişkin suçlamalar konusunda birkaç gün süren suskunluğunu bozan Beyaz Saray sözcüsü Scott McClellan, gazetecilerle konuşurken, Başkan’ın Rove’a güveninin sürüp sürmediği sorusu üzerine, "Beyaz Saray’da çalışan herkes, Başkan’ın güvenine sahip demektir. Zaten Başkan size güvenmiyorsa Beyaz Saray’da çalışamazsınız" dedi. 
     McClellan, konunun savcılarca soruşturulmakta olmasından dolayı daha fazla konuşmayacağını söyledi. 
     Rove, Merkezi Haberalma Teşkilatı CIA bünyesinde gizli ajan olarak görev yapan Valerie Plame’in adını medyaya sızdırmakla suçlanıyor. 
     ABD’yi sarsan bu son skandalda, Başkan Bush yönetimi, 2002 yılında Irak savaşına hazırlanırken, Irak’ın Afrika ülkesi Nijer’den nükleer madde satın aldığı iddialarını incelemek üzere eski büyükelçi Joseph Wilson’ı görevlendirmiş, ancak Wilson, hazırladığı raporda bu iddiaların geçersiz olduğunu bildirmişti. 
     Bazı medya kuruluşları, "Irak’a saldırmak için bahane aradığı" yorumları yapılan Bush yönetiminin bu rapora kızdığını ve bir Beyaz Saray yetkilisinin, intikam için, Wilson’ın CIA ajanı olan eşi Valerie Plame’in adını basına sızdırdığını yazmıştı. 
     Yapılan soruşturmada bu konudaki gizli kaynağını mahkemeye açıklamayı reddeden The New York Times gazetesinin muhabirlerinden Judith Miller, adalete muhalefet suçundan dört aylık hapis cezasını çekmek üzere geçen hafta cezaevine girmişti. 
     Bunun ardından Newsweek dergisi, Plame’in CIA ajanı olduğunu basına sızdıran kişinin, Başkan Bush’un bütün seçim stratejilerini belirleyen ve "imaj mühendisi" olarak tanınan Beyaz Saray Genel Sekreter Yardımcısı Rove olduğunu yazmıştı. 
     Amerikan yasalarına göre, gizli ajan konumundaki kişileri kamuoyuna açıklayanlar, devlete karşı suç işlemiş sayılıyor. 
     Demokrat Parti’nin bazı senatör ve milletvekilleri, Rove’un, Beyaz Saray’daki görevinden alınarak yargılanmasını istiyor. 
     Ancak siyasi gözlemciler, bazılarınca "Bush’un beyni" olarak bilinen Rove’a karşı Başkan’ın harekete geçmesinin söz konusu olmayacağı yorumunu yapıyor. 
     
</TEXT>
</DOC>
