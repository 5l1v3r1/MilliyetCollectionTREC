<DOC>
<DOCNO> 362308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/yasam/yas05.html </URL>
<DATE> 2005/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Karadeniz halkı denizini kaybetti 
</HEADLINE>
<TEXT>


Samsun - Sarp otoyolu, Karadeniz halkıyla sahil ve denizin arasını açtı. Yol inşaatı nedeniyle, neredeyse tüm sahil boyu iş makinelerine kaldı 

ŞÜKRAN ÖZÇAKMAK İstanbul 

Otoyol adı altında yapılan Samsun - Sarp sahil yolu, Karadeniz sahilinin haritasını daha şimdiden görünüm olarak değiştirdi. 
Projelendirilmeden denize düz çizgi çizilerek oluşturulmaya çalışılan yol inşaatı nedeniyle, sahil kordonunda yer alan parklar neredeyse bomboş. Deniz dolgusunun tamamlanamadığı yerlerde ise halk iş makineleri ile yarışırcasına denizden mümkün olduğunca yararlanmaya çalışıyor. 
Trabzon - Rize Karayolu üzerinde bulunan 100. Yıl Havuzbaşı Lokantası da yolun sıkıntılarını yaşayanlardan. Yaklaşık 10 yıl önce inşa edilen 100. Yıl Havuzbaşı Balıkçı Lokantası'nın önü artık deniz değil, yol manzaralı. 

'Kamyoncu dövdük' 
Lokanta sahibi Muzaffer Bektaşoğlu, dertlerini şöyle anlatıyor 
"Lokantaya onca yatırım yaptık. Sözde, havuzuyla deniz manzarasıyla turistik bir tesis inşa edildi. Yol inşaatı bizi toza buladı. Ne balık yeniyor ne havuza giriliyor. Maddi manevi sıkıntılıyız. Tozun önlenmesi için valiliğe, emniyete, karayollarına başvurduk. Yanıt alamayınca kamyoncuları dövdük, yine sonuç alamadık. Şimdi savcılığa suç duyurusunda bulunacağız." 


</TEXT>
</DOC>
