<DOC>
<DOCNO> 396311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/son/soneko12.html </URL>
<DATE> 2005/11/19/ </DATE>
<TIME> 21.50 </TIME>
<AUTHOR>  </AUTHOR>
<HEADLINE>
GTO Başkanı Aslan Polisten çok maliyeciden korkar hale geldik 
</HEADLINE>
<TEXT>

     Gaziantep Ticaret Odası GTO Yönetim Kurulu Başkanı Mehmet Aslan, vergi sisteminde adaletsizlik olduğunu belirterek, ''Biz, polisten çok maliyeciden korkar hale geldik'' dedi. 
     GTO, Gaziantep Sanayi Odası GSO ve Gaziantep Ticaret Borsası GTB işbirliğiyle düzenlenen ''Oda-Borsa Müşterek Toplantısı'' Devlet Bakanı Kürşad Tüzmen ile TOBB Rifat Hisarcıklıoğlu'nun katılımıyla gerçekleştirildi. 
     GTO Başkanı Aslan, toplantının açılışında, ana problemlerinden birisinin vergi sistemi olduğunu belirterek, yaptıkları tüm harcamalarını gider olarak yazamamaktan şikayet etti. 
     Aslan, şunları kaydetti 
     ''Türkiye'de gelirini yaz, giderini yazma gibi bir yaklaşım olduğu sürece vergi sistemindeki adaletsizlik sürer. Ben ne harcıyorsam masraf yazabilmeliyim. Niye bu sisteme geçilmiyor Demeye dilim varmıyor, ama biz de öyle bir düşünce oluşmaya başladı ki acaba bu sistem bizi eli sopalı mı idare etmek istiyor Yani bir tarafta bir kırığı olsun, böyle götüreyim. Biz, polisten çok maliyeciden korkar hale geldik.'' Vergi oranlarının yüksek olduğunu ifade eden Aslan, ''Sayın Bakanım bizi rahatlatın. Bize öyle bir vergi sistemi getirin ki alnımız açık gezelim. Kimseden korkmayalım. Biz vergi vermek istiyoruz'' diye konuştu. 
     GSO Yönetim Kurulu Başkanı Nejat Koçer de konuşmasında, makro ekonomik rakamlarda iyileşmelerin yanı sıra sıkıntılar olduğunu belirterek, zor şartlar altında üretmeye, satmaya, markalaşmaya ve uluslararası pazarlarda yer almaya çalıştıklarını söyledi. 
     Koçer, ihracattan başka çıkış noktası olmadığını vurgulayarak, şöyle dedi 
     ''Ancak ihracatta ortaya konan rakamları doğru tahlil edebiliyor muyuz. Bu konuda sektörel yarışların yapıldığı, sektörel değerlendirmelerin aylık bazda yanlış yapıldığı bir ortamı yaşıyoruz. Uzun yıllardan beri Türkiye'yi sırtında taşıyan tekstil sektörü ile Türkiye'de birkaç şehirde imalat yapan, 20-30 bin istihdam yaratan otomotiv sektörü sanki yarıştırılıyor. Böyle bir olayın haksızlık olduğunu düşünüyorum.'' GTB Yönetim Kurulu Başkanı Ömer Çelik de Fıstık Tanıtım Fonu'nun oluşturulmasını ve fıstığa diğer tarım ürünleri gibi destek verilmesini istedi. 
     Daha sonra basına kapılı olarak devam eden toplantı sonunda açıklama yapan Türkiye Odalar ve Borsalar Birliği TOBB Başkanı Rifat Hisarcıklıoğlu, Gaziantep ekonomisinin değerlendirmesini yaptıklarını, sorunlara çözüm yollarını konuştuklarını kaydetti. 
     
</TEXT>
</DOC>
