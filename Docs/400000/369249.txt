<DOC>
<DOCNO> 369249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/soneko16.html </URL>
<DATE> 2005/08/12/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Ordu Ziraat Odası Fındık ile ilgili iddialar Avrupalı alıcıların oyunu 
</HEADLINE>
<TEXT>

     Ordu Ziraat Odası Başkanı Onur Şahin ve Ordu TSO Başkanı Ömer Aydın, Çek Cumhuriyeti'nin Türkiye'den ihraç edilen 20 ton fındığı aflatoksin nedeniyle geri gönderdiği yolundaki haberlere tepki gösterdiler. 
     Şahin, yaptığı açıklamada, bu konudaki haberlerin, iyi araştırılmadan gündeme getirilmesini fındık fiyatlarının düşürülmesine yönelik bir girişim olarak değerlendirdi. 
     Aflatoksin olayının en son 3 yıl önce gündeme geldiğini ve o yıl Türkiye'nin rekoltesinin rekor düzeyde bulunduğunu belirten Şahin, şunları kaydetti 
     ''Bu ne yazık ki Avrupalı alıcıların oyunlarından biridir. Bin kamyon gitmiş, bir kamyonda bu olay olmuş. İnanmak mümkün değil. Çünkü hedef, piyasada tedirginlik yaratarak fiyatların düşmesini sağlamaktır. Bu haberler adrese teslimdir. Çek Cumhuriyeti'nin bizim fındık ihracımızda önemli bir yeri bile yoktur. Önümüzdeki Pazartesi günü fiyat açıklanacakken bu haberleri hiçbir belgeye dayanmadan yayınlamak Türkiye'nin ihracatına darbedir.'' Ordu Ticaret ve Sanayi Odası Başkanı Ömer Aydın da, bu tür haberlere itibar edilmemesini istedi. 
     Türkiye'den ihraç edilen tüm ürünler için aflatoksin raporu düzenlendiğini belirten Aydın, ''Bu konunun bu şekilde gündeme getirilmesi ve 20 tonun bu kadar büyütülmesinin ardında başka nedenler yattığını herkes biliyor. Yaygın basının bu habere bu kadar itibar etmesine de anlam veremiyoruz'' dedi. 
     Üreticilerden fındıklarını iyi kurutmalarını da isteyen Aydın, ''Zaten şu anda Türkiye'den hiçbir fındık, aflatoksin raporu almadan dışarı ihraç edilmiyor. Bu haberleri yapanlardan biraz inceleme ve araştırma yaparak bunları gündeme getirmesini beklerdik'' diye konuştu. 
     
</TEXT>
</DOC>
