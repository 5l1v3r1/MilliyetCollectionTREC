<DOC>
<DOCNO> 366870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/guncel/gun05.html </URL>
<DATE> 2005/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak Havayolları 15 yıl sonra İstanbul'a geldi 
</HEADLINE>
<TEXT>


TAHSİN AKSU İstanbul 

Irak Havayolları, 15 yıl aradan sonra ilk kez Bağdat - İstanbul seferini gerçekleştirdi. Atatürk Havalimanı'na gecikmeli inen uçağın mürettebatı ve yolcuları, Bağdat Havalimanı'nın saat 17.00'de kapanması nedeniyle, düzenlenen kokteyle katılamadan geri dönmek zorunda kaldı. 
Irak Havayolları Amman ve Şam'dan sonra üçüncü uçuş noktası olan İstanbul'a tarifeli seferlerine dün başladı. Bağdat'tan İstanbul'a gelen Boeing 737-200 tipi yolcu uçağı, 2 saat 10 dakikalık rötarla Atatürk Havalimanı'na saat 13.48'de iniş yaptı. 
Uçaktaki 70 kişiden 51 kişilik Irak heyeti, vize işlemlerinin uzaması nedeniyle transit salona alınarak geldikleri uçakla Bağdat'a geri döndü. 19 yolcu ise pasaport işlemlerini tamamlayarak ülkeye giriş yaptı. 
Pazartesi ve perşembe günleri olmak üzere haftada 2 gün yapılacak uçuşların bilet fiyatları ise güvenlik sigortaları dahil 400 dolar tek gidiş, 700 dolar gidiş-geliş olarak belirlendi. 


</TEXT>
</DOC>
