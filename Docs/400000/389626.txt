<DOC>
<DOCNO> 389626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sontur36.html </URL>
<DATE> 2005/10/25/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Mahkeme, Dinç Bilgin'in duruşmaya "zorla" getirilmesine karar verdi 
</HEADLINE>
<TEXT>

     Sabah Yayıncılık hisseleri üzerinde manipülatif işlem gerçekleştirdikleri iddiasıyla yargılanan Dinç Bilgin ile 2 sanığın, duruşmaya "zorla" getirilmesine karar verildi. 
     İstanbul 8. Asliye Ceza Mahkemesi’ndeki duruşmaya, tutuksuz sanıklar Dinç Bilgin, Zeki Ünal ve Erhan Gülce katılmadı. Duruşmada Bilgin’i avukatı Hakan Yavuz, Ünal’ı da avukatı Alev Türksan temsil etti. 
     Duruşmada söz alan Sermaye Piyasası Kurulu’nun SPK avukatı Serpil Şiramun, sanıklardan şikayetlerinin devam ettiğini ve davaya müdahil olarak katılmak istediklerini bildirdi. 
     SPK’nın suçtan zarar görme olasılığı bulunduğu gerekçesiyle avukat Şiramun’un müdahil avukatı olarak davaya katılmasına karar veren hakim, davetiye tebliğ edilmesine rağmen duruşmaya gelmeyen sanıkların "zorla" getirilmelerini kararlaştırarak duruşmayı erteledi. 
     İstanbul Cumhuriyet Başsavcılığı’nca hazırlanan iddianamede, Dinç Bilgin, Zeki Ünal ve Erhan Gülce’nin Sabah Yayıncılık’ın hisse senetleri üzerinde manipülatif işlem gerçekleştirerek yapay fiyat oluşumuna neden oldukları öne sürülüyor. 
     İddianamede, sanıkların Sermaye Piyasası Kanunu’nun 47. maddesinin A bendinin 2. fıkrası uyarınca 2 ile 5’er yıl arasında hapis cezasına çarptırılmaları isteniyor. 
     
</TEXT>
</DOC>
