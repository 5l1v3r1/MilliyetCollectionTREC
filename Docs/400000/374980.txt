<DOC>
<DOCNO> 374980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/yazar/sazak.html </URL>
<DATE> 2005/09/02/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
3 Ekim sancısı 
</HEADLINE>
<TEXT>


Türkiye'nin AB süreci 'engelli koşu' gibi, 17 Aralık'ta müzakerelere başlanması için 3 Ekim tarihi verilmesine karşın Fransa'nın ve Avusturya'nın itirazı nedeniyle şimdi de 'Güney Kıbrıs'ın tanınması' koşulu dayatılmak isteniyor. 
AB Dışişleri bakanları, dönem başkanı İngiltere'nin ev sahipliğinde Newport'ta 'genişleme sorunlarını' görüşürken Türkiye-AB Müzakere Çerçeve Belgesi'ni de tartışacaklar. Toplantı öncesinde Brüksel'de bir araya gelen AB büyükelçilerinin Kıbrıs'a ilişkin bir deklarasyon yayımlama kararına karşın, 'tanıma' konusuna özel bir vurgu yapmamaları, '3 Ekim'de müzakere yolu açıldı' şeklinde yorumlandı. Buna rağmen, Müzakere Çerçeve Belgesi'ne Kıbrıs'ta çözüme ilişkin bağlayıcı hükümler konulmasına ilişkin kulisler sürüyor. Fransa biraz geri çekilmiş gibi gözükse de, 'imtiyazlı ortaklık' baskısı ortadan kalkmış değil. 
3 Ekim'de AB ile müzakereler başlasa bile tam üyelik sürecinin en iyimser tahminle 2015'leri bulacak zorlu bir yol olacağı kesin. Fransa'daki ve Hollanda'daki referandumlar, 'genişleme'ye dönük kaygıların ifadesiydi. Almanya'daki seçim sonuçları da Türkiye'nin önünde yeni engeller oluşturabilir. AB açısından 'dürüst' olan, 17 Aralık'ta alınan kararın arkasında durmaktır. 
Le Figaro'da yayımlanan makale, 3 Ekim öncesi sergilenen tereddütlerin Türkiye kadar kimi Avrupa ülkelerinde gözlenen 'düş kırıklığı'nın ifadesiydi "Bazı Avrupalı yöneticilerin söylediği gibi 'imtiyazlı ortaklık' konsepti tam üyeliğin alternatifi olamaz. Bu öneri geçen aralık ayında Avrupa Konseyi'nde tartışılmış ve geri çevrilmiş, Konsey'in sonuç bildirgesinde bu öneriye 'ucu açık müzakereler' sözüyle atıfta bulunulmuştu. Eski genişlemelerin hiçbirinde kullanılmamış bu terimler Türkiye'yi incitebilirdi ama yine de uluslararası diplomaside başvurulan muğlak sözlerden biri olarak görülüp kabul edildiler. 
Hedef tam üyelik olmasa hiçbir aday ülke, mevzuattaki on binlerce yasa ve yönetmeliği çıkarmak gibi zahmetli bir işe girişmez. Zaten 'imtiyazlı ortaklık' kapsamında Türkiye'ye ne gibi bir ek avantaj sunulabileceğini anlamak zor Türkiye uzun süredir Avrupa Konseyi üyesi. 10 yıldır Gümrük Birliği uygulanıyor. Bir NATO üyesi olarak güvenlik meselelerinde Türkiye AB ile ortak pozisyonda. Reform programlarını destekleyici mali ve teknik yardımlardan yararlanıyor. 
Tam üyelik dışında ne gibi bir katma değer AB ile Türkiye arasındaki ilişkileri daha da geliştirir, anlayamadık." 
Umarız Newport toplantısı bu anlayışla son bulur. 



</TEXT>
</DOC>
