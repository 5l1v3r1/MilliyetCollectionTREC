<DOC>
<DOCNO> 393769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/soneko45.html </URL>
<DATE> 2005/11/10/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Finansbank'ın 9 aylık net karı 345.9 milyon YTL... 
</HEADLINE>
<TEXT>

     Finansbank'tan yapılan açıklamada, Türkiye'de bankalar tarafından uygulanan muhasebe standartları uyarınca hazırlanmış konsolide mali sonuçlara göre, bankanın 2005 yılının dokuz aylık net karının bir önceki yılın aynı dönemine oranla yüzde 106 yükselerek 345.9 milyon YTL olarak gerçekleştiği bildirildi. 
     Açıklamaya göre, banka vergi ve karşılıklar öncesi konsolide karını yüzde 125 oranında artırarak, 646.7 milyon YTL'ye yükseltti. 
     Net faiz gelirleri yüzde 51 oranında yükselerek 790.1 milyon YTL'ye ulaşırken, net ücret ve komisyon gelirleri de yüzde 50 oranında artarak 305.5 milyon YTL'ye ulaştı. 
     Bireysel, küçük ve orta ölçekli kredilerde devam eden hızlı büyüme sonucunda toplam kredi portföyü 9 milyar 998.6 milyon YTL'ye yükselirken, son 12 aylık büyüme yüzde 30 oldu. 
     Bankanın toplam aktifleri 2005 yılının başına göre yüzde 20 oranında genişledi. 
     
     ''BANKAMIZ HİZMET KALİTESİNİ KORUYARAK BÜYÜMESİNİ SÜRDÜRECEK'' 
     Genel Müdür Sinan Şahinbaş, yaptığı açıklamada, süreklililiğini devam ettiren başarılı mali politika ve ekonomik reformların ekonomi üzerindeki etkilerinin her geçen gün daha fazla hissedildiğini belirterek, ''Bu gelişmelere bağlı olarak sağlanan ekonomik istikrar, artarak devam eden doğrudan yabancı yatırımları ile desteklenmeye devam etmekte ve görülen ekonomik hareketlilik bankacılık sektörüne olumlu şekilde yansımaktadır'' dedi. 
     Finansbank'ın müşteri odaklı yaklaşımı ile bireysel ve küçük ve orta ölçekli işletme kredileri başta olmak üzere tüm alanlarda büyümesini devam ettirdiğini kaydeden Şahinbaş, 2005 yılında bireysel kredilerde gözlenen hızlı büyümenin artarak devam ettiğini, Finansbank'ın müşterilerine sunduğu uygun seçenekler ile bu alanda faaliyet gösteren lider bankalardan biri olduğunu bildirdi. 
     Şahinbaş, ''Müşterilerine en iyi ve etkin servisi verebilme amacıyla 2005 yılının ikinci yarısında 10 yeni şube açarak şube ağını 199'a genişleten bankamız, önümüzdeki dönemde de hizmet kalitesini koruyarak büyümesini devam ettirecektir'' dedi. 
     
     NET FAİZ GELİRLERİ 790.1 MİLYON YTL 
     Verilen bilgiye göre, bankanın gelir artışı yılın üçüncü çeyreğinde devam etti. 
     2005 yılının ilk dokuz ayında kredi büyümesi ile düşen faiz ortamında karlılığını koruyan Finansbank, net faiz gelirlerini bir önceki yılın aynı dönemine göre yüzde 51 oranında artırarak 790.1 milyon YTL'ye yükseltti. Aynı dönem içerisinde net ücret ve komisyon gelirleri ise yüzde 50 oranında artarak 305.5 milyon YTL'ye ulaştı. 
     Son 12 ay içerisinde büyümesini sürdüren bankanın faaliyet giderleri sadece yüzde 26 oranında yükselerek 503.7 milyon YTL seviyesinde gerçekleşti. 2004 yılı sonu itibarıyla yüzde 51 seviyesinde olan Finansbank'ın giderlerinin gelirlerine olan oranı Eylül sonunda yüzde 44'e geriledi. 
     Eylül 2005 sonu konsolide olmayan mali tablolar incelendiğinde de, konsolide sonuçlara paralel bir performans görüldüğü belirtildi. 
     Finansbank'ın konsolide olmayan net faiz geliri bir önceki yılın aynı dönemine göre yüzde 55 artarak 618.9 milyon YTL seviyesine, net ücret ve komisyon gelirleri ise yüzde 54 oranında yükselerek 209.4 milyon YTL'ye ulaştı. Gelirlerde elde edilen bu artış sonucunda konsolide olmayan net kar 272 milyon YTL olarak gerçekleşerek, önceki yılın aynı dönemine kıyasla yüzde 111'lik bir artış kaydetti. 
     
     ÖZKAYNAKLAR YÜZDE 26 ARTTI 
     Hızlı kredi büyümesini yılın üçüncü çeyreğinde de devam ettiren Finansbank, müşteri sayısını artırarak, bireysel, küçük ve orta ölçekli işletme kredileri başta olmak üzere tüm alanlarda büyümeyi sürdürdü. 
     Konsolide olmayan krediler toplamı incelendiğinde bireysel ve küçük ve orta ölçekli işletmelere verilen kredilerin toplam kredi portföyüne oranı yüzde 47'ye yükseldi. Bu gelişmeler sonucunda Finansbank, kredilerinin aktiflerine olan oranını yüzde 63'e yükseltti. 
     Uluslararası sermaye piyasaları ile yakın ilişkilerini devam ettiren Finansbank, yurtdışı banka, kuruluş ve fonlar aracılığı ile yarattığı fonları son bir yıl içinde 1 milyar 691.9 milyon YTL artırarak 2 milyar 629 milyon YTL'ye çıkardı. 
     Banka konsolide sermaye yeterlilik rasyosunu 2004 yılı sonundaki yüzde 15.5 seviyesinden yüzde 16.2'ye yükseltti. Aynı süre içerisinde Finansbank'ın özkaynakları yüzde 26 artarak 1 milyar 467.6 milyon YTL'ye ulaştı. 
     Buna paralel olarak Finansbank'ın serbest sermayesi de yıl başına kıyasla yüzde 36'lık bir yükseliş ile 1 milyar 162.7 milyon YTL'ye çıktı. 
     
</TEXT>
</DOC>
