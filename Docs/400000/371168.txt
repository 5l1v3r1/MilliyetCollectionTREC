<DOC>
<DOCNO> 371168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/soneko25.html </URL>
<DATE> 2005/08/19/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Ulaşımda Doğu'nun 'makus talihi' deliniyor... 
</HEADLINE>
<TEXT>

     
     Muhammet İspirli 


     Doğu Anadolu Bölgesi’ni batıya bağlayan önemli uluslararası yollardan E-80 Karayolu’nda, 50 yıl sonra ilk kez önemli oranda genişletme ve düzenleme çalışması yapılıyor. 
     Karayolları, Köy Hizmetleri ve özel şirketlere ait yüzlerce iş makinası ve personelle dağ ve yamaçları eritiliyor tuneller, köprüler menfezler yenileniyor ya da yeniden yapılıyor. 
     Karayolları 12. Bölge Müdürü Zeynel Abidin Yeşil, Doğu’da bölünmüş yol çalışmalarında arazi yapısına karşı ciddi bir mücadele verdiklerini belirterek, "Bölgede yol oluşturmak için adeta dağlarla güreşiyoruz" dedi. 
     Yeşil, AA muhabirine yaptığı açıklamada, Doğu Anadolu Bölgesi’nde bölünmüş yol çalışmalarının büyük bir hızla devam ettiğini söyledi. 
     Bölgede, Erzurum, Ardahan, Kars, Iğdır ve Ağrı’nın tamamı ile Erzincan, Artvin ve Bayburt’un bir bölümünün kendilerine bağlı olduğunu belirten Yeşil, bu illerde toplam 12 noktada bölünmüş yol çalışmalarının devam ettiğini ancak çalışmalarda arazi yapısına karşı yoğun bir mücadele verdiklerini ifade etti. 
     Bölgenin arazi yapısının dağlık ve eğimli olduğunu kaydeden Yeşil, şunları söyledi "Bölgede yol oluşturmak için adeta dağlarla güreşiyoruz. İş makinalarıyla, dinamitlerle yol açmaya çalışıyoruz. Ortalama 1800 rakımda görev yapıyoruz. Ayrıca iklim ve hava şartları hayli etkili. Yaz mevsimi kısa olduğu için iş sezonu içinde daha hızlı ve verimli çalışma yapmak zorundayız. Bu nedenle de işçilerimiz, günde ortalama 12 saat görev yapıyor." 
     
     50 YIL SONRA CİDDİ NEŞTER 
     1950’li yıllarda güç şartlarla yapılan, dağlık alan ve arazi yapısı itibariyle yer yer de Karasu Nehri ile yan yana bir vadide uzanan E-80 Karayolu’nun Aşkale-Tercan ve Muti Köprüsü arasında özellikle kış şartlarında ulaşımda zor anlar yaşanıyor. Ayrıca söz konusu yolun Tercan Muti Köprüsü arasındaki Sansa Deresi, en çok trafik kazalarının en yoğun yaşandığı noktalardan biri olarak dikkat çekiyor. 
     Karayolları Bölge Müdürü Yeşil, 1956 yılında yapına başlanan yol bakım ve onarım çalışmalarının gerekli koşullarda yapılageldiğini, 1970 yılında önemli oranda bakıma alındığını, yapılan duble yol çalışmasıyla yola ciddi anlamda neşter vurulduğunu söyledi. 
     
     TOPLAM UZUNLUK 950 KİLOMETRE 
     Yeşil, bölgede yapılması planlanan toplam bölünmüş yol uzunluğunun 950 kilometre olduğunu söyledi. 
     Bölgede bölünmüş yol yapımı çalışmalarına 2003 yılında başlandığını ve şimdiye kadar 205 kilometrelik bölünmüş yol yapıldığını kaydeden Yeşil, bu yıl sonundaki hedefin 350 kilometre yol olduğunu kaydetti. 
     Yapımı tamamlanmak üzere olan yollardan en önemlisinin, bölgeyi batıya bağlayan Tercan-Aşkale yolu olduğunu anlatan Yeşil, bu yolun da Ekim ayı başlarında tamamlanacağını bildirdi. 
     Bölgede, bölünmüş yol çalışmalarının tamamının 2008 yılında bitirilmesinin planlandığını kaydeden Yeşil, çalışmalar tamamlandığında bölgeye 60 milyon YTL yatırım yapmış olacaklarını söyledi. 
     
     BÖLGE İÇİN BÜYÜK YATIRIM 
     Bölgede Erzincan ve Erzurum arasında yapılan duble yol çalışmaları, özellikle bu iller ile Kars, Ardahan, Ağrı, Iğdır ile komşu ülkeler açısından büyük önem taşıyor. 
     Erzurum Ticaret ve Sanayi Odası Başkanı Muammer Cindilli ise AA muhabirine yaptığı açıklamada, karayolu ulaşımının kalkınmada vazgeçilemez unsurların başında geldiğine dikkati çekti. 
     Cindilli, "uzun yıllar dar geçitlerle ulaşım sağlanan Erzincan-Erzurum arasındaki duble yol çalışmaları, bölge ekonomisi, kültürel ve sosyal şartlar açısından hayati önem taşıyor" dedi. 
     Cindilli, bölgedeki demiryollarında da benzer anlamda iyileştirmeye ihtiyaç duyulduğunu sözlerine ekledi. 
     
</TEXT>
</DOC>
