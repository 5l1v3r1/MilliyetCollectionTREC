<DOC>
<DOCNO> 376086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sonsiy02.html </URL>
<DATE> 2005/09/06/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Hükümet'ten ilginç Hizb-ut Tahrir savunması... 
</HEADLINE>
<TEXT>

     ANKARA Milliyet 

İstanbul'da Hizb-ut Tahrir taraftarlarının yaptığı eyleme polisin müdahele etmemesi tartışmalarına Hükümet Sözcüsü ve Adalet Bakanı Cemil Çiçek'ten ilginç bir savunma geldi. Çiçek, "Polis belki cuma saati olduğundan, bilemem, bir olay olmasın diye, belki de 'sonra yakalar adalete teslim ederiz' diye düşünmüş olabilir" dedi. 
     Çiçek, Bakanlar Kurulu toplantısı sonrasında gazetecilerin polisin Hizb-ut Tahrir örgütüne neden müdahale etmediği yönündeki sorularını yanıtladı. Çiçek, 2001 - 2002 yılları arasında 2 kişinin örgüt üyesinin olduğu iddiasıyla gözaltına alındığını, bunların 157'sinin tutuklandığını söyledi. 2005'e kadar Hizb-ut Tahrir örgütü üyesi olduğu iddiasıyla 407 kişinin gözaltına alındığını bunların 162'sinin tutuklandığını belirten Çiçek, "Hükümet bu konuda bu kadar hassas davranırken, 'seyirci kalındığı yorumları' doğru değil" dedi. 
     CHP'nin eleştirilerine de yanıt veren Çiçek, "Ana muhalefet partisinin bir kurultayında bağırarak çağırarak, bunu dile getirmesi hoş bir durum değildir. 162 kişiyi tutuklayan bu hükümettir. Böyle görüşler dile getirildiği sürece karanlıkta göz kırpmış oluruz" diye konuştu. Başbakan Recep Tayyip Erdoğan'ın olayda "polisin müdahale etmesi gerektiği" yönündeki görüşlerinin hatırlatılması üzerine Çiçek, şunları söyledi 
     "Gözaltılar gerçekleşmiştir. Devlet kendi mekanizması içerisinde gerekeni yapacaktır" 

     
</TEXT>
</DOC>
