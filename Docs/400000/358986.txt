<DOC>
<DOCNO> 358986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/soneko25.html </URL>
<DATE> 2005/07/07/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Babacan Programın uygulanmasındaki kararlılığımız sürecek 
</HEADLINE>
<TEXT>

     Devlet Bakanı Ali Babacan, ekonomik programın uygulanması konusunda bugüne kadar gösterdikleri titiz yaklaşım ve kararlılığın, önümüzdeki dönemde de aynı özenle devam ettirileceğini bildirdi. 
     Babacan, yaptığı yazılı açıklamada, yeni stand-by düzenlemesinin birinci gözden geçirmesinin sonuçlandırılması için öngörülen yapısal reformların, Sosyal Sigortalar ve Genel Sağlık Sigortası Kanun Tasarısı'nın TBMM'de kabul edilmesi hariç tamamlandığını hatırlattı. 
     Avrupa Birliği'ne sunulan Katılım öncesi ekonomik programının, 11 Mayıs 2005 tarihinde yürürlüğe giren Stand-by Düzenlemesi ile Uluslararası Para Fonu tarafından da desteklendiğini ifade eden Babacan, 2005 yılının ilk çeyrek büyüme rakamlarının, ekonomik aktivitenin yüzde 5 olan yıl sonu büyüme hedefi ile paralel olarak sürdüğünü belirtti. 
     Babacan, benzer şekilde enflasyondaki gelişme ve beklentilerin, yıl sonu enflasyon hedefine rahatlıkla ulaşılacağına işaret ettiğini vurguladı. 
     
     ''MAKROEKONOMİK HEDEFLER TUTTURULDU'' 

     Ekonomik programın açıklandığı günden bugüne kadar geçen sürede, programa ilişkin makroekonomik hedeflerin tutturulduğunu ve yapısal reformlar alanında son derece önemli adımlar atıldığını belirten Bakan Babacan, şunları kaydetti 
     ''Kamu maliyesindeki başarılı performans devam ettirilmektedir. KİT'ler hariç konsolide kamu sektörü faiz dışı fazlası Nisan ayı sonu itibariyle 9 milyar 669 milyon YTL olmuş ve belirlenen hedefin 1 milyar 649 milyon YTL üzerine gerçekleşmiştir. Konsolide kamu sektöründeki sonuçlar daha da çarpıcıdır. Nisan ayı sonu için 8 milyar 720 milyon YTL olarak tespit edilen konsolide kamu sektörü faiz dışı fazla hedefi, 12 milyar 418 milyon YTL'lik gerçekleşmeyle, büyük bir farkla aşılmıştır. Tüm bu gelişmeler, yıl sonu faiz dışı fazla hedefine güvenli bir şekilde ulaşılabileceğini göstermektedir. 
     Konsolide kamu sektörü genel dengesine ilişkin gösterge niteliğindeki hedefler de, rahatlıkla tutturulmuştur. Konsolide kamu sektörü kümülatif toplam açığının Nisan sonu için 8 milyar 180 milyon YTL'yi aşmaması hedeflenmişken, açık sadece 751 milyon YTL olmuştur. Bu gelişmelerde, faiz dışı fazlanın öngörülenin üzerinde gerçekleşmesine ilave olarak faiz harcamalarının bütçe ödeneklerinin önemli ölçüde altında kalması etkili olmuştur.'' Mayıs ve Haziran ayları sonuna ilişkin net uluslararası rezervler, para tabanı ve Merkez Bankası net iç varlıklarına ilişkin gösterge niteliğindeki hedeflerin de tutturulduğunu ifade eden Babacan, para tabanına ilişkin 23.6 milyar YTL'lik üst sınır dahilinde kalındığını kaydetti. 
     
     ''TÜRKİYE EKONOMİSİNE GÜVEN ARTTI'' 

     Babacan, net uluslararası rezervlerin en az 2 milyar dolar olması öngörülürken, gerçekleşmenin 10.5 milyar dolar seviyesinde olduğunu belirtirken, ''kaydedilen bu gelişmeler, yatırımcıların Türkiye Ekonomisinin geleceğine olan güvenini artırmıştır. Artan güven ülkemizin uluslararası sermaye piyasalarından gerçekleştirdiği borçlanmalara ve son dönemde hız kazanan özelleştirme programımıza olumlu yansımıştır'' dedi. 
     Babacan, borçlanma programı çerçevesinde uluslararası piyasalardan tahvil ihracı yoluyla 2005 yılı içerisinde sağlanması hedeflenen finansman tutarının hemen hemen tamamının yılın ilk yarısı itibariyle gerçekleştirildiğini, aynı güvenin, artan doğrudan yabancı sermaye yatırımlarda ve özelleştirmeye olan ilgide de kendini gösterdiğini de bildirdi. Babacan, şöyle devam etti 
     ''Bunun en önemli örneklerinden biri, Cumhuriyet tarihinin en büyük özelleştirmesi olan Türk Telekom'dur. Türk Telekom'un ihalesi 1 Temmuz 2005 tarihinde başarıyla tamamlanmıştır. Yapısal reformlara bakıldığında, bir çok alanda somut ilerlemelerin kaydedildiği görülmektedir. Birinci Gözden Geçirme kapsamında performans kriteri niteliği taşıyan yeni Bankacılık Kanunu 2 Temmuz 2005 tarihinde TBMM'nde kabul edilmiştir. Bu önemli yasal düzenleme ile ülkemizdeki denetim ve gözetim standartları uluslararası en iyi uygulamaya daha da yaklaştırılmıştır. 
     Finansal sektör reformunun diğer bir önemli ayağını teşkil eden ve yapısal kriter niteliği taşıyan kamu bankalarının özelleştirmeye hazırlanmasına yönelik spesifik stratejiler oluşturulmuştur.'' 
     
     YENİ HEDEFLER 

     Babacan, birinci gözden geçirme kapsamındaki yapısal ve makroekonomik hedeflerin, sosyal güvenlik reformu hariç, tamamının tutturulması ile birlikte bundan sonraki çalışmaların, program kapsamında önümüzdeki döneme ilişkin yer alan hedeflere odaklandığını belirtti. 
     Bu çalışmalar içinde kamu maliyesi alanındaki yapısal reformların önemli yere sahip olduğunu bildiren Babacan, ''Gelir ve Kurumlar Vergisi reformlarına ilişkin düzenlemelerin yeni yasama yılıyla beraber TBMM'ye sunulması hedeflenmektedir'' dedi. 
     Bakan Babacan, Yeni Gelir İdaresi yapısının güçlendirilmesine yönelik adımların da uluslararası tecrübelerden de faydalanılarak atıldığına dikkat çekerek, diğer taraftan Gelir İdaresi altında büyük vergi mükelleflerinden sorumlu bir birim oluşturulması sürecinin devam ettiğini vurguladı. 
     Maliye Bakanlığı bünyesinde vergi politikalarına yön verecek bir birimin de bu yaz sonuna kadar kurulacağını ifade eden Babacan, şu bilgileri verdi 
     ''Kamu harcamalarında etkinliğin sağlanması ve harcama kompozisyonunun daha esnek hale getirilmesine yönelik yürütülen reform çalışmaları devam ettirilmektedir. Bu süreçte, 2006 yılı başında tam anlamıyla yürürlüğe girecek olan Kamu Mali Yönetim ve Kontrol Kanunu'na ilişkin ikincil düzenlemeler tamamlanmak üzeredir. Sosyal Güvenlik Reformu kapsamında sosyal güvenlik kuruluşlarını bir çatı altında toplayacak idari reforma ilişkin yasa tasarısı üzerindeki çalışmalar yaz boyunca devam ettirilecek ve tasarı yeni yasama yılı başında TBMM'ye sunulacaktır. 
     Sosyal güvenlik kurumlarının prim alacaklarını takip ve tahsil kapasitelerini güçlendirmek ve günü geçmiş prim alacakları sorununa kapsamlı ve kalıcı bir çözüm getirmek amacına yönelik inceleme ve değerlendirmelerimiz de, önümüzdeki aylarda devam edecek ve bu konuda oluşturulacak yasal çerçeveye ilişkin düzenlemeler Ekim ayı başında TBMM'ye sunulacaktır.'' Kamu İktisadi Teşebbüsleri'nin daha etkin çalışmasını hedefleyen KİT yönetişiminin iyileştirilmesine yönelik yasal düzenlemeye son şeklinin verildiğini ifade eden Bakan, ''Bu amaca paralel KİTlerin mali pozisyonunun programda öngörüldüğü haliyle korunmasına devam edilecektir'' dedi. 
     
     KARARLILIK DEVAM EDECEK 

     Babacan ayrıca, 2006 yılı başında resmi enflasyon hedeflemesine geçilmesine yönelik teknik hazırlıkların, Merkez Bankası tarafından hızla tamamlandığını vurguladı. 
     Yeni Bankacılık Kanunu'na ilişkin ikincil düzenlemelerin hazırlık takviminin yakında tamamlanacağını ve bu düzenlemelerin en kısa sürede uygulamaya konulması sürecinin başlayacağını belirten Bakan Babacan, ''Vakıfbank, yıl sonuna kadar ilk halka arz planını kamuoyuna açıklamıştır. Bankacılık Kanunu kapsamında yer verilen düzenleme ile bu sürecin aksamadan sürdürülmesine imkan tanınmıştır'' dedi. 
     Babacan, Program kapsamında takip edilen sayısal hedefler ve yapısal reformlarda kaydedilen gelişmeler, ekonomik programımızın başarı ile uygulandığını ve bugüne kadar etkileyici sonuçlar alındığını açıkca göstermektedir. 
     Babacan, ekonomik programın uygulanması konusunda bugüne kadar göstermiş oldukları titiz yaklaşım ve kararlılığın önümüzdeki dönemde de aynı özenle devam ettirileceğini de bildirdi. 

     
</TEXT>
</DOC>
