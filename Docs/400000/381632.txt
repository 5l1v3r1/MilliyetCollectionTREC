<DOC>
<DOCNO> 381632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sonspo16.html </URL>
<DATE> 2005/09/26/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Denizlispor'da teknik direktör arayışları... 
</HEADLINE>
<TEXT>

     Denizlispor Basın Sözcüsü Hasan Kıbrıslıoğlu, takımın başına getirecekleri teknik direktörün yerli olacağını söyledi. 
     Kıbrıslıoğlu, Giray Bulak ile birlikte yardımcısı Yaşar Alemdaroğlu'nun da görevden alındığını, şu anda takımı Sivasspor maçına yardımcı antrenör Kenan Atay'ın hazırlayacağını belirtti. 
     Transfer komitesinin toplantısından sonra teknik direktör isminin netleşeceğini ifade eden Kıbrıslıoğlu, ''Çok sayıda isim konuşuluyor. Boşta olan hocaların isimleri yazılıyor, bu doğal. Bazı hocalar da menajerleri aracılığıyla çalışma isteklerini bildiriyor. Bizim arayışlarımız sürüyor. Her şey birkaç gün içinde şekillenir. Ama şu kesin, hoca kesinlikle yabancı olmayacak'' dedi. 
     Bulak ile olan mali konuların ilgili yöneticiler tarafından değerlendirildiğini kaydeden Kıbrıslıoğlu, ''Kendisine sezon başında 400 bin YTL'lik bir çek verilmiştir. Şu ana kadar olan çalışma süresi değerlendirilir, hak ettiği ödenir. Ben, çekin kalan bölümünü iade edeceğine inanıyorum'' diye konuştu. 
     
</TEXT>
</DOC>
