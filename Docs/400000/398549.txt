<DOC>
<DOCNO> 398549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/yasam/ayas.html </URL>
<DATE> 2005/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Avustralya'ya kopya Gelibolu yapılabilir 
</HEADLINE>
<TEXT>


Avustralya'nın eski Gaziler Bakanı Dana Vale'in, ilk aşamada büyük tepki gören "Gelibolu Yarımadası'nın bir kopyasını ülkemize yapalım" önerisine destek büyüyor 

ÖNAY YILMAZ İstanbul 

Avustralya'nın eski Gaziler Bakanı Dana Vale'in, "Gelibolu'yu ülkemize taşıyalım" önerisinin yankıları sürüyor. Avustralyalı resmi makamlar öneriye pek sıcak bakmazken, bazı sivil toplum kuruluşları destek verdi. Türk uzmanlar ise bu önerinin gerçekleşmesinin büyük bir olasılık olduğu görüşünde... 

Şaşırtan benzerlik 
Her şey Vale'in kısa bir süre önce ortaya attığı öneriyle başladı. Dana Vale, Melbourne'ün güneyindeki Port Phillip Körfezi'ni kapsayan Mornington Yarımadası'nın Gelibolu ile şaşılacak derecede birbirine benzediğini belirterek, Gelibolu Yarımadası'nın bir kopyasını Avustralya'da oluşturmayı önermişti. 

Çocuk ve yaşlılar için 
Ancak Gaziler Derneği, Vale'in teklifini, "Bu, Gelibolu'yu gerçek anlamından uzaklaştırır" diyerek eleştirdi. Victoria Eyaleti Sözcüsü Steve Bracks da eleştirilerin destekçisi oldu. Avustralya Başbakanı John Howard da teklife pek sıcak bakmayanlar tarafında yer aldı. 
Öneriye gösterilen olumsuz tepkilere karşın, Vale'in önerisi birçok çevreden de destek görmeye başladı. Bunun nedeni ise Gelibolu'nun, Avustralya'ya uzaklığı. Özellikle, 'Anzak Ruhu'nu öğrenmesi beklenen ilköğretim çağındaki çocuklar ile yolculuk yapamayacak durumdaki yaşlı ve hastaların böyle bir tematik parka büyük ilgi göstereceği düşünülüyor. 

'Mezarlarını alabilirler' 
Araştırmacı-yazar Yetkin İşcen ise bu konuda şöyle konuştu "Eğer öneri kabul edilirse, Gelibolu Savaşı'na, Anzak ruhuna ve bu uğurda ölenlerine bunca değer veren bir ülke, adı geçen yarımadayı orijinaline mükemmel biçimde benzetecektir. Herkes, 'anıtların yanına otopark' inşa eden, köy mezarlıklarını 'şehitlik' ilan eden, kayıp giden yamaçlara 'asfalt yollar yapan' bir anlayışa karşı bu projeyi destekleyebilir" dedi. 
Mezar ve anıtların Türkiye'den taşınmasının da gündeme gelebileceğini belirten İşçen, "Lozan Antlaşması, her ne kadar Türkiye'ye bu alanları koruma yükümlülüğü getirmişse de, onları zorla burada tutma hakkı vermediğinden, istedikleri zaman mezar ve anıtlarını alıp gideceklerdir" diye konuştu. 

'Atatürk anıtı sorun oldu' 
İstanbul Üniversitesi Edebiyat Fakültesi Tarih Bölümü Başkanı Prof. Dr. Ali İhsan Gencer, Lozan'a göre, Gelibolu'daki Avustralya ve Yeni Zelanda'ya ait mezarlıkların onların toprakları olduğunu belirterek şunları söyledi "Nasıl konsolosluklar o devletin tapulu malıysa oradaki mezarlıklar da öyle. İsterlerse alabilirler. Biz Conkbayırı'nda Atatürk'ün yaralandığı yere heykel dikmek istemiştik. Yeni Zelanda, 'Burası bizim toprağımız' diyerek mesele yapmıştı." 




</TEXT>
</DOC>
