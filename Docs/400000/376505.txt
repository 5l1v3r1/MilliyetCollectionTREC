<DOC>
<DOCNO> 376505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sontur17.html </URL>
<DATE> 2005/09/07/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
TGC, Ruhat Mengi'nin Fatih Altaylı hakkındaki başvurusunu haklı buldu 
</HEADLINE>
<TEXT>

     Türkiye Gazeteciler Cemiyeti TGC , "Sabah Gazetesi Yazarı Fatih Altaylı’nın 3 Ağustos 2005 tarihli köşe yazısındaki bir bölümün ’Türkiye Gazetecileri Hak ve Sorumluluk Bildirgesi’ndeki kurallara aykırı olduğunu" bildirdi. 
     TGC’den yapılan yazılı açıklamada, Vatan Gazetesi Yazarı Ruhat Mengi’nin 15 Ağustos 2005 tarihinde TGC’ye başvurarak Altaylı’dan şikayetçi olduğu ve Altaylı’nın kendisine yönelik yanıtının "çok sert ve meslek etiğine aykırı" olduğunu ileri sürdüğü belirtildi. 
     Başvuru üzerine Necmi Tanyolaç’ın başkanlığında toplanan TGC Basın Senatosu Başkanlık Divanı’nın, yaptığı inceleme ve değerlendirmeleri sonunda "Mengi’nin başvurusunu haklı bulduğu" kaydedilen açıklamada, şöyle denildi 
     "Alınan kararda, Altaylı’nın yanıtının, bildirgenin ’Gazeteci iftira, hakaret, lekeleme, söylenti, dedikodu ve dayanaksız suçlamalardan uzak durur’ kuralı ile gazetecinin temel görevleri ve ilkelerinin 3. maddesindeki cinsiyet ayrımcılığı kuralına uygun olmadığı belirlenmiştir. 
     Başvurudaki ’Altaylı’nın TGC üyeliğine ilişkin çıkarma isteği’ ise kendisinin üye olmaması nedeniyle değerlendirmeye alınmamıştır." 
     
</TEXT>
</DOC>
