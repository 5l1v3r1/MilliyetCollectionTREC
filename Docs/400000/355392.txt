<DOC>
<DOCNO> 355392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/sondun20.html </URL>
<DATE> 2005/06/25/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Almanya Türk Toplumu'ndan 21 yaş sınırına tepki... 
</HEADLINE>
<TEXT>

     Almanya Türk Toplumu TGD , Federal İçişleri Bakanı Otto Schily ile eyalet içişleri bakanlarının, aile birleşimi kapsamında Almanya'ya gelecek yabancıların yaş sınırının 21'e yükseltilmesine karar vermelerine tepki gösterdi. 
     TGD Başkan Yardımcısı Kenan Kolat, açıklamasında, aile birleşimi kapsamında Almanya'ya gelecek yabancılardan Almanca bilmelerinin de istendiğini belirterek, bu isteklerin hukuk kurallarının hiçe sayılmaya başlandığı bir döneme girildiğinin işareti olduğunu vurguladı. 
     Kolat, genele indirgenmiş gibi gösterilen bu kararlarla Türklere karşı bir tutumun ortaya konulduğunu belirterek, ''Kanımızca Anayasaya aykırı olan bu düzenlemeyle insanların artık ne zaman evlenecekleri de hükümet tarafından belirlenmektedir. Son yıllarda Almanyalı Türklere ve Türkiye'ye yönelik artan ve günümüzde de artmakta olan önyargılı yaklaşımlara bir yenisi daha eklenmektedir'' dedi. 
     Türkler ile ilgili daha önemli sorunlara çözüm bulunmadan ve federal mecliste kabul edilen Ermeni önergesiyle ilgili yaralar sarılmadan insanların özgür iradelerini ayaklar altına alan bu tür kararların kabul edilemeyeceğini bildiren Kolat, şunları kaydetti 
     ''Bu yasal düzenleme federal meclis Bundestag ve Federal Eyalet Temsilcileri Meclisi'nden Bundesrat geçerse Anayasa Mahkemesi'nden dönmesi tek umudumuz olacaktır. Bu durumda bu yasayı yapanların ve onaylayanların hiç ortalarda görünmemeleri yerinde olacaktır.'' 
     
</TEXT>
</DOC>
