<DOC>
<DOCNO> 369096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/ekonomi/eko03.html </URL>
<DATE> 2005/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kişi başı borç 6 bin 208 YTL 
</HEADLINE>
<TEXT>


Türkiye'de kişi başına düşen borç 2002'de 5 bin 234 YTL iken 2004'te 6 bin 208 YTL'ye yükseldi. TL değer kazandığı için dış borç azaldı ama kişi başı iç borç yüzde 45.8 arttı 


Türkiye'de geçen yıl itibariyle kişi başına düşen toplam borç stokunun 3 bin 53 YTL'si dış, 3 bin 155 YTL'si de iç olmak üzere 6 bin 208 YTL olduğu bildirildi. Verilere göre 2002'de kişi başı toplam borç stoku 5 bin 234 YTL idi. 2004'te ise bu rakam yüzde 18.6 arttı. Devlet Bakanı Beşir Atalay, DYP Milletvekili Mehmet Eraslan'ın, iç ve dış borç stokunun 2002 ve 2004 yıllarındaki miktarına ilişkin soru önergesini yanıtladı. Yanıtta Hazine Müsteşarlığı ve DİE'nin verileri kaynak gösterildi. 
Buna göre, Türkiye'nin 2002'deki toplam dış borç stoku 130 milyar 218 milyon 865 bin 317 dolar iken 2004'te bu rakam 161 milyar 846 milyon 146 bin 182 dolara yükseldi. Söz konusu dönemde kamunun dış borcu 10 milyar dolar civarında artarken, özel kesimin dış borcundaki artış 22 milyar doların üzerine çıktı. 

Kur avantajı 
Kişi başına dış borç stoku da 2002'de bin 879 dolar iken 2004'te 2 bin 275 dolara ulaştı. Ancak, Türk parasının değer kazanmasıyla dolar bazında artan kişi başına dış borç stoku, YTL cinsinden hesaplandığında azalarak 3 bin 71 YTL'den 3 bin 53 YTL'ye düştü. 
İç borç stoku ise 2002 yılında 149 milyar 869 milyon 691 bin 142 YTL iken 2004'te 224 milyar 482 milyon 922 bin 484 YTL'ye, kişi başına iç borç stoku da yüzde 45.8 artışla 2 bin 163 YTL'den 3 bin 155 YTL'ye yükseldi. 

İç borç daha hızlı arttı 2002 2004 DIŞ BORÇ Dış borç stoku Milyon dolar 130.218 161.846 - Kamu 85.701 95.258 - Özel 44.517 66.588 Kişi başı dış borç Dolar 1.879 2.275 - Kamu 1.237 1.339 - Özel 642 936 Dış Borç Stoku Milyon YTL 212.842 217.213 - Kamu 140.079 127.845 - Özel 72.763 89.367 Kişi başı dış borç YTL 3.071 3.053 - Kamu 2.021 1.797 - Özel 1.050 1.256 İÇ BORÇ İç borç stoku Milyon YTL 149.869 224.482 Kişi başı iç borç YTL 2.163 3.155 Yıl ortası nüfus projeksiyonu 69.302.000 71.152.000 MB yıl sonu dolar kuru 1,634501 1,342100 


</TEXT>
</DOC>
