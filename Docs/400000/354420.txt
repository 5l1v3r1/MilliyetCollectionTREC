<DOC>
<DOCNO> 354420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sonsiy19.html </URL>
<DATE> 2005/06/22/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Ağar'a göre erken seçim kaçınılmaz 
</HEADLINE>
<TEXT>

     DYP Genel Başkanı Mehmet Ağar, erken seçim istemini yineleyerek demokratikleşme ve özgürlükler alanında adım atılamaması, gelir dağılımındaki adaletsizlik, kamu ihalelerindeki şaibeler ve dış politikada Türkiye’nin sıkışmışlığı nedeniyle erken seçimin kaçınılmaz olduğunu kaydetti. 
     Mehmet Ağar parlamentoda düzenlediği basın toplantısında Türkiye’nin erken seçim sürecine girdiğini söyledi. Erken seçim için dört neden bulunduğunu kaydeden Ağar, bunları "demokratikleşme ve özgürlükler alanında adım atılamaması, gelir dağılımındaki adaletsizlik, kamu ihalelerindeki şaibeler ve dış politikada Türkiye’nin sıkışmışlığı" olarak sıraladı. 
     Ağar, Başbakan Erdoğan’ın etrafındaki dar grubun yönetimiyle Türkiye’nin bir yere varmasının mümkün olmadığını belirtirken, üç yıla yaklaşmasına karşın hala Türkiye’nin meselelerini kavrayamamış bir hükümet tablosu bulunduğunu kaydetti. Ağar, iş üretmek yerine laf üreten bu hükümetten umudunu kesen halkın erken seçimde AKP’yi silkeleyeceğini ifade etti. 
     
     ÖZGÜRLÜKLER REFERANDUMLA VERİLMEZ 
     Ağar, bir soru üzerine başortüsü konusunda tavırlarının çok net olduğunu, konuya haklar ve özgürlükler bağlamında baktıklarını dile getirirken, "Bu konu üniversite özgürlükleri içinde çözülmeli. Bu mesele bir zıtlaşma, kutuplaşma meselesi olamaz. Bu mesele zıtlaşarak çözülemez, referandumla çözülemez. Dünyanın hiç bir yerinde haklar ve özgürlükler referandumla verilemez" diye konuştu. 
     
</TEXT>
</DOC>
