<DOC>
<DOCNO> 358938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sondun55.html </URL>
<DATE> 2005/07/07/ </DATE>
<TIME> 19.10 </TIME>
<AUTHOR>  </AUTHOR>
<HEADLINE>
Hollanda'da güvenlik önlemleri arttırıldı... 
</HEADLINE>
<TEXT>

     Hollanda, Londra’daki saldırıların ardından olası terör eylemlerine karşı ülkede güvenlik önlemlerini artırdı. 
     Hollanda Adalet Bakanı Piet Hein Donner, Lahey’de düzenlediği basın toplantısında, bu sabahki terör darbesinin ardından İngiliz yetkililerle sürekli temas içinde olduklarını belirtti ve öncelikle sınırlardaki güvenlik önlemlerinin artırıldığını söyledi. 
     Donner, başta Schiphol havaalanı olmak üzere, bazı stratejik noktalar ile İngiliz ve Amerikan kurum ve tesislerine yönelik saldırı olasılığına karşı da güvenlik önlemlerinin artırıldığını belirtti. 
     Alınan önlemlerin ayrıntısı hakkında bilgi vermeyen Donner, büyük kent belediyeleri ve önemli kamu kuruluşları ile de sürekle temas içinde olduklarını, bu kurumların güvenlik açısından en üst düzeyde korunabilmesi için yapılabilecek bütün çalışmaların gözden geçirilmekte olduğunu söyledi. 
     Donner, Terörle Ulusal Mücadele Eşgüdüm Komitesi’nin de sürekli çalışma halinde olduğunu belirtti. 
     Donner, bir soru üzerine, Hollanda’ya yönelik şu anda herhangi bir terör tehlikesinin bulunmadığını kaydetti. 
     
</TEXT>
</DOC>
