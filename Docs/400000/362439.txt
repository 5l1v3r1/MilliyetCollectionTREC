<DOC>
<DOCNO> 362439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sonsiy12.html </URL>
<DATE> 2005/07/19/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Şener Müzakere süreci konusunda tereddüte girmek doğru değil 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, ''Haksız bir ambargoya rağmen ekonomisini canlı tutmaya çalışan KKTC, var olduğunu, varlığını sürdüreceğini açıkça göstermektedir'' dedi. 
     Devlet Bakanı ve Başbakan Yardımcısı Abdüllatif Şener, Kıbrıs Türk Mücahitleri Derneği Genel Başkanı Vural Türkmen ve beraberindeki heyeti makamında kabul etti. 
     Kıbrıs Barış Harekatı'nın 31. yıldönümü nedeniyle Kıbrıs Türk Mücahitleri Derneği temsilcilerinin kendisine bir nezaket ziyaretinde bulunduğunu belirten Şener, ''Kendilerine çok teşekkür ederim, böyle bir yıldönümü öncesinde yapmış oldukları bu ziyaret beni onurlandırmıştır'' dedi. 
     Kıbrıs tarihinde 1974 yılının önemli dönüm noktalarından biri olduğunu anlatan Başbakan Yardımcısı, o tarihe kadar can ve mal güvenliği bulunmayan, sürekli katliam tehdidi ve baskısı altında bulunan Kıbrıs Türkü'nün 1974 Kıbrıs Barış Harekatı'yla birlikte özgürlüğe ve barışa ulaştığını söyledi. 
     1974 Barış Harekatı'nı iyi değerlendirmek ve o günden bugüne gelinen süreci iyi muhakeme etmek gerektiğini vurgulayan Şener, şöyle konuştu 
     ''Daha önce hayat hakkı bile tanınmayan Kıbrıs Türkü'nün bugün KKTC bayrağı altında var olma, varlığını geliştirme, refah düzeyini artırma, demokratik alışkanlıklarını geliştirme çabası tüm dünya tarafından aslında taktirde karşılanmaktadır. Haksız bir ambargoya rağmen ekonomisini canlı tutmaya çalışan KKTC, varolduğunu, varlığını sürdüreceğini açıkça göstermektedir. Bugün geldiğimiz nokta itibariyle elbirliği içerisinde örneği az görünen haksız ambargonun kaldırılması için mücadele etmekteyiz. Bu konuda alınan mesafe yavaş bir tempo içerisinde de olsa, önemli kazanımlar elde edildiğini görmekteyiz.'' 
     
     ''KKTC'YE BAKIŞ AÇISI DEĞİŞMİŞTİR'' 
     Şener, bir taraftan İslam Konferansı Teşkilatı bünyesinde meydana gelen gelişmeler, bir taraftan AB ve ABD eksenli bakış açısında ortaya çıkan değişimler ve gelişmelerin, yavaş bir tempo içerisinde de olsa KKTC'ye yönelik izolasyonun zamanla ortadan kalkacağını gösterdiğini söyledi. 
     Nisan referandumlarından sonra Ada'da barışı, huzuru ve bir arada olmayı istemeyen tarafın Güney Kıbrıs Rum yönetimi olduğunun anlaşıldığına işaret eden Şener, adımların atılmasında bazı tereddütler olsa da bu tereddütlerin kırılmaya başladığını vurguladı. 
     ''Bu bakımdan biz, önümüzdeki sürecin KKTC ve Kıbrıs açısından olumlu gelişmelere gebe olduğuna inanıyoruz'' diyen Şener, Kıbrıs Barış Harekatı'nın 31. yıldönümü törenlerine katılmak için bu akşam Dışişleri Bakanı ve Başbakan Yardımcısı Abdullah Gül ile birlikte KKTC'ye gideceğini söyledi. 
     
     ''3 EKİM'DE MÜZAKERELER BAŞLAYACAKTIR'' 
     Bir gazetecinin, ''Güney Kıbrıs Rum kesimi, ek protokolün imzalanmamasını gerekçe göstererek Türkiye'nin AB üyeliğini veto edeceğini açıkladı. Avusturya'dan da Türkiye'nin üyeliğine karşı sesler yükseliyor. Hükümet olarak bunları nasıl değerlendiriyorsunuz '' şeklindeki sorusu üzerine Şener, şunları söyledi 
     ''3 Ekim'de müzakereler başlayacaktır. Bu konuda AB tarafından yapılan açıklamalar da tereddüde yer bırakacak nitelikte değildir. Dolayısıyla müzakere süreci konusunda bir tereddüde girmenin doğru olduğu kanaatinde değilim. 3 Ekim'e kadar tamamlanması gereken hususlar varsa, daha 3 Ekim'e çok var.'' 
     
     KIBRIS TÜRK MÜCAHİTLERİ DERNEĞİ BAŞKANI 
     Kabulde konuşan Kıbrıs Türk Mücahitleri Derneği Genel Başkanı Vural Türkmen de, Mutlu Barış Harekatı'nın 31. yılı dolayısıyla Türklüğün merkezi olan anavatanda bulunmaktan büyük bir gurur duyduklarını bildirdi. 
     KKTC'nin bugünkü statüsünün Türkiye'nin maddi ve manevi desteği sayesinde olduğunu belirten Türkmen, şöyle konuştu 
     ''20 Temmuz Mutlu Barış Harekatı'nın 31. yıldönümü nedeniyle yüce Türk ulusuna minnet ve şükranlarımızı arz ederiz. 1572 tarihinde Anadolu'nun çeşitli yerlerinde Kıbrıs'a getirilerek yerleştirilen, 1600 tarihinde 30 bin nüfusla Kıbrıs Türk toplumunu oluşturan atalarımızın ve onların torunları olan bizlerin bugünlere ulaşması kolay olmadı. Bizi ulusal ve dinsel kimliğimizden kopararak yok etmeyi hedefleyen düşmanca saldırılara göğüs gererek, eşitliği ve egemenliği, anavatanımızın verdiği destekle sağladık. 1964-1974 yıllarını kan ve gözyaşları içerisinde geçirdik ama yılmadık, anavatanımıza olan inancımızı yitirmedik. Direndik ve Mutlu Barış Harekatı'yla katlanan direnişimizi KKTC'ye dönüştürmek onuruna kavuştuk.'' Kabulde, KKTC'nin Ankara Büyükelçisi Tamer Gazioğlu da hazır bulundu. 
     
</TEXT>
</DOC>
