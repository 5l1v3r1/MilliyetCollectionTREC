<DOC>
<DOCNO> 376242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/ekonomi/eko04.html </URL>
<DATE> 2005/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'YTL artık Avrupa parası, enflasyonla eritmeyeceğiz' 
</HEADLINE>
<TEXT>


Bakan Babacan, 'elin parası' olarak nitelendirdiği dolar, euro gibi yabancı paraların kurlarına karışmayacaklarını belirtirken, 'Kendi paramıza sahip çıkacağız' dedi 

ANKARA Milliyet 

Devlet Bakanı Ali Babacan, Yeni Türk Lirası'nın YTL enflasyon karşısında erimeyeceği sözünü verdi. "Kendi paramıza sahip çıkacağız. Bu konuda taahhütte bulunuyoruz" diyen Babacan, 'elin parası' olarak nitelendirdiği dolar, euro gibi yabancı paraların kurlarına karışmayacaklarını açıkladı. 
Babacan, Merkez Bankası'nda düzenlenen YTL konulu toplantıda "YTL artık bir Avrupa parası, bir dünya parası" dedi. "YTL'nin kolay kolay değer kaybetmeyeceğini" belirten Babacan, "Enflasyonun yüzde 8'in üzerine pek çıkmayacağı, altında kalma ihtimalinin de çok yüksek göründüğünü" vurguladı. 

Y birkaç yıl daha kalacak 
Paraya duyulan güvenin sonucunda tasarrufların yüzde 70'inin YTL cinsinden tutulduğunu belirten Babacan, "2002 sonunda tasarrufların yüzde 50'si Türk Lirası'na gidiyorsa 50'si yabancı para birimlerine gidiyordu" diye konuştu. 
Babacan, YTL'yle ilgili "enflasyonu zıplatacak, devalüasyon getirecek" şeklindeki korku senaryolarının da boşa çıktığını anlattı. 
Babacan, YTL'deki 'yeni' ifadesinin kaldırılması için en az birkaç yıla ihtiyaç bulunduğunu belirtirken, "Ne zaman ki halk arasında Yeni TL yerleşti, yeni demeye gerek kalmadı, hükümet bunu kısa süre içinde yapabilir" dedi. 

Merkez'e yabancı mevduat 
YTL toplantısında konuşan Merkez Bankası Başkanı Süreyya Serdengeçti, ilk defa yabancı bir merkez bankasının banka nezdinde vadesiz mevduat hesabı açtırdığını açıkladı ve bunun YTL'ye duyulan güvenden ileri geldiğini söyledi. 
Serdengeçti, ayrıca Merkez Bankası'na intikal eden sahte YTL adedinde artış değil, azalış olduğunu söyledi. Merkez Bankası Başkan Yardımcısı Şükrü Binay ise sahte YTL'nin yaygınlaştığı iddialarına tepki göstererek, 'Şu yılana başörtüsü bağlatmayın' dedi. 

YTL'ye dönüşüm oranı yüzde 91 Banknotların YTL'ye dönüşüm oranı yüzde 91. Üç büyük kupürde 20, 10 ve 5 milyon adet olarak değişim oranı yüzde 88. 1 milyon ve 500 bin TL'de bu oran yüzde 65. Piyasadaki madeni paraların yüzde 82'si YTL, yüzde 18'i TL. Tedavüldeki banknot tutarı 2004 sonuna göre yüzde 34 artışla 18 milyar 62 milyon YTL'ye çıktı, banknot adedi 26 azalıp 870 milyona indi. YTL tahvillerin uluslararası toplam satış miktarı 5 milyar 805 milyon YTL oldu. TL banknot ve madeni paralar 2005 sonunda tedavülden kalkacak. 1 Ocak 2006'dan itibaren etiketlerde çift fiyat zorunlu olmaktan çıkacak. 

Serdengeçti Bir kuruşa sahip çıkın Bir kuruşun piyasaya tam olarak yerleşmediği yönünde bulgular bulunduğuna işaret eden Merkez Bankası Başkanı Serdengeçti, halka çağrı yaparak, şöyle konuştu 
"1 kuruşun hesabını enflasyonist ortam nedeniyle unuttuk. Avrupa'da, Amerika'da hiç kimse bir sentini bırakmıyor, biz onlardan daha mı zenginiz Avrupa ve ABD 1 kuruşun kıymetini bilirken, Türkiye'deki bu tavırları yadırgadığımı söylemem lazım." Serdengeçti, düşük enflasyon şartlarında paraya güven artacağından para tavanının enflasyonun üzerinde artmasının da son derece sağlıklı bir gelişme olduğunu söyledi. 


</TEXT>
</DOC>
