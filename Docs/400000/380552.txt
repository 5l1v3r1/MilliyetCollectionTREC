<DOC>
<DOCNO> 380552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/soneko16.html </URL>
<DATE> 2005/09/22/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Şener 3 yılda 15 milyar dolar yabancı sermaye gelecek 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, milli gelirin bu yıl 349 milyar dolar olacağını, ''yüzde 6 büyüme'' ile 2015 yılında ise bu rakamın 1.5 trilyon doları bulacağını bildirdi. 
     Şener bu arada, bu yıl sonu itibarıyla doğrudan yabancı sermaye girişinin 5 milyar dolara ulaşacağını, üç yılda ise bu rakamın 15 milyar dolara çıkacağını vurguladı. 
     Başbakan Yardımcısı Şener, Türk Girişim ve İş Dünyası Konfederasyonu TÜRKONFED tarafından Bilkent Otel'de düzenlenen ''Dünyada ve Türkiye'de Bölgesel Kalkınma Ajansları'' panelinde yaptığı konuşmada, bölgesel potansiyelin harekete geçirilerek ulusal kalkınmaya katkısını sağlamada, kalkınma ajanslarının önemini vurguladı. 
     Şener, iller ve bölgelerin tüm insan malzemesinin, kalkınma ajanslarında temsil edileceğini söyledi. Ajansı yönetecek genel sekreterin yüksek nitelikte bir personel olacağını ve seçiminde ''dost, ahbap işi'' olmayacağına işaret eden Şener, DPT tarafından da uygun görülecek genel sekreterin ücretinin de 657 ile sınırlı kalınmayacağını bildirdi. Şener, ''ne lazımsa adamını bulunca atayacağız'' dedi. 
     İl bazında ise Yatırım Destek Ofisleri açılacağını anlatan Şener, bunlarının yönetim kurullarında üç ilin valileri, belediye başkanları ile ticari ve sanayi odaları başkanlarının yer alacağını, yönetim kurulu başkanının da birer yıl sırayla valiler tarafından yürütüleceğini söyledi. 
     Sivil toplum örgütlerinin de danışma meclisinde görev alacağını bildiren Şener, ''iller ve bölgelerin, tüm insan malzemesi kalkınma ajanslarında temsil edilecek'' dedi. 
     Kalkınma ajansları bünyesinde, o bölgeyi temsil edenlerin yer almasını amaçladıklarını kaydeden Şener, kaynakların ise il özel idareleri, belediyeler, ticaret ve sanayi odalarında sağlanacağını belirtti. 
     Bakan Şener, bütçeden de ajanslar için kaynak aktarılacağını, ayrıca AB fonlarının da müzakere süreci başladıktan sonra gittikçe büyüyeceğini bildirdi. 
     AB fonlarının etkin kullanımında ajanları önemli görevler düşeceğini belirten Bakan Şener, ajansların temel görevlerinden birinin de, Türkiye'nin proje üretme kapasitesini artırmak olacağını söyledi. 
     Bölgesel kalkınma ajanslarında en önemli noktanın, milli bir heyecan olduğunu vurgulayan Şener, ''kalkınma hareketi, milli bir heyecana dönüşmeli, herkes bunu bir milli heyecan olduğunu bilerek hareket etmeli'' diye konuştu. 
     
     2015'TE MİLLİ GELİR 1.5 TRİLYON DOLAR 
     Bu arada gelişmiş ülkelerin milli gelirlerinin trilyon dolarla ifade edildiğini dikkati çeken Şener, Türkiye'nin milli gelirinin bu sene 349 milyar dolar olacağını, DPT'nin hesaplarına göre ''yüzde 6'' büyüme ile 2015 yılında bu rakamın 1.5 trilyon doları bulacağını kaydetti. 
     
     YABANCI SERMAYE GİRİŞİNDE ARTIŞ 
     İstikrarın, insan verimliliğinin artırılması ve yatırım kararlarının alınmasındaki önemini de işaret eden Şener, yürütülen ekonomik programlar neticesinde enflasyonun düştüğünü, istikrar ortamının sağlandığını ve buna bağlı yabancı sermaye girişinin artığını söyledi. 
     Bu yıl sonu itibarıyla doğrudan yabancı sermaye girişinin 5 milyar dolara ulaşacağını belirten Bakan Şener, üç yıllık yabancı sermaye girişinin de 15 milyar dolara ulaşacağını bildirdi. 
     Ayrıca KOBİ piyasası gibi bir takım yatırım enstrümanlarının geliştirilmesi için önemli adımlar atıldığını ifade eden Şener, bu çerçevede uzun vadeli, uygun koşullu konut finansman mortgage sistemine ilişkin yasa tasarısının da Bakanlar Kurulu'nda imzaya açıldığını, bu enstrümanların mevcut potansiyeli genişleteceğini kaydetti. 
     
</TEXT>
</DOC>
