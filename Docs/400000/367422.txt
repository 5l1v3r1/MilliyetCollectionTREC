<DOC>
<DOCNO> 367422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/sontur14.html </URL>
<DATE> 2005/08/05/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
38 yıllık baba-oğul özlemi sona erdi... 
</HEADLINE>
<TEXT>

     Almanya’ya çalışmaya gittiği yıllarda Alman bir kadınla evlenen, ancak doğan bebeğini göremeden Türkiye’ye dönmek zorunda kalan baba, oğlu ile Bolu’da buluştu. 
     Mengen’e bağlı Çubuk Köyü’nde yaşayan Cahit Çabuk, AA muhabirine, 1960’lı yıllarda aşçı olarak gittiği Almanya’da, bir Alman kadınla 
     evlendiğini belirterek, o dönemin şartları gereği Türkiye’ye dönmek zorunda kaldığını, döndükten kısa süre sonra bir oğlunun olduğunu öğrendiğini söyledi. Çubuk, yıllar boyunca oğluna ulaşmaya çalıştığını ve Alman vatandaşı olan oğlunun 38 yıl sonra adını ve adresini öğrendiğini ifade ederek, "Oğluma kavuşmak için her yolunu denedim. Sonunda Almanya’da yayın yapan ARD televizyonuna başvurarak oğlumla beni kavuşturmalarını istedim" dedi. Saatlerce Mengen otobüs terminalinde oğlunu bekleyen Çubuk, 2 çocuk babası olan oğlu Atilla Feder’i yolculuk yaptığı otobüsün kapısında karşıladı. Çabuk ile Atilla Feder birbirlerine sarılarak, uzun süre gözyaşı döktüler. Çevrede bulunan vatandaşların da gözyaşlarını tutamadığı bu buluşma anı, baba ile oğlun hikayesini haber yapmak üzere Mengen’e gelen Alman ARD televizyonunca da görüntüledi. 38 yıl sonra kavuştuğu oğlunu Türkiye’de evlendiği eşi ve bu eşinden olan 4 kızından birisiyle tanıştıran Cahit Çabuk, kavuşmayı, terminalde bu anı bekleyen davul ve zurna eşliğinde çifte telli oynayarak kutladı. Almanya’da yaşadığını ifade eden Atilla Feder ise yıllar boyunca babasının izini aradığını belirterek, şunları söyledi "Babam bana ulaştığında ilk olarak onunla telefonla konuştum. Türkiye’ye gelinceye kadar sevinç ve heyecandan ölecektim. Bugün dünyanın en mutlu insanı benim. Babamın yeni ailesinin bana çok sıcak davranması da beni duygulandırdı." 
     
</TEXT>
</DOC>
