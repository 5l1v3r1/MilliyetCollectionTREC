<DOC>
<DOCNO> 393869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sontur24.html </URL>
<DATE> 2005/11/10/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Çocuk işçi çalıştıran 26 işyeri hakkında suç duyurusu 
</HEADLINE>
<TEXT>

     İstanbul İl Jandarma Komutanlığı’na bağlı 2 çocuk merkezi görevlilerince çocuk işçi çalıştırdıkları iddiasıyla denetlenen iş yerlerinden 26’sı hakkında savcılığa suç duyurusunda bulunulurken, buralarda çalıştırılan 86 çocuk ailelerine teslim edildi. 
     İstanbul Valiliği Basın ve Halkla İlişkiler Müdürlüğü’nden yapılan açıklamada, İl Jandarma Komutanlığı bünyesinde 23 Ekim 2001 tarihinde göreve başlayan Bahçeşehir ve 14 Ocak 2005 tarihinde hizmete giren Taşdelen çocuk merkezlerince, çocuklara yönelik işkence, çocukların iş yerlerinde çalıştırılmaları, çocuk istismarı ve çocuk suçluluğunun önlenmesi amacıyla başlatılan çalışmalara devam edildiği belirtildi. 
     Ekonomik sebeplerle özellikle Anadolu’dan göç eden ve ekonomik güçlükler içinde yaşayan ailelerin küçük yaşlardaki çocuklarını okula göndermek yerine, çeşitli firmalarda çok düşük ücretlerde ve sigortasız olarak çalıştırdıkları ifade edilen açıklamada, bu merkezlere bağlı görevlilerin 2005 yılı içinde çocuk işçi çalıştırdığı değerlendirilen 91 iş yerini denetlediği ve 26 iş yeri hakkında savcılığa suç duyurusunda bulunulduğu bildirildi. 
     Açıklamada, bu iş yerlerinde çalıştırılan 86 çocuğun da ailelerine gerekli tebligat yapılarak teslim edildiği kaydedildi. 
     Açıklamada, yine bu merkezlere bağlı görevlilerin, 2004-2005 eğitim yılı içerisinde okul idareleri ile kurulan irtibat sonucunda okula gönderilmeyen 127 çocuğu tespit ettiği ve yeniden zorunlu temel eğitime dönmelerini sağladığı vurgulandı. 
     Bu merkezlerin ayrıca, ülkede gittikçe artan çocuk suçluluğunu göz önüne alarak, suç oranının azaltılması ve tutuksuz yargılanan çocukların yeniden suç işlemelerinin önlenmesi için mesleki eğitime yönlendirme ve psikolojik rehberlik çalışmalarına devam ettiği, suça karışan çocuk ve aileler ile görüşmeler yaparak çocukları çeşitli meslek edindirme kurslarına yönlendirdiği ve görevli psikolog tarafından aile ve çocuğa destek sağladığı anlatılan açıklamada, "Çalışmalar kapsamında, 2005 yılı içinde kapkaç, hırsızlık, gasp ve cinsel suça karışan toplam 469 çocuğun yeniden suça yönelmelerini önlemek amaçlanmaktadır" denildi. 
     
</TEXT>
</DOC>
