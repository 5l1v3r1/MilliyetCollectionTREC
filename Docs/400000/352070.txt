<DOC>
<DOCNO> 352070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/spor/spo06.html </URL>
<DATE> 2005/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
BÜYÜK REST 
</HEADLINE>
<TEXT>


Kulüpler Birliği Vakfı dün İstanbul'da yaptığı toplantı sonunda, naklen yayın paylaşımıyla ilgili verdikleri önergenin uygulamaya konulmaması durumunda, maçlara çıkmama kararı aldı 


Kulüpler Birliği Vakfı, dört büyükler ve Futbol Federasyonu'na rest çekti, naklen yayın havuzu parçalanma aşamasına geldi. Vakfın dün İstanbul'da, yayın gelirlerinin dağılımı gündemiyle gerçekleştirilen toplantısında, genel kurulda kabul edilen önergenin uygulamaya konulmaması durumunda 14 Anadolu kulübünün lig maçlarına çıkmaması kararı alındı. 
Vakıf Başkanı İlhan Cavcav, "Bu konuda geri adım atmamız söz konusu değil. Futbol Federasyonu, genel kurul kararını uygulamazsa ortaya çıkacak kaosun sorumlusu Anadolu kulüpleri olmayacaktır. Dört büyükler, kendi aralarında lig kurar ve naklen yayın gelirlerini de paylaşırlar" diye konuştu. 
Genel kurul kararlarının, yönetim kurulu kararının üzerinde olduğu yolunda Danıştay görüşü bulunduğunu belirten Cavcav şöyle konuştu 
"Biz, Galatasaray, Beşiktaş, Fenerbahçe ve Trabzonspor kulüplerini de vakıf toplantısına davet ettik. Gelmediler, kendileri bilir. Yayın gelirinin yüzde 50'sinin eşit olarak, yüzde 40'nın performansa, yüzde 10'nun maçları naklen yayınlanan kulüplere verilmesi yolundaki genel kurul kararından vazgeçmeyeceğiz. Federasyonun bunun dışında getireceği önerileri de kabul etmeyeceğiz. Bizim istediğimiz sistemin uygulanması durumunda dört büyük kulübün 600 veya 900 milyon dolar arasında bir gelir kaybı olacak. Bu kadarını da göze almaları gerek. Yıllarca Anadolu kulüpleri piyon oldu. Artık buna izin vermeyeceğiz. Toplantıda alınan kararı yarın bugün Futbol Federasyonu'na ileteceğiz, kabul edilmediği takdirde liglere çıkmayacağız." 

Federasyon panikte 

Futbol Federasyonu, Kulüpler Birliği Vakfı'nın ligden çekilme tehdidi karşısında olağanüstü toplanma kararı aldı. Hollanda'da bulunan Başkan Levent Bıçakcı ile yapılan telefon trafiğinde, yönetimin son gelişmeler üzerine bir araya gelmesi ve vakfın restini değerlendirmesi öngörüldü. Bu arada Trabzonspor Başkanı Atay Aktuğ, ligden çekilme tehdidi konusunda "Kendi bilecekleri iş" yorumunu yaptı. Aktuğ, "Adil bir dağılımı biz de bekliyoruz. Ancak eşit dağılıma karşıyız. Gelirleri artsın, ama bizimki düşmesin" dedi. 


</TEXT>
</DOC>
