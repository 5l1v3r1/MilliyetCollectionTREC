<DOC>
<DOCNO> 376388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/soneko08.html </URL>
<DATE> 2005/09/07/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Telsim Motorola ile erken ödeme modeli üzerinde konuşuyoruz 
</HEADLINE>
<TEXT>

     Yıldız TAŞDELEN AA 

Telsim Yönetim Kurulu Başkanı Ferruh Tunç, hafta sonuna kadar Telsim'in Motorola'ya olan borçları konusunda anlaşmaya ulaşıp ulaşmayacaklarının belli olacağını bildirdi. 
     Tunç, Motorola borçlarının çözümü konusunda Nokia benzeri satışa bağlı ve erken olmak üzere iki ödeme modelinin söz konusu olduğunu belirterek, ''Motorola ile erken ödeme modeli üzerinde konuşuyoruz'' dedi. 
     Bu modelde satışı beklemeden bir tutarın ödenmesinin söz konusu olduğunu vurgulayan Tunç, ''Eğer satış belli bir tutarın üzerinde gerçekleşirse bunun satışın gerçekleşen değeri üzerinden tamamlanması söz konusu. Bu da anlaştığımız andan itibaren satışı beklemeksizin bir tutarı ödeyeceğimiz anlamına geliyor'' diye konuştu. 
     Hafta sonuna kadar Motorola borçları konusunda anlaşmaya ulaşıp ulaşmayacaklarının belli olacağını belirten Tunç, görüşmelerde anlaşmaya varılması halinde mutabakatın TMSF'ye bildirilip bunun geçmiş dönem borcu olarak tanınmasının talep edileceğini, Fon'un kabul etmesiyle borcun, geçmiş dönem borcu haline dönüşeceğini anlattı. 
     Ferruh Tunç, ''Ödeme nasıl olacak, kim ödeyecek, nasıl ödeyecek Şu anda onların mekanizmalarına çalışıyoruz'' dedi. 
     Kamuya olan borçların satış sonrası çözüme kavuşacağını ifade eden Tunç, Türk Telekom'a olan borç konusunda da mevzuat gereği bir protokol yapıldığını bildirdi. 
     Motorola ile anlaşmaya varılmasının Telsim'in satışını olumlu etkileyeceğini belirten Tunç, önceki gün itibariyle Telsim şartnamesinin isteyen kuruluşlara 50 bin dolar karşılığında verildiğini hatırlattı. 
     Tunç, Nokia ile uzlaşılan borcun Telsim varlıklarının satışında ihale bedelinden ödenmesi için gereken TMSF Kurul kararının geçen hafta verildiğini hatırlatarak, bu kararın Nokia'ya ulaştırıldığını ifade etti. 
     
     SATIŞ SÜRECİ 
     Tasarruf Mevduatı Sigorta Fonu'nun TMSF 2 milyar 804 milyon dolar muhammen bedelle satışa çıkardığı Telsim ile çok sayıda yerli ve yabancı şirket ilgileniyor. 
     TMSF, Telsim için 25 Ağustos 2005'de ilana çıkmıştı. İlan uyarınca ihaleye katılmak amacıyla ön yeterlilik incelemesi için gerekli belgelerin en geç 19 Eylül günü saat 16.00'ya kadar Telsim Varlıkları Ticari ve İktisadi Bütünlüğünü Satış Komisyonu'na teslim edilmesi gerekiyor. 
     Ön yeterlilik alan firmalar, son tekliflerini kapalı zarfla 5 Aralık günü saat 16.00'ya kadar verecek. İhale 13 Aralık günü saat 10.00'da TMSF'de yapılacak. Kapalı zarfla verilen mali teklifler açıldıktan sonra açık artırmaya hak kazananların ''kısa listesi'' oluşturulacak. Ardından açık artırma aşamasına geçilecek. 
     İhale bedeli, belirtilen süre içerisinde ABD Doları cinsinden peşin ödenecek. İhaleye pazarlık usulü ile devam edilmesine karar verilmesi halinde pazarlık, 15 Aralık günü saat 10.00'da TMSF binasında başlayacak. 
     
</TEXT>
</DOC>
