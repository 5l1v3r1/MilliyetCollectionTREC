<DOC>
<DOCNO> 396400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/dunya/axdun02.html </URL>
<DATE> 2005/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
CIA'nın 6 ılımlı işkence yöntemi 
</HEADLINE>
<TEXT>


DIŞ HABERLER SERVİSİ 


Amerikan ABC televizyonu, Amerikan Merkezi Haber Alma Teşkilatı'nın CIA gözaltındaki zanlıları konuşturmak için işkenceye varan 6 çeşit sorgulama tekniği uyguladığını ve CIA'nın bu tür yöntemlerle yaptığı sorgusunda zanlılardan birinin öldüğünü bildirdi. 
Söz konusu sorgulama taktiklerinin CIA'nın üst düzey yetkililerince onaylandığını belirten ABC, halen görevde olan ya da eskiden CIA'da çalışan ajanların itiraflarına dayandırdığı haberinde bu tür uygulamalara özellikle gizli servisin Asya ve Doğu Avrupa'daki gizli cezaevlerinde yer verildiğini kaydetti. Televizyona açıklamalarda bulunan CIA kaynakları, özellikle gözaltındaki El Kaide militanlarına karşı uygulanan ve "Güçlendirilmiş Sorgulama Teknikleri" adı verilen işkence benzeri eziyetleri şöyle sıraladı 
DİKKATİ ÇELME Zanlıyı yakasından tutarak sağa sola sertçe sallama. DİKKAT ŞAMARI Korkması ve canının acıması için zanlıyı açık elle tokatlama. GÖBEK ŞAKLATMA Açık elle mideye sertçe vurma. Böylece zanlıya ciddi bir acı verilir ancak yumruk atmada olduğu gibi iç organlara hasar verilmez. UZUN SÜRE AYAKTA BEKLETME Gözaltındakileri elleri kelepçeli, ayakları prangalı olarak 40 saatten fazla bir süre ayakta tutma. SOĞUK HÜCRE Zanlıyı çıplak vaziyette ısısı 10 santigrat derecenin altında olan bir hücreye atma ve üzerine sürekli olarak soğuk su dökme. SU BOCA ETME Bir tahtaya yatırılarak bağlanan tutuklunun yüzü, havluyla kaplandıktan sonra tahtaya, tutuklunun başı aşağıya gelecek şekilde eğim veriliyor ve tutuklunun yüzüne bolca su boca ediliyor. Nefes almakta zorlanan ve su yutan tutuklu boğulacağı hissine kapılıyor. Ancak, tutuklunun boğulmaktan ziyade kalp krizi geçirmesi riski daha büyük. 

</TEXT>
</DOC>
