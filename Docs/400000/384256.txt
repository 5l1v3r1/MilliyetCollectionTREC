<DOC>
<DOCNO> 384256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/sonspo22.html </URL>
<DATE> 2005/10/05/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Galatasaray'da idmanda Hakan Şükür coştu... 
</HEADLINE>
<TEXT>

     Galatasaray, Kayseri Erciyesspor ile 16 Ekim Pazar günü yapacağı lig maçının hazırlıklarını, eksik kadrosuyla yaptığı tek idmanla sürdürdü. 
     Sarı-kırmızılı ekipte, Hasan Şaş ve Ümit Karan’ın milli takımda sakatlanması sıkıntı yarattı. Hasan Şaş’ın, fibula kemiğinde ödem bulunduğu ve en az 10 gün sahalardan uzak kalabileceği öğrenilirken, tedavisine başlandığı ifade edildi. Ümit’in ise arka adalesinde 1. derece zorlama bulunduğu ve bu oyuncunun iki hafta sahalardan uzak kalabileceği öğrenildi. 
     Bu arada, kulübün sağlık ekibi, Hasan Şaş’ın Trabzonspor maçı sonrasında sakatlığının bulunmadığını belirterek, "Ağır sahada maç yaptıktan sonra gece 03.00’de milli takım kampına katıldı. 05.00’de uyuduktan sonra akşam bir saat antrenman yaptı. Bizde bir sakatlığı yoktu. Çok zorlanmaktan dolayı sakatlık oldu" diye görüş belirttiler. 
     Ümit Karan’ın da maçtan sonra adale spazmı geçirdiğini, ancak yaptığı antrenmandan sonra, sakatlığının 1. derecede zorlanmaya çevirdiği belirtildi. 
     
     CİHAN’DAN SEVİNDİRİCİ HABER 

     Uzun süredir takımdan ayrı olarak tedavisine devam edilen Cihan, nihayet takımla çalışmalara başlayacak. 
     Savunmanın sağında forma giyen Cihan’ın yarından itibaren takımla çalışabileceği, Hasan Kabze’nin ise perşembe günü takımla birlikte idman yapacağı açıklandı. 
     Sakatlığı süren Altan ise takımdan ayrı olarak idman programını sürdürüyor. 
     
     HAKAN ŞÜKÜR COŞTU 

     Antrenmanda Hakan Şükür, attığı birbirinden güzel gollerle dikkat çekti. 
     Çift kale maçta hemen hemen attığı her şut gol olan Hakan Şükür, teknik direktör Eric Gerets’den övgü alırken, genç oyuncu Zafer de idmanda yaptığı teknik hareketlerle göz doldurdu. 
     Antrenmana milli takımda bulunan futbolcuların yanı sıra sakatlıkları süren Sabri, Hasan Şaş ve Ümit Karan katılmadı. 
     Galatasaray, yarın yapacağı çift antrenmanla Kayseri Erciyesspor maçının hazırlıklarını sürdürecek. 

     
</TEXT>
</DOC>
