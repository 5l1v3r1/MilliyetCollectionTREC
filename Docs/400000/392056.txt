<DOC>
<DOCNO> 392056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/ekonomi/aeko.html </URL>
<DATE> 2005/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kiler Grubu coştu 
</HEADLINE>
<TEXT>


AKP Milletvekili Vahit Kiler'in şirketi Kiler, bu yıl cirosunu ikiye katlayarak 500 milyon dolara çıkarıyor. Canerler Market'i alan Kiler, yeni zincirler peşinde. Lojistik sektörüne giren firma, Tatlıcı'nın arsasında 'residence' yapacak 

Ayfer Yıldız 

48 marketi ile Ankara'nın en büyük yerel market zinciri Canerler'in yüzde 51'ini 200 milyon dolara alan Kiler Grubu, 'tek tek market açarak büyümek' yerine, 'zincirleri satın alarak' büyüme yolunu seçti. "Sektörde ilk üç içinde yeralmayı hedefliyoruz" diyen Kiler Şirketler Grubu Yönetim Kurulu Üyesi Ümit Kiler'in açıklamalarına göre Kiler, tam anlamıyla atakta. Market zincirleri alacak, alışveriş merkezi, 'residence' ve otel inşa edecek... Bu arada lojistik sektörüne de giriş yapacak. İstanbul Haramidere'de 90 bin metrekare kapalı alanlı tesis inşa edecek. 

Bursa ve İzmir'e gidiyor 
Meclis Akaryakıt Kaçakçılığı Araştırma Komisyonu Başkanlığı da yapan AKP Milletvekili Vahit Kiler ile kardeşlerinin ortaklığı olan Kiler Grubu, Canerler Market'i alarak dikkat çekmişti. Bu alım ile perakendede iddialı bir çıkış yapan Kiler Grubu'nun yeni hedeflerini grubun Yönetim Kurulu Üyesi Ümit Kiler anlattı. 
Kiler'in verdiği bilgiye göre Canerler'in alınması, grubun perakende de büyüme konusunda yapacaklarının sonu değil. Daha başka zincirler de alınacak. Bunun için şu sıralar İzmir ve Bursa'da yerel marketlerle görüşmeler yapılıyor. 
Talip oldukları yerel marketlerin adlarını vermekten kaçınan Ümit Kiler, grubun ciro rakamları ile ilgili açıklamaları, bu yıl yüzde 100'den fazla büyüme olacağını gösteriyor. Ümit Kiler, "2004'te 220 milyon dolar olan ciromuz, bu yıl sonunda 500 milyon doları aşar. 2006 ciro hedefi de 650 milyon dolar" dedi. 
Bitlis'te bakkallık yapan bir aileden gelen Nahit, Vahit ve Ümit Kiler'in 1983 yılında temelini attığı grup, 1994'te İstanbul Bakırköy'de ilk Kiler Market'i açmıştı. Şu anda İstanbul'da 54 marketi var. Yıl sonunda 62'ye çıkacak. Trakya Bölgesi'ne açılma hazırlığında. Daha sonra Anadolu'ya gidecek. 

'Yabancı ortaklığa açığız' 
Yabancı perakendecilerin son bir yılda arayışlarını artırdıklarına değinen Ümit Kiler, "Bize değer katacak, perakende de bizi bir-iki basamak yukarı taşıyacak bir zincirle ortaklık olabilir. Hiç bir zaman devretmeyi, piyasadan çıkmayı istemiyoruz. Yönetimde olmak kaydıyla her türlü stratejik ortaklığa açığız" diyor. 

Tatlıcı'nın arsasına 'residence' Kiler Grubu'nun, ayrıca Kiler İnşaat ve Taş Yapı adıyla iki inşaat şirketi, servis taşımacılığı hizmeti veren bin 500 araçlık Turex Taşımacılık şirketi ve akaryakıt istanyonları var. Kütahya Şeker Fabrikası'nın ortaklarından olan grubun inşaat projeleri arasında İzmir Seferhisar'da 5 yıldızlı otel, İstanbul Beylikdüzü'nde bin 300, Kartal'da 550 konutluk projeler bulunuyor. Ayrıca Levent'te Tatlıcı Ailesi'ne ait arsa üzerinde alışveriş merkezi ve 'residence' projesine yıl sonuna kadar başlayacak. Haramidere'de yapımına başlanan lojistik merkezi ile de lojistik sektörüne girecek. 


</TEXT>
</DOC>
