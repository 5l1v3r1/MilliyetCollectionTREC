<DOC>
<DOCNO> 360960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sondun02.html </URL>
<DATE> 2005/07/14/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
İran Dışişleri Bakanlığı "ABD yönetimi, ABD halkını dünyaya rezil etti" 
</HEADLINE>
<TEXT>

     ABD ile İran yetkilileri arasındaki söz düellosu sürerken, İran Dışişleri Bakanlığı Sözcüsü Hamid Rıza Asefi, "Mevcut ABD yönetiminin, Amerikan halkını dünya genelinde rezil ettiğini" söyledi. 
     Asefi, ABD Başkanı George W. Bush’un İran’la ilgili sözleri üzerine yaptığı açıklamada, ABD’yi dünya genelinde insan haklarını "geniş çapta" ihlal etmekle suçladı. 
     ABD Başkanı Bush’un sözlerine sert tepki gösteren Asefi, "Bütün dünya ABD hükümetinin kendi ülkesinde ve dünya genelindeki insan hakları ihlallerinden tiksinirken, ABD İran’da insan hakları ihlallerinden bahsediyor" dedi. 
     Asefi, İran aleyhine söylenen bu ifadelerin "İranlıların, Başkan Bush’a 9. cumhurbaşkanlığı seçimlerine karışmaması için daha önce verdiği olumsuz yanıtın bir reaksiyonu" olduğunu kaydetti. 
     ABD hükümetinin insan haklarıyla ilgili "çelişkili ve yanıltıcı" davrandığını savunan Asefi, şunları söyledi 
     "Beyaz Saray, İran’ı insan hakları konusunda eleştirirken, bütün dünyanın ABD askerlerinin Guantanamo’da ve Irak’ın Ebu Garip hapishanesinde yaptıkları insan hakları ihlallerinden ve kendi ülkelerinde yaptıkları etnik ayrımcılıktan bıktığını görmezden geliyor. Mevcut ABD yönetimi, Amerikan halkını dünya genelinde rezil etmiştir." "Amerikan yetkilileri, İran’ın iç işlerine müdahale etmelerinin çoğu kez İran ulusunun olumsuz ve kararlı yanıtıyla sonuçlandığını iyi kötü tecrübe etmişlerdir" diyen Asefi, "Bu deneyimlerden ders alsınlar ve kendilerini artık daha fazla rezil etmesinler" diye konuştu. 
     ABD Başkanı Bush, yaptığı bir konuşmada, İranlı gazeteci Ekber Genci’nin devam eden tutukluluk durumu hakkındaki üzüntülerini ifade etmiş, Genci’nin "en kısa sürede" serbest bırakılmasını ve sağlık durumunun kontrol edilmesini istemişti. 
     
</TEXT>
</DOC>
