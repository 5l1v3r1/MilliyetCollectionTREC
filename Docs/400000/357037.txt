<DOC>
<DOCNO> 357037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sonsiy13.html </URL>
<DATE> 2005/06/30/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Erdoğan Türkiye'ye Ermeni sınır kapısı dayatılamaz 
</HEADLINE>
<TEXT>

     Azerbaycan Cumhurbaşkanı İlham Aliyev, "Kuzey Kıbrıs’taki Türk kardeşlerimizin daha fazla tecritte yaşamasına gönlümüz razı değil" diyerek Kuzey Kıbrıs’a uçak seferlerini başlatacaklarını ve işadamları heyeti göndereceklerini de açıkladı. 
     Aliyev ve resmi ziyaret için Azerbaycan’da bulunan Başbakan Recep Tayyip Erdoğan başbaşa görüşmelerinin ardından ortak bir basın toplantısı düzenleyerek gazetecilerin sorularını yanıtladı. Aliyev, Erdoğan’la Kıbrıs konusu ayrıntılı bir şekilde görüştüklerini belirtirken, "Azerbaycan olarak biz, Kuzey Kıbrıs’ın tecritten çıkması için elimizden geleni yapacağız. Artık Azerbaycan’ın muhtelif şirketleri, turizm şirketleri Kuzey Kıbrıs’a uçuş başlatacaklardır. Çok kısa bir süre sonra Azerbaycan’dan bir işadamları heyeti de Kuzey Kıbrıs’a gidecektir. Kıbrıs’taki Türk kardeşlerimizin daha fazla bu şekilde yaşamalarına gönlümüz razı değildir. Tecrit son bulmalıdır. Azerbaycan bu konuda üzerine düşen ne varsa yapmaya hazırdır" diye konuştu. 
     Bayşbakan Erdoğan da, Aliyev’le görüşmesinde Azerbaycan’la Türkiye’nin Kıbrıs’la igili görüşlerinin örtüştüğünü görmekten memnuniyet duyduğunu, bu çerçevede Aliyev’den tecridin kalkmasına yönelik uçak seferlerinin başlatılacağı müjdesini aldıını belitti. 
     
     ERMENİ SINIR KAPISI AB KRİTERİ DEĞİL 
     Başbakan Erdoğan, Türkiye’nin bundan önce olduğu gibi Azerbaycan’ı Ermeni sorunu konusunda yalnız bırakmayacağını söyledi. Avrupa Konseyi’nin Ermenistan’ı Yukarı Karabağ’da "işgalci" ilan eden kararının Türkiye’nin özel gayretleriyle alındığını kaydeden Erdoğan, burada sorunun diyalogla çözümünden yana olduklarını, ancak bunun için "İşgalcinin işgal ettiği yerden çekilmesi gerektiğini" ifade etti. 
     Erdoğan, Ermenistan’la sınır kapasının açılmasının AB’ye tam üyelik için yerine getirilmesi gereken Kopenhag siyasi kriterleri arasında bulunmadığını belirtirken de, "Türkiye’ye böyle birşey dayatılamaz, böyle birşeyi de kabul etmiyoruz. Bu, Türkiye’nin kendi kararıdır. Ayrıca dün açıklanan Çerçeve Belgesi’nde de bugüne kadar AB ile hangi konularda anlaştıysak bu beklentiye uygun konular vardır Bu çerçevede müzakereler de 3 Ekim’de başlayacaktır" diye konuştu. 
     Cumhurbaşkanı Aliyev, İran’da yapılan yeni seçimlere ilişkin bir soruyu yanıtlarken de, İran’la çok iyi ilişkileri olduğunu, yeni seçilen Cumhurbaşkanı Ahmedinecad döneminde de ilişkileri aynı düzeyde sürdürmek istediklerini belirtti. 
     Aliyev, Türkiye ile Azebaycan arasındaki ticari ilişkilerin daha da geliştirilmesi gerektiğini belirtti. 
     Aliyev, Bakü-Tiflis Ceyhan petrol poru phattı projesinin de ülkeler ve dünya açısından önemine işaret etti. 
     Başbakan Erdoğan da, iki ülke ticaret hacmini 1 milyar dolara çıkarılmasını hedeflediklerini belirtti. Erdoğan, boru hatıyla iki ülkenin bir enerji koridoru haline geldiğini, Gürcistan’la birlikte bir üçlü oluşturulduğunu, 27 Ekim’de Ceyhan’dan tankere ilk petrolün yükleneceği 
     törene daveti üzerine Aliyev’in de katılacağını bildirdi. 
     
</TEXT>
</DOC>
