<DOC>
<DOCNO> 359929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/guncel/axgun02.html </URL>
<DATE> 2005/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Özmen, geçen yıl anjiyo yaptırmış 
</HEADLINE>
<TEXT>


AHMET AKTAŞ, NEŞAT DİŞKAYA İzmir DHA 

Çeşme'de, tenis kortunda geçirdiği kalp krizi sonucu yaşamını yitiren AKP Ağrı Milletvekili Mehmet Melik Özmen'e 39 geçen yıl yapılan anjiyoda, damarlarından birinin tıkalı olduğu tespit edildi. Sigara içtiği için de uyarılan Özmen'in, 2 ay önce de ABD'de ünlü kalp cerrahı Mehmet Öz'e muayene olduğu öne sürüldü. 

'Sıcak da etkiler' 
Alper Çizgenakat Devlet Hastanesi'ne önceki akşam kaldırılan Özmen'e ilk müdahaleyi yapan Dr. Seydi Yüce, "Geldiğinde hayati fonksiyonları durmuştu" dedi. Özmen'e 1 saat kalp masajı yaptıklarını, elektroşok uyguladıklarını anlatan Yüce, şunları söyledi "Ancak hayata döndüremedik. Sıcak hava da kriz geçirmesini etkilemiş olabilir." 
Yakınları, Özmen'in kalp rahatsızlığı bulunduğunu ve İzmir'de anjiyo olduğunu söyledi. Damarlarından birinin önemli ölçüde tıkalı olduğu tespit edilen Özmen'in, diğer damarlarında sorun olmadığı için ameliyatına gerek duyulmadığı belirtildi. 
Cenazesi dün sabah uçakla Ankara'ya götürülen Özmen'in tenis oynadığı İzmirli işadamı Süleyman Özusta, olayı şöyle anlattı "10 dakika oynamıştık. Servis atmaya hazırlanırken yere düştü. Şaka yaptığını düşündüm. Başını da yere çarpınca yanına gittim. Hareketsizdi. Ben ve görevliler kalp masajı yaptık, ama geri getirilemedi." 

'Ani ölüm riskini biliyordu' 

YILDIZ YAZICIOĞLU 
Özel Bayındır Hastanesi Kardiyoloji Bölüm Başkanı Doç. Dr. Can Özer, hastası olan Özmen'e, koroner arter hastası olarak 'ani ölüm riski ile karşı karşıya' bulunduğu uyarısı yaptığını söyledi. Bu hastalıkta, kalbi besleyen damarlarda irili ufaklı tıkanıklıklar meydana geldiğini anlatan Özer, "Bu hastalarımızda ani ölüm riski beklenir. Bu riski Özmen'e de söylemiştim" dedi. Hastalığa karşı yürüyüş yapmak, sigara içmemek ve kolestrol kontrolü yapmak gerektiğini belirten Özer, "Özmen, düzenli sağlık kontrolü yaptırıyordu. Düzenli egzersiz yapan her insan gibi, normalde tenis oynamasında sakınca yoktu" diye konuştu. 

Erdoğan'dan başsağlığı telefonu 

Özmen'in ölüm haberini ABD'de alan Başbakan Erdoğan'ın, Özmen'in eşi Gözde Özmen ve kardeşlerini arayarak başsağlığında bulunduğu öğrenildi. 
Erdoğan'ın isteği üzerine de cenaze töreni bugüne ertelendi. Bugün Özmen için TBMM'de tören düzenleneceği, Kocatepe Camii'ndeki namazın ardından da Gölbaşı'nda toprağa verileceği belirtildi. 


</TEXT>
</DOC>
