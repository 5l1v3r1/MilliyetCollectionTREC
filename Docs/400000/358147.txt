<DOC>
<DOCNO> 358147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/sontur38.html </URL>
<DATE> 2005/07/04/ </DATE>
<TIME> 19.10 </TIME>
<AUTHOR>  </AUTHOR>
<HEADLINE>
Mimarlar Odası "Kongre beklediğimizin üzerinde bir ilgiyle karşılandı" 
</HEADLINE>
<TEXT>

     TMMOB Mimarlar Odası Genel Başkanı Oktay Ekinci, 22. Dünya Mimarlık Kongresi’ne beklenenin üzerinde ilgi olduğunu ve kongreye katılan delegasyonun organizasyondan çok memnun kaldığını söyledi. 
     Kongreyi AA muhabirine değerlendiren Ekinci, Türkiye ve İstanbul’daki sorunların aslında dünyanın birçok yerinde de yaşandığını belirterek, bu sorunların başında özellikle tarihsel mimari birikiminin yeni yapılaşma tarzı karşısında erimesi olduğunu kaydetti. 
     Kongreye katılan mimarların buna karşı dünyada yeni bir politikanın geliştirmesini arzu ettiklerini ifade eden Ekinci, "Hiçbir zaman kalkınmanın, geçmişi ortadan kaldıran bir süreç taşımaması gerekir. Bu konuda mimarlar arasında geniş bir konsensus var. Özellikle sadece tarihsel mimarinin korunması değil, modern mimarinin de yerel ve bölgesel kimlik değerlerine bağlı olması konusunda fikir birliği var. Küreselleşme dünyada tek tip mimariyi dayatıyor. Buraya katılan mimarlar, teknoloji ve küreselleşmenin dünyayı tek tip hale getirmemesi gerektiğini düşünüyor" diye konuştu. 
     Ekinci, İstanbul’daki çirkin yapıların sorumlusunun Türk mimarları olmadığını savunarak, "Bunun suçlusu Türkiye’deki mimarlara yerel ve bölgesel kimliklere uygun bir yapılaşma tasarımı olanağı vermeyen inşaat politikalarıdır" dedi. 
     Günümüzde apartmanlaşmanın çok yaygınlaştığını, bu noktada rant ekonomisinin devreye girdiğini vurgulayan Ekinci, İstanbul’da yaşanan sorunların temelinde, binalardan elde edilen rant ekonomisi olduğunu söyledi. 
     
     İSTANBUL BİLDİRGESİ- 
     Oktay Ekinci, kongrede tüketim ve rant ekonomisi yerine üretim ekonomisinin vurgulanacağını dile getirerek, "Kongrenin sonunda İstanbul Bildirgesi açıklanacak. Bu bildirgede modern ve çağdaşın da yerel ve bölgesel kimliklere sahip olması gerektiği vurgulanacaktır" dedi. 
     Kongreye katılımı da değerlendiren Ekinci, "Kongre beklediğimizin üzerinde bir ilgiyle karşılandı. Özellikle dünyanın birçok yerinden büyük masraflar ederek gelen delegasyon çok memnun. Bu da bizi mutlu etti" diye konuştu. 
     UIE 2005 İstanbul Başkanı Süha Özkan da katılımcı açısından İstanbul’da yapılan kongrenin bir rekor kırdığını belirterek, "Şu ana kadar 7 bine yakın kişi akredite oldu. Bunun 4’te biri Türkiye’den. 
     Kongrede yağmurun dışında bir sorun yok" dedi. 
     
</TEXT>
</DOC>
