<DOC>
<DOCNO> 356610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/soneko29.html </URL>
<DATE> 2005/06/29/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Sanayi Bakanı Gündemimizde erken seçim yok 
</HEADLINE>
<TEXT>

     Sanayi ve Ticaret Bakanı Ali Coşkun, Türkiye'nin siyasette ve ekonomide istikrar ortamına kavuştuğunu belirtti, bu durumdan rahatsız olanların erken seçim söylentileri ortaya attıklarını, gündemlerinde böyle bir şey bulunmadığını bildirdi. 
     Bakan Coşkun, İzmir'in Tire İlçesi Organize Sanayi Bölgesi'nde Boyacıoğulları Ömür Süt Ürünleri Fabrikası'nın açılışını yaptı. Coşkun, buradaki konuşmasında, geçmiş dönemde Türkiye'de sanayi ya da tarımla kalkınmanın sık tartışıldığını, ancak bugün her ikisinin de birbirinden ayrılamayacak hale geldiğini söyledi. 
     Coşkun, Türkiye'nin geçmişte hak etmediği sıkıntıları geçirdiğini, ancak bugün gelinen noktada, bunların aşıldığını belirterek, Türkiye'nin üç önemli sorunundan birinin ''işsizlik'', diğerinin ''hayat pahalılığı'', üçüncüsünün ise ''gelir dağılımı adaletsizliğinin getirdiği sosyo-ekonomik'' sorunlar olduğunu ifade etti. 
     Türkiye'nin bu sorunlarını aşabilmesi için başta göç konusu olmak üzere önemli projeler üretildiğini kaydeden Coşkun, ''OSB'lere fevkalade önem veriyoruz. Şehirlerin çarpık yapılaşmasını arzu etmiyoruz. İşte bu noktada bunlara kaynak meselesi gündeme geliyor'' dedi. 
     OSB'leri teşvik etmek amacıyla 1962'de çıkan kanundan sonra 43 yıl boyunca ancak 3 bin tesisin yapılabildiğini kaydeden Coşkun, son 8 ayda ise başvuru yapan tesis sayısının 3 bini geçtiğini dile getirdi. 
     Açılışını gerçekleştirdiği tesislerde Türkiye'de ilk kez ''süt şerbeti'' üretiminin yapılacağını belirten Coşkun, bu ürünün de tanınıp sevileceğine inandığını söyledi. 
     Ege Bölgesi Sanayi Odası Yönetim Kurulu Başkanı Tamer Taşkın, Tire OSB'de dünyaca ünlü bir Amerikan firmasının 65 bin metrekare arazi satın aldığını bildirdi. Tire Belediye Başkanı Mehmet Sıtkı İçelli, ilçenin OSB ile eski günlerine döneceğine inandığını söyledi. 
     Boyacağıoğulları Ömür Süt Ürünleri Yönetim Kurulu Başkanı Cahit Boyacıoğlu, günde 30 ton süt işleme kapasitesine sahip tesislerde 50'ye yakın kişinin istihdam edileceğini bildirdi. 
     
     TIBBİ MALZEME FABRİKASI AÇILIŞI 
     Bakan Coşkun, daha sonra Tire OSB'de yer alan Altera Tıbbı Malzeme Fabrikası'nın açılışını yaptı. 
     Coşkun, büyük borç yükü nedeniyle yüksek enflasyon döneminden gelen sıkıntılarla sanayinin altyapı ihtiyacının karşılanamadığının bilincinde olduğunu söyledi. 
     Öncelikle ''girişimcinin önündeki bürokratik engelleri kaldırmayı'' hedeflediklerini belirten Ali Coşkun, ancak TBMM gündeminin AB uyum yasaları ile meşgul olması nedeniyle istenilen bu değişimlerin hızla gerçekleştirilemediğini kaydetti. Buna rağmen yabancı ve yerli sermayenin faaliyet izni ile ilgili 19'a yakın imzanın 3'e kadar indirildiğini kaydeden Coşkun, ''Türkiye Ortadoğu ve Balkanlar arasındaki üçgende bir istikrar adası durumunda'' dedi. 
     
     EKONOMİK VE SİYASİ İSTİKRAR 
     Coşkun, Türkiye'nin ekonomik ve siyasi istikrarı yakaladığına işaret ederek, şöyle konuştu 
     ''Bu durumdan rahatsız olanlar var. Erken seçim laflarını ortaya attılar. Gündemimizde böyle bir şey yoktur. Yatırımcılar bu söylentilerden etkilenmesin. Biz hep beraber çalışarak bugün geldiğimiz noktayı daha da geliştirme gayreti içindeyiz. 3 Ekim'de müzakere tarihi başlayacak. Biz teslimiyetçi politika değil, milletimizin Maastricht ve Kopenhag kriterleri ile o seviyeye gelmesini istiyoruz. Demokrasi, hak ve özgürlükler konusunda Avrupa kriterlerini tuttuk. Ancak uygulamada bazı aksaklıklar olabiliyor. Gereken sürede bunları da aşacağız. O zaman üye olup olmayacağımıza biz Türkiye olarak karar vereceğiz. Başka bir sıkıntımız yoktur.'' Türkiye'de ekonomideki en belirgin sorunlardan birinin üretimde kazanç azlığı olduğuna dikkati çeken Coşkun, bu durumda da dolaylı vergilerle enerji ve girdi maliyetlerinde artış yaşandığını, kazancı artırarak verginin kazanç üzerinden alınmasını sağlamaya çalıştıklarını bildirdi. 
     Altera Yönetim Kurulu Başkanı Atille Seviçli, Türkiye'nin 30-40 dolara ithal ettiği anestezi devrelerini 7-8 dolara üretmek üzere bu tesisi kurduklarını kaydetti. 
     
     İZMİR VALİSİ GÖKSU 
     Bakan Coşkun, İzmir Valisi Yusuf Ziya Göksu'nun İngiltere'ye yaptığı seyahatle ilgili bir soru üzerine, ''Sayın Valimiz Yusuf Ziya Göksu, benim çok değerli dostum, arkadaşımdır. Hem de çok değerli bir Vali olduğu için ben onun yanlış bir şey yaptığını sanmıyorum'' diye konuştu. 
     Coşkun, daha sonra Tire Huzurevi'ni ziyaret etti. 
     
</TEXT>
</DOC>
