<DOC>
<DOCNO> 388536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/soneko14.html </URL>
<DATE> 2005/10/21/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
İhlas, gıda ve meşrubattan çekildi... 
</HEADLINE>
<TEXT>

     İhlas Grubu, Kristal Kola, Kristal Gıda Dağıtım ve Pazarlama, İhlas Gıda ve Ticaret'teki hisselerini, işadamı Hayrettin Atmaca'ya Borsa dışında devretti. 
     İnşaat, medya, ev aletleri üretim ve pazarlaması, sağlık ve eğitim sektörlerinde büyüme kararı alan İhlas Grubu'nun, bu devirler sonucunda gıda ve meşrubat sektöründe faaliyet gösteren herhangi bir iştirakinin kalmadığı bildirildi. 
     İhlas Grubu'nun çeşitli şirketleri ve İhlas Holding'ten İMKB'ye yapılan açıklamalarda, iştiraklerden Kristal Kola Meşrubat Sanayi Ticaret A.Ş. hisselerine talip olduğunu beyan ederek, şirketi ziyarete gelen işadamı Hayrettin Atmaca ile bu konuda görüşmelere başlandığı ve gece geç saatlerde görüşmelerin tamamlandığı belirtildi. 
     
     DEVİRLERİN AYRINTILARI 
     Görüşmelerin sonuçlarına ilişkin bilgi verilen İhlas Holding açıklamasında, şu ayrıntılar yer aldı 
     ''Kristal Kola ve Meşrubat Sanayi Ticaret A.Ş'de sahip olduğumuz 8 milyon 479 bin 804 YTL nominal değerli, şirketin toplam sermayesinin yüzde 35.33'üne tekabül eden hisseler, 1 lot 1.25 YTL'den olmak üzere, toplam 10 milyon 599 bin 755 YTL bedelle Hayrettin Atmaca'ya Borsa dışında devir edilmiştir. 
     İştiraklerimizden, İhlas Ev Aletleri İmalat Sanayi ve Ticaret A.Ş. de, Kristal Kola Meşrubat A.Ş'de sahip olduğu şirketin toplam sermayesinin yüzde 2.67 oranında kısmına tekabül eden 640 bin YTL nominal değerli hisseleri 1 lot 1.25 YTL'den olmak uzere, toplam 800 bin YTL'ye Hayrettin Atmaca'ya yine Borsa dışında devir etmiştir. 
     İştiraklerimizden 67 bin YTL sermayeli, bu sermayenin yüzde 20 oranında 13 bin 400 YTL nominal kısmına sahip olduğumuz Kristal Gıda Dağıtım ve Pazarlama Sanayi Ticaret A.Ş. ünvanlı firmada sahip olduğumuz bu hisseler 174 bin 550 YTL bedelle Hayrettin Atmaca'ya satılmıştır. 
     İhlas Pazarlama A.Ş. ünvanlı iştirakimiz de, Kristal Gıda Dağıtım ve Pazarlama Sanayi Ticaret A.Ş'de sahip olduğu, şirketin toplam sermayesinin yüzde 42'sine tekabül eden 28 bin 140 YTL nominal değerli hisseyi 366 bin 555 YTL bedelle Hayrettin Atmaca'ya devir etmiştir. 
     Diğer taraftan, 10 milyon YTL nominal sermayeli, İhlas Gıda ve Ticaret A.Ş. ünvanlı iştirakimizde sahip olduğumuz, şirketin yüzde 20'lik hissesine tekabül eden 2 milyon YTL nominal değerli kurulduğundan bugüne kadar, bu şirketin ortakları sadece sahip oldukları sermayenin yüzde 25'lik ilk taahhüt kısmını yerine getirmişlerdir . Dolayısıyla, bu şirketin sermayesi için, sermaye taahhüt ödemesi olarak tarafımızdan 500 bin YTL'lik kısmı ödenmiştir. Bu hisseler, 500 bin YTL bedelle Kristal Kola ve Meşrubat Sanayi A.Ş'ye devredilmiştir. Devir bedeli bugün tahsil edilecektir. 
     İhlas Pazarlama A.Ş. ünvanlı iştirakimiz de, İhlas Gıda ve Ticaret A.Ş'de sahip olduğu şirketin toplam sermayesinin yüzde 20'lik kısmına tekabül eden ve sermaye taahhütünün yüzde 25'lik kısmı yerine getirilen, 2 milyon YTL nominal değerli hisseleri 500 bin YTL bedelle, Hayrettin Atmaca'ya devir etmiştir.'' İhlas Holding açıklamasında, hisse devir bedellerinin, Hayrettin Atmaca'dan yedi gün içinde peşin olarak tahsil edileceği belirtilerek, ''İnşaat, medya, ev aletleri üretim ve pazarlaması, sağlık ve eğitim sektörlerinde büyüme kararı alan grubumuzun, bütün bu devirler neticesinde gıda ve meşrubat sektöründe faaliyet gösteren herhangi bir iştiraki kalmamıştır'' denildi. 
     
     HAYRETTİN ATMACA'NIN AÇIKLAMASI 
     Kristal Kola Meşrubat Sanayi Ticaret A.Ş. ile ilgili olarak Hayrettin Atmaca'dan da İMKB'ye açıklama gönderildi. 
     Atmaca, gıda meşrubat sektöründe iş yapma arzusu dolayısıyla Kristal Kola hisselerine talip olduğunu beyan ve ifade ederek, İhlas Holding'i ziyareti esnasında bu konuda görüşmelere aynı gün saat 17.00'de başlandığını ve aynı akşam görüşmelerin tamamlandığını kaydetti. 
     Atmaca, Kristal Kola'nın toplam sermayesinin yüzde 38'lik bölümünü teşkil eden 9 milyon 119 bin 804 YTL nominal değerli hisselerin kendisi tarafından devir alındığını belirterek, şu bilgileri verdi 
     ''Diğer taraftan Kristal Gıda ve Dağıtim Pazarlama A.Ş. ünvanlı firma da Kristal Kola ve Meşrubat A.Ş'de yüzde 2.91 pay ile 698 bin 200 YTL nominal değerli paya sahiptir. Bu şirketin yani Kristal Gıda ve Dağıtım Pazarlama A.Ş'nin toplam 67 bin YTL olan sermayesinin yüzde 20'lik kısmını teşkil eden 13 bin 400 YTL nominal değerli hissesi İhlas Holding A.Ş'den 174 bin 550 YTL bedelle yüzde 42'lik kısmını teşkil eden 28 bin 140 YTL nominal değerli kısmı da 366 bin 555 YTL bedelle İhlas Pazarlama A.Ş. ünvanlı firmadan devir alınmıştır. Böylece Kristal Gıda ve Dağıtım Pazarlama A.Ş'nin toplam sermayesinin yüzde 62'sine tekabül eden kısmı tarafımdan devir alınmıştır. Hisse devir bedelleri yedi gün içinde peşin olarak şahsım tarafından ilgili şirketlere ödenecektir.'' 
     
     FİYAT TESPİTİ VE KAR 
     İhlas Holding A.Ş'den İMKB'ye yapılan başka bir açıklamada, Kristal Kola ve Meşrubat Sanayi ve Ticaret A.Ş'de sahip olunan hisselerin satış fiyatının, Borsa işlem fiyatı baz alınarak pazarlık sonucunda tespit edildiği belirtilerek, Kristal Gıda Dağıtım ve Pazarlama A.Ş'nin satış fiyatı tespit edilirken bu şirketin 698 bin 200 YTL nominal değerli Kristal Kola Meşrubat hissesi elinde bulundurduğu ve bu hisselerin İMKB'de işlem gördüğü fiyat göz önüne alınarak pazarlık neticesi fiyat tespiti yapıldığı vurgulandı. 
     Açıklamada, Kristal Kola hisselerinin satış işlemi sonucunda tarihi değerlere göre kar, ancak enflasyon düzeltmesi gözönüne alındığında ise zarar meydana geldiğina işaret edilerek, ''Dolayısıyla, bu işlemden sermayeye eklenecek, herhangi bir kar bulunmamaktadır. Kristal Gıda hisselerinin satışında ise hem tarihi değerlere göre hem de enflasyon düzeltmesine göre cüz'i bir kar meydana gelmekte olup, elde olunan 37 bin 330 YTL kar gelir hesaplarına intikal ettirilecektir'' denildi. 
     
</TEXT>
</DOC>
