<DOC>
<DOCNO> 393808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sonsiy28.html </URL>
<DATE> 2005/11/10/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Çocuklardan Atatürk'e mektuplar.... 
</HEADLINE>
<TEXT>

     Bakırköy Belediyesi’nin düzenlediği "Atatürk yaşasaydı ondan ne isterdiniz " konulu kompozisyon yarışması kapsamında Atatürk’e isteklerini içeren mektuplar yazan çocuklar, Anıtkabir’i ziyaret etti. 
     Bakırköy Belediye Başkanı Ateş Ünal Erzen’in başkanlığındaki 30 devlet, 10 özel ve 5 azınlık ilköğretim okulunun 360 öğrencisi ve öğretmenlerinden oluşan heyet, Ulu Önder Mustafa Kemal Atatürk’ün kabrini ziyaret ederek, saygı duruşunda bulundu. 
     Sınıf birincilerinin oluşturduğu öğrenciler, ellerindeki Atatürk’e yazdıkları mektuplarla hatıra fotoğrafı çektirdiler. Öğrenciler daha sonra Anıtkabir’i gezdiler. 
     Bakırköy Belediye Başkanı Erzen, A.A muhabirine yaptığı açıklamada, son dönemde Cumhuriyet’in ve Atatürk’ün tartışılır hale getirilmek istendiğini belirterek, bu çabalara tepki olarak çocuklar arasında bir yarışma düzenleme kararı aldıklarını anlattı. 
     Çocuklara, "Atatürk yaşasaydı ondan ne isterdiniz " sorusunu yönelttiklerini ve birbirinden değişik yanıtlar aldıklarını dile getiren Erzen, çocukların, mektuplarında barış isteğinden, dedesinin kaybolan 1 YTL’sinin bulunmasına kadar uzanan ilginç taleplere yer verdiklerini belirtti. 
     Mektupları Cumhurbaşkanlığı Protokol Müdürlüğü’ne teslim edeceklerini bildiren Erzen, mektupların daha sonra bir kitapta toplanacağını söyledi. 
     
     "BU ADALET DEĞİL ATAM" 
     Yarışmaya katılan çocuklardan bazıları, mektuplarında şu isteklere yer veriyor 
     "- Milletimizi acımasızlaştırdılar. Malatya’da çocuk yuvasında küçük çocuklara şiddet uygulanıyor. Sizin çocuklara verdiğiniz haklar ve çocuklara gösterdiğiniz önem, hiçe sayılıyor. Çocuklara uygulanan şiddeti, halkımız çok çabuk unutuyor. Yıllar öncesinde kalan görüntülerle, şimdiki acımasız görüntüleri halka sunmak isteyenlere ceza veriliyor, ama bu şiddeti yapanlara hiçbir ceza verilmiyor. Bu adalet değil Atam. Osmaniye İlköğretim Okulu 5 A sınıfı öğrencisi Ayça Solhan 
     - Kız-erkek ayrımı olmamasını ve küçük kızların ufak yaşlarda evlendirilmemelerini isterdim. Herkesin özgür olmasını isterdim. 
     Köylerde başlık parasıyla kızların verilmesini istemezdim. Köylerin uygarlaştırılmasını isterdim. Özel Dadyan Ermeni İlköğretim Okulu 5 B sınıfı öğrencisi Bayzar Asurluoğlu 
     - Atatürk yaşasaydı AB’ye girmemizi sağlar, bizi Avrupa devletlerinden bile üstün bir devlet yapardı. Behramağa İlköğretim Okulu 3 A sınıfı öğrencisi Mert Erakın 
     - Bizim size ihtiyacımız var. Yavaş yavaş alkol, uyuşturucu kurbanı olan gençlerimizin Ahmetler’in, Ayşeler’in size ihtiyacı var. 
     Gelin Atam, kurtarın bizi bu bataktan. Kurtarın... Hatırlatın insanlarımıza İstiklal Marşı’nın ne demek olduğunu. Kartaltepe İlköğretim Okulu Cemre Babaoğlu 
     - Galiba ben seni çok özledim. Görmedim ama her gün sınıfımın başında beni izlediğini biliyorum. Senden ufak da olsa nasihat isterim, büyüğümsün. Nasihat dinlemeyi çok severim. Sen bu devletin başında olsaydın nasihatin çok dinlenirdi. Öncelikle ben dinlerdim. 
     Dedem hep, ’Atanıza karşı, nasihatlerine karşı hep saygılı olun’ derdi. Arif Şenel İlköğretim Okulu 8 B sınıfı öğrencisi Rıza Kılıç 
     - Atam, sen olsaydın her şey çok güzel olurdu. En azından eğitim sistemi böyle olmazdı. Herkes okusun, gelişsin diye okullar açtın. 
     Fakat okullarda verilen eğitim yetmiyor. Herkes derslerine yardım edecek birilerine ihtiyaç duyuyor. Sen olsaydın belki dershane diye bir şey olmazdı. Okulda verilen eğitim herkese yeterdi. Sen olsaydın Türk Bayrağı yere atılıp çiğnenmezdi. Geçen yıl böyle bir olay oldu. 
     Ben çok üzüldüm. Arif Şenel İlköğretim Okulu 8 C sınıfı öğrencisi Sena Aydın 
     - Bazı yerlerde işçiler haksız yere işten çıkarılıyorlar. Kan davalarının bitmesini ve başlamamasını isterim. Şehir içinde silah kullanılmamasını isterim. Çocuk yurdunda çocuklara iyi davranılmıyor, onlara iyi davranılmasını isterim. Cengiz Topel İlköğretim Okulu 4 A sınıfı öğrencisi Büşra Erdur." 
     
</TEXT>
</DOC>
