<DOC>
<DOCNO> 367202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/guncel/gun01.html </URL>
<DATE> 2005/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bülent Ecevit şair midir 
</HEADLINE>
<TEXT>


Ecevit'in toplumsal ve politik meseleler karşısındaki tavrının şiir duruşu ile bağdaşmadığı anlatılan bildiri yeniden gündeme geldi. Biz de şairlere sorduk, "Ecevit'in şiirlerini nasıl bilirsiniz " diye... 

Sema Aslan 

Ecevit'in son günlerde Padişah Vahdettin ile ilgili yaptığı açıklamalara bir tepki de Mustafa Şerif Onaran'dan geldi. Onaran, Cumhuriyet gazetesi Kitap ekinin 4 Ağustos tarihli sayısında yayımlanan "Ecevit Neden Şair Değildir " başlıklı yazısında, Edebiyatçılar Derneği Genel Başkanı olduğu 1996 yılında, dernekten Ali Cengizkan ile Şükrü Erbaş tarafından kaleme alınan ve "Bülent Ecevit Neden Şair Değildir " adını taşıyan bildiriyi yeniden gündeme getirdi. Bildiride, Ecevit'in toplumsal ve politik meseleler karşısındaki tavrının şair duruşu ile bağdaşmadığı söyleniyordu. Şairlerimize, 'şair tavrı'nı ve Ecevit'in şairliğini sorduk. 

Enis Batur Şair-yazar 
'Siyasal kimliği kıstas değil' 

Ecevit'in şiiri benim gözümde biraz anakronik bir şiir. Bu benim subjektif görüşüm. Ecevit'in şair olduğuna şüphe yok şiir yazıyor ve şiir kitapları yayımlanıyor. Çok yakınlık duyduğum bir şiir türü değil. Türk şiirinin gelişmesinin biraz dışında bir şiir yazdığını düşünüyorum. Öte yandan Ecevit'in siyaset adamı kimliğiyle insanları coşturduğu da, düş kırıklığına uğrattığı da oldu. 
Ama bütün bunlar onun bir şair olup olmamasına yol açabilecek kıstaslar değil. İsmet Özel de Sivas olayları sırasında çok garip tavırlar almıştı ama bu onun iyi bir şair olmasını engellemedi. 

Gülten Akın Şair 
'Şair olarak ortalama' 

Ecevit, kendince bir siyaset yapmış kötü-iyi diye değerlendirmek bana düşmez. Ancak tabii iyi bir sınav vermedi insan olarak. Şair olarak ortalama... Bazı iyi şeyler vardı yazdığı, kabul etmeli. Ama genel olarak iyi bir şair sayılmaz bu, herkesin bildiği bir şey. 

Süreyya Berfe Şair-yazar 
'Tartışmaya gerek yok' 

Şair tavrı diye özel bir duruş olduğunu sanmıyorum. Şairin bilinci ve sorumluluğu olmalıdır. Ecevit, hiçbir zaman şair olduğunu iddia etmedi bence. 
Bülent Bey, şiirle uğraşıyor, şiir çeviriyor hobi yani. Kendi sözleri konuya biraz açıklık getirebilir "Benim için şiir yazmak, özellikle siyasete girdiğimden beri bir iletişim aracı, bir düşünce açıklama yolu değil, bir düşünme yöntemidir. Yapabildiğim kadar toplumsal görevimi siyasal eylem yoluyla yapıyorum, siyasal açıklamalarımla yapıyorum. Şiir benim özel eylemim." Bunları söyleyen birinin şair olup olmadığını tartışmaya gerek yok. 

Birhan Keskin Şair 
'Çok kötü biri de iyi şair olabilir' 

Şiir kitaplarını, Bülent Ecevit şairdir diyerek alıp okumuşluğum yok. Demek ki şair değil diye bakmışım. Bunun dışında bir şairin etik, ahlaki ve doğru olan tarafta durması onun şairliğinin göstergesi midir Çok kötü bir adam da ne yazık ki iyi şair olabilir. 

Ülkü Tamer Şair-yazar 
'Şairliğiyle ilişkisi yok' 

Bülent Ecevit'in şair olmadığı görüşüne katılmıyorum. İnsan şiir yazmayı yaşamının belirli bir bölümüne yerleştirmişse şairdir. Ecevit'in kimi davranışlarını, sözlerini, eylemlerini elbette yadırgıyorum. Ama bunun şairliğiyle doğrudan ilişkisini kuramam. 
O zaman, İkinci Dünya Savaşı'nda faşistleri destekleyen Ezra Pound'u şiir defterimden bütünüyle silmem gerekir. Bülent Ecevit'in şairliğine gelince, imzasını görmeden "Hah, bunu Ecevit yazmış" diyemeyeceğim bir şair bence. 

Lale Müldür Şair 
'Şair susmaz politikacı susar' 

Karaoğlan diye çok sevildiği zamanlarda bir şeyler yapabilirdi yapamadı, korktu. Ama bu korku da son derece anlaşılır bir şeydir. Ki şairlerle politikacıların farkı, şairler susmaz, politikacılar susmasını bilir. Ecevit'in bir iki şiirini duydum, anladım kötü şair olduğunu ve bıraktım peşini. 


</TEXT>
</DOC>
