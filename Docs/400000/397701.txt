<DOC>
<DOCNO> 397701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sonspo27.html </URL>
<DATE> 2005/11/24/ </DATE>
<TIME> 19.50 </TIME>
<AUTHOR>  </AUTHOR>
<HEADLINE>
'Kapı kırma' iddiasına federasyondan yalanlama 
</HEADLINE>
<TEXT>

     Futbol Federasyonu, Türkiye-İsviçre maçının Polonyalı delegesinin raporunda, ''Fatih Terim ve kaleci Volkan Demirel'in, hakem odasının kapısını kırdığı'' şeklinde bir ifadenin yer almadığını bildirdi. 
     Federasyon'dan yapılan yazılı açıklamada, bir gazetede ''Kapıyı ikisi kırmış'' başlığıyla yer alan haberde, maçta delege olarak görev yapan Polonyalı Michal Listkiewiez'in, ''Milli Takımlar Teknik Direktörü Fatih Terim ve kaleci Volkan Demirel'in, hakem odasının kapısını kırdıklarını öğrendiği'' şeklinde ülkesindeki basına açıklama yaptığının belirtildiği kaydedildi. 
     Açıklamada, ''Ancak söz konusu delegenin FIFA'ya verdiği ve FIFA'dan da federasyonumuza ulaştırılan ve tetkik edilen resmi raporda, kesinlikle böyle bir ifade bulunmamaktadır'' denildi. 
     
</TEXT>
</DOC>
