<DOC>
<DOCNO> 369567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/son/sontur12.html </URL>
<DATE> 2005/08/13/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Öğretmenler kariyer basamaklarını nasıl tırmanacak 
</HEADLINE>
<TEXT>

     Öğretmenler, uzman öğretmen ve başöğretmen olabilmek için yılda bir defa düzenlenecek merkezi sınava girecekler. Uzman öğretmenlik için öğretmenlikte 7 yıl, başöğretmenlik için uzman öğretmenlikte 6 yıl çalışmış olma şartları aranacak. 
     Milli Eğitim Bakanlığı'nın ''Öğretmenlik Kariyer Basamaklarında Yükselme Yönetmeliği'', Resmi Gazete'de yayımlanarak yürürlüğe girdi. 
     Buna göre, öğretmenlik, adaylık döneminden sonra ''öğretmen'', ''uzman öğretmen'' ve ''başöğretmen'' olmak üzere 3 kariyer basamağına ayrılacak. 
     Yönetmeliğe göre, Milli Eğitim Bakanlığı eğitim-öğretim hizmetleri sınıfındaki toplam serbest öğretmen kadro sayısı içinde uzman öğretmen oranı yüzde 20, başöğretmen oranı yüzde 10 olacak. 
     Uzman ve başöğretmenlik sınavına başvurularda eğitim-öğretim hizmetleri sınıfı kadrolarında bulanan lisans mezunu öğretmenlerden, adaylık dönemi hariç başvuru süresinin son günü itibariyle uzman öğretmenlik için öğretmenlikte 7 yıl, başöğretmenlik için uzman öğretmenlikte 6 yıl kıdem şartları aranacak. 
     Alanında veya eğitim bilimleri alanında tezli yüksek lisans veya doktora öğrenimini tamamlayanlar, öğretmenlik kariyer basamaklarında yükselme sınavından muaf olacaklar. 
     Sınavdan muaf olanların kariyer basamaklarında yükselmelerinde de kıdem şartı aranacak. 
     
     TEZLİ YÜKSEK LİSANS ÖĞRENİMİNİ TAMAMLAYANLAR 
     Yönetmeliğe göre, eğitim-öğretim hizmetleri sınıfı kadrolarında bulunan öğretmenlerden adaylık dönemi hariç başvuru süresinin son günü itibariyle alanında veya eğitim bilimleri alanında tezli yüksek lisans öğrenimini tamamlayanlardan, uzman öğretmenlik için öğretmenlikte 7 yıl, doktora öğrenimini tamamlayanlardan başöğretmenlik için öğretmenlikte 7 yıl kıdem şartı aranacak. 
     Öğretmenlik kariyer basamaklarında yükselme sınavına ilişkin duyuru, sınav tarihinden en az 5 ay önce bakanlık Personel Genel Müdürlüğü'nce yapılacak. 
     Başvurular ve diğer iş ve işlemler, elektronik ortamda yapılabilecek. Adaylar, sınavlara katıldıkları günlerde kurumlarınca izinli sayılacaklar. 
     Öğretmenlik kariyer basamaklarında yükselme sınavı, yılda bir defa olmak üzere ÖSYM tarafından yapılacak. Sınav, merkezi sistem ile çoktan seçmeli sorulardan oluşan testlerle, uzman öğretmenlik ve başöğretmenlik için ayrı ayrı düzenlenecek. Sınavda, 100 puan üzerinden 60 ve üzeri puan alan başarılı sayılacak. 
     Uzman öğretmen ve başöğretmen kariyer basamaklarında yükselmeye ilişkin başvuru şartlarından herhangi birini taşımadıkları sonradan anlaşılanların kazandıkları unvanları iptal edilecek ve haklarında yasal işlem yapılacak. 
     Adaylık dönemi hariç öğretmenlikte en az 13 hizmet yılını dolduran öğretmenlerden ilk defa yapılacak uzman öğretmenlik sınavını kazananlar, bir defaya mahsus olmak üzere 6 yıllık kıdem şartı aranmaksızın bu sınavdan sonra düzenlenecek ilk başöğretmenlik sınavına katılabilecekler. 
     
</TEXT>
</DOC>
