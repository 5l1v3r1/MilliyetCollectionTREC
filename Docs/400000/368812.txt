<DOC>
<DOCNO> 368812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/magazin/axmag01.html </URL>
<DATE> 2005/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalıntı şarkı dinleten DJ gözaltında 
</HEADLINE>
<TEXT>


Tarkan'ın çalınan 3 yeni şarkısını çalıştığı diskoda tatilcilere dinleten DJ Ozan Kılıç, gözaltına alındı 

YAŞAR ANTER 

Tarkan'ın avukatı Özer Köseoğlu'nun savcılığa şik yette bulunması üzerine harekete geçen polis, dün sabaha karşı, Bodrum Night Club Disko'ya ait "Marine Club Katamaran"da, denize açıldıktan sonra tespit yaptı. Tarkan'ın sonbaharda piyasaya çıkacak albümüne ait 3 şarkıyı turistlerin de bulunduğu diskoda çalan DJ Ozan Kılıç, Emniyet Müdürlüğü'ne götürüldü. 

'Dinletilemez' 
Kılıç ilk ifadesinde, "Şarkıları internetten indirip tatilcilere dinlettim. Şarkılar zaten internette yayımlandığı için bunları dinletmenin suç olabileceğini düşünmedim" dedi. 
Kılıç'ın şarkı hırsızlığıyla ilgisi olup olmadığı araştırılırken, Köseoğlu da henüz piyasaya çıkmayan ve bir süre önce stüdyodan çalındığı bilinen şarkıların hiçbir yerde yayımlanamayacağını, aksine hareket edenler hakkında maddi ve manevi tazminat davası açacaklarını söyledi. Köseoğlu, Kılıç'ın Telif Hakları Yasası'na muhalefet ve sanatçının eserini çaldığı gerekçesiyle 2 - 4 yıl hapis cezasıyla yargılanabileceğini söyledi. 



</TEXT>
</DOC>
