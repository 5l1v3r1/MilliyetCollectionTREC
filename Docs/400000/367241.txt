<DOC>
<DOCNO> 367241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/spor/spo11.html </URL>
<DATE> 2005/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Sultanlar tek yürek 
</HEADLINE>
<TEXT>


Bayan Voleybol Milli Takımımız, 2006 Dünya Şampiyonası Avrupa elemesindeki ilk sınavını bugün Ankara'da Belçika önünde verecek 

AYŞE YEŞİN 


Filenin Sultanları, Japonya'da düzenlenecek 2006 Dünya Şampiyonası'na gitmek için tek yürek oldu. İki yıl önce Avrupa ikinciliğine ulaşan, Haziran ayında Akdeniz Oyunları Şampiyonluğu'nu kazanan A Milli Bayan Voleybol Takımımız, şimdi de Dünya Şampiyonası finallerinde Türk bayrağını dalgalandırmak üzere kolları sıvadı. 
8 Mayıs'tan bu yana hazırlıklarını aralıksız sürdüren Ay - Yıldızlılar'ın Antrenörü Reşat Yazıcıoğulları iddialı açıklamalar yaptı. Taraftar desteğine büyük ihtiyaç duyduklarını belirten başarılı hoca, "Bu takım halkın takımı. Onlardan güç alarak başarıya koşuyor. Seyircimizin bizi yalnız bırakmayacağına inanıyoruz. Her zamanki gibi agresif oyunumuzu ortaya koyacağız. Adım adım ilerleyeceğiz. Önemli olan grupta ilk iki sırayı elde etmek. Önce Belçika maçına motive olduk. Sonra Ukrayna ve Hollanda sınavlarına bakacağız. En az iki galibiyet alarak Dünya Şampiyonası'na gideceğiz" dedi. 
Kaptan Özlem Özçelik ise "Türkiye'ye yine bir ilki yaşatacağız ve Dünya Şampiyonası finallerine katılacağız" diye konuştu. 
Milli Takımımız, Avrupa elemesindeki ilk maçını bugün Belçika ile oynayacak. Ankara Atatürk Spor Salonu'nda yapılacak mücadele saat 19.00'da başlayacak. Saat 16.30'da başlayacak günün ilk maçında ise Ukrayna ile Hollanda karşı karşıya gelecek. 


</TEXT>
</DOC>
