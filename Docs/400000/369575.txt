<DOC>
<DOCNO> 369575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/son/sontur20.html </URL>
<DATE> 2005/08/13/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Elazığ Valisi'ne mayınlı pusu 
</HEADLINE>
<TEXT>

     ELAZIĞ Valisi Kadir Koçdemir'in konvoyuna PKK'lı teröristler Alacakaya İlçesi’nde 4 kilometre uzaklıkta mayınlı saldırıda bulundu. Alacakaya'da yapılan Teröre Lanet’ mitingine giden Vali Koçdemir ve yanındakiler, konvoy geçtikten birkaç saniye sonra meydana gelen patlamadan yara almadan kurtuldu. 
     Vali Kadir Koçdemir ve daire müdürleri, Teröre Lanet’ mitingine katılmak üzere bu sabah saat 10.30’da Alacakaya İlçesi'ne hareket etti. Vali Koçdemir'in makam aracı ve konvoydaki diğer araçlar geçtikten birkaç saniye sonra, PKK'lı teröristler yola önceden döşedikleri patlayıcıyı uzaktan kumandayla infilak ettirdi. Bazı araçların hafif hasar gördüğü bombalı saldırıda şans eseri ölen ve yaralanan olmazken, güvenlik güçleri bölgede operasyon başlattı. 
     
     VALİ KOÇDEMİR UFAK BİR TEHLİKE ATLATTIK... 

     Elazığ Valisi Kadir Koçdemir, Alacakaya İlçesi'ne gidişlerinde teröristlerce yola döşenen mayının patlamasıyla, içinde bulundukları konvoydaki araçlarda maddi hasar meydana geldiğini söyledi. 
     Vali Koçdemir, saldırı sonrasında, aynı araçla yoluna devam ederek, Alacakaya'ya bağlı Halkalı Köyü'nde, 13 Ağustos 1994 yılında 10 kişinin teröristler tarafından öldürülmesinin yıldönümü nedeniyle ilçede düzenlenen "terörü lanetleme" mitingine katıldı. 
     Koçdemir, burada halka hitaben yaptığı konuşmada, ilçe halkına, böyle bir miting düzenledikleri için teşekkür ederek, "Gelirken ufak bir tehlike atlattık, ancak birliğimiz ve beraberliğimiz devam edecektir" dedi. 
     Mitingden sonra helikopterle Alacakaya İlçesi'nden dönen Koçdemir, konutunda gazetecilere, saldırıyla ilgili açıklama yaptı. 
     Koçdemir, Alacakaya'ya Maden İlçesi üzerinden gittiklerini belirterek, "İlçe merkezine 6-7 kilometrelik mesafede, teröristlerce yola döşenen mayının patlamasıyla, içinde bulunduğumuz konvoydaki araçlarda maddi hasar meydana gelmiştir. Onun dışında kayda değer bir şey yoktur. Orada terörü telin mitingi vardı. Alacakaya'daki vatandaşlarımızla birlikte miting yapılmıştır" dedi. 
     

     
</TEXT>
</DOC>
