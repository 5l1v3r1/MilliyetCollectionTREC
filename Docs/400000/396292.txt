<DOC>
<DOCNO> 396292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/son/sondun19.html </URL>
<DATE> 2005/11/19/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
PKK'dan AB'ye mektup... 
</HEADLINE>
<TEXT>

     CNNTÜRK 

AB'nin Genişlemeden Sorumlu Üyesi Olli Rehn'e PKK tarafından örgütün taleplerini içeren bir dosya verildiği ileri sürüldü. 
     Doğan Haber Ajansı, haberinde, Rehn'in dosyayı inceleyeceği konusunda söz verdiğini bildirdi. 
     Olli Rehn, AB Komisyonu'nun İsveç'in başkenti Stockholm'daki enformasyon merkezinin açılışına katıldı. Bu sırada PKK'lı olduğu iddia edilen bir kişi, Rehn'in yanına gelerek yeşil bir dosya verdi. 
     İçeriği açıklanmayan bu dosyada örgütün AB'den isteklerinin yer aldığı belirtildi. Dosyada ayrıca incelendikten sonra yanıtlanmasının istendiği de ifade edildi. 
     Olli Rehn’de dosyayı alarak, inceleyeceğini ve sahibiyle ilişkiye geçileceğini bildirdi. Olli Rehn ayrıca AB ile müzakere sürecinde öncelikli olarak Türkiye’de yaşayan azınlık gruplarının kültürel haklarının iyileştirilmesi gerektiğini dile getirdi. 
     
     Hakkari olayları 

     Rehn'e açılışta, Hakkari ve Şemdinli'de meydana gelen olaylar da soruldu. Rehn, "Türkiye, o bölgedeki insanların ekonomik ve sosyal sorunları ile taleplerini Avrupa’nın kuralları içerisinde çözmelidir. Türkiye teröristlere karşı mücadele edecek ama bunu yasal yoldan yapmalı. Yasal olmayan yollara itibar etmemeli" dedi. 
     Olli Rehn, Türkiye’nin AB kriterlerini uygulamadaki başarısını zamanın göstereceğini vurgulayarak, biz AB için Türkiye’ye bir yol haritası hazırladık. Umarız Türkiye buna uygun davranır. Türkiye gerçekten AB’ye tam üye olmak istiyorsa, kendisinden talep edilenlerin hepsini yerine getirmesi gerekir" ifadesini de kullandı. 

     
</TEXT>
</DOC>
