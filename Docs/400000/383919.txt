<DOC>
<DOCNO> 383919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sonsiy24.html </URL>
<DATE> 2005/10/04/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
SP lideri Kutan İmtiyazlı üyelik fiilen kabul edilmiştir 
</HEADLINE>
<TEXT>

     Saadet Partisi Genel Başkan Vekili Recai Kutan, AB ile müzakerelerin başlamasıyla "ismi konulmamasına rağmen imtiyazlı ortaklığın fiilen kabul edildiğini" savunarak, "Türkiye bundan böyle söylendiği gibi müzakere etmeyecek, AB’ye adapte olma çabasına başlayacaktır" dedi. 
     Kutan, parti genel merkezinde düzenlediği basın toplantısında, Türkiye ile AB üyelik müzakerelerine başlanmasını değerlendirdi. 
     Lüksemburg’daki görüşmeleri, "AB’nin oynadığı tiyatro" olarak niteleyen Kutan, görüşmelerde, 8 milyon nüfuslu Avusturya’nın ısrarının kargaşaya neden olduğunu, İngiltere ve bazı ülkelerin girişimleriyle "imtiyazlı ortaklık" ifadesinin müzakere çerçeve metninden çıkarıldığını söyledi. Metinden sadece bu iki kelimenin çıkarıldığını, metnin, imtiyazlı ortaklığın bütün şartlarını içerdiğini savunan Kutan, şunları kaydetti 
     "Avrupa açıkça, Türkiye’yi hazmedemeyeceğini, bunun için tam üyeliğin hemen hemen imkansız olduğunu ifade ederken, serbest dolaşımın mümkün olmayacağını deklere edip, müzakereler süresinde Türkiye’den bütün taleplerin karşılanmasını beklediklerini metne dahil etmiştir. Yani, ismi konulmamasına rağmen imtiyazlı ortaklık fiilen kabul edilmiştir. 
     Türkiye, bundan böyle söylendiği gibi müzakere etmeyecek, AB’ye adapte olma çabasına başlayacaktır. En ufak sapma veya bir üyenin muhalefeti, ’imtiyazlı ortaklıkla’ neticelenecektir." Kutan, "Türkiye’nin böylece yok olma noktasına getirileceğini, bütün tavizler verildikten sonra ekonomik esaret altına girileceğini" iddia etti. Recai Kutan, "Bu ifadelerimizi aşırı bulanlara, Osmanlı’nın son dönemlerindeki hadiseleri yeniden gözden geçirmelerini tavsiye ederim" diye konuştu. 
     Batılılaşma sevdasının, Osmanlı İmparatorluğu’nu 10 yıl gibi kısa bir zamanda yok ettiğini savunan Kutan, "AKP hükümeti, azimle yürüttüğü ve neticede her türlü baskıya boyun eğerek taviz üstüne taviz verdiği bu yolda, ülkemizi benzer bir uçuruma götürmektedir" dedi. 
     
</TEXT>
</DOC>
