<DOC>
<DOCNO> 361502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sontur66.html </URL>
<DATE> 2005/07/15/ </DATE>
<TIME> 22.15 </TIME>
<AUTHOR>  </AUTHOR>
<HEADLINE>
Rektör Aşkın'ın evinde yapılan aramada çok sayıda tarihi eser bulundu 
</HEADLINE>
<TEXT>

     Yüzüncü Yıl Üniversitesi YYÜ Rektörü Prof. Dr. Yücel Aşkın’ın üniversite lojmanlarındaki eski evi ile Güzel Sanatlar Fakültesi’ndeki odasında yapılan aramada, Urartular dönemine ait bronz kemer ile çok sayıda tarihi eser bulundu. 
     Cumhuriyet Başsavcılığı’nca iki gün önce başlatılan soruşturma kapsamında Emniyet Müdürlüğü Kaçakçılık ve Organize Suçlarla Mücadele Şubesi ekipleri, Aşkın’ın rektör olmadan önce oturduğu üniversite yerleşkesindeki dairesi ile Güzel Sanatlar Fakültesi’ndeki odasında arama yaptı. 
     Polisin, Rektör Vekili Prof. Dr. Ayşe Yüksel gözetimindeki aramasında, Aşkın’ın eski evinde Urartular döneminden kalma bronz kemer ile çömlek ve biblolardan oluşan 5 parça tarihi eser ele geçirildi. 
     Aşkın’ın Güzel Sanatlar Fakültesi’ndeki odasında yapılan aramada da üzerinde haç işareti bulunduğu belirtilen taşlar ile çok sayıda tarihi eser buldu. 
     Müze Müdürü Mete Tozkoparan’ın tarihi eserler üzerindeki incelemesinden sonra eserler paketlenerek Emniyet Müdürlüğü’ne götürüldü. 
     Soruşturmayı genişleterek Güzel Sanatlar Fakültesi Dekanı Prof. 
     Dr. Zühre Şentürk’ün odası ile üniversite yerleşkesindeki evinde de arama yapan polis, Şentürk’e ait boş evde herhangi bir suç unsuruna rastlamazken, odasında tarihi eser niteliği taşıyan bazı eşyalara el koydu. 
     Bu arada, Aşkın’ın Güzel Sanatlar Fakültesi’ndeki odasında bulunan çelik kasayı anahtarı olmadığı için açamayan polisin, gerekli inceleme yapmak üzere kasaya da el koyduğu bildirildi. 
     
</TEXT>
</DOC>
