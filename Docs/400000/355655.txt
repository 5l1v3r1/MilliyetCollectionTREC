<DOC>
<DOCNO> 355655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/son/sonspo14.html </URL>
<DATE> 2005/06/26/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Galatasaraylı futbolcular yeni sezondan ümitli... 
</HEADLINE>
<TEXT>

     Galatasaray'da yeni sezon hazırlıklarına bugün başlayan futbolcular, 2005-2006 sezonu için ümitli konuştu. 
     Florya Metin Oktay Tesisleri'nde antrenman sonrası basın mensuplarının sorularını yanıtlayan futbolculardan Hakan Şükür, tatil dönüşü ilk çalışmaların zorlu geçtiğini belirtirken, ''İnşallah hayırlı bir sezon olur. Bizim şampiyonluğumuzla sona ermesini istiyoruz. Avrupa'da da başarılarımızın devamı inşallah mümkün olur. Ülke genelinde ve dünya genelindeki seyircilerimizi mutlu etmeliyiz'' dedi. 
     Sarı-kırmızılıların başarılı futbolcusu Ergün Pembe ise sezonun ne zaman bitip, ne zaman yeniden çalışmalara başladıklarının farkına varamadıklarını kaydederek, ''Tatil çabucak bitti. Yeni gelen arkadaşlarımıza başarılar diliyorum. Beklentimiz tabii ki şampiyonluk olacak. Yeni bir hocamız var. Hiçbir zaman ikinciliği kabul etmeyen, hep zirveye oynayan bir hoca. Amacımız ligde başarılı olmak ve UEFA'da da en iyi şekilde ülkemizi temsil etmek olacak. inşallah iyi bir sezon geçiririz'' diye konuştu. 
     Geçtiğimiz sezonun ikinci yarısını Büyükşehir Belediyesi Ankaraspor'da kiralık olarak geçiren Ümit Karan ise geri dönmekten ötürü yaşadığı mutluluğu dile getirerek, ''Öncelikle çok mutluyum. Burayı çok özledim. Florya'nın kokusu bile bana çok farklı geliyor. Yeni bir başlangıç yapıyoruz hep beraber. Takım olarak çok başarılı olmayı hedefliyoruz. Yeni gelen arkadaşlarımız ve yeni hocamızla birlikte sezonu şampiyonlukla bitirmemiz gerekiyor'' şeklinde konuştu. 
     Yaşadığı sakatlıklarla geride kalan sezonda Galatasaray'ın en şanssız oyuncularından biri olan Hasan Şaş ise ''Yeni hoca ve yeni arkadaşlarlayız. Bu sezon daha farklı beklentilerimiz var. Geçen sezon çok şanssız bir şekilde lig şampiyonluğunu kaybettik. Kendi ellerimizle verdik de diyebiliriz. Bu sene böyle olmamasını istiyoruz'' dedi. 
     
</TEXT>
</DOC>
