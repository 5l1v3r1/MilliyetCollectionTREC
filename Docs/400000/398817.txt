<DOC>
<DOCNO> 398817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/guncel/gun03.html </URL>
<DATE> 2005/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Picasso İstanbul'da, öğrencisi Ankara'da 
</HEADLINE>
<TEXT>


İstanbul, Picasso sergisi ile sanatseverleri Türkiye'de eşine az rastlanır bir buluşmaya davet ederken öğrencisi Domingo Notaro'nun eserleri, Ankara'da Anadolu Medeniyetleri Müzesi'nde sergileniyor 

Yıldız Yazıcıoğlu - Ankara 

İtalya'nın Ankara Büyükelçiliği ile İtalyan Kültür Merkezi'nin öncülüğüyle başkentte ünlü ressam Domingo Notaro için, "Memoria del Futuro" sergisi açıldı. Sergisi ve Pablo Picasso ile ilgili sorularımızı yanıtlayan Notaro, birlikte çalışma fırsatı bulduğu Picasso ile ortak noktaları kadar farklı noktaları da olduğunu vurgulayarak, doğurganlık teması çerçevesinde, uzay - insan - kültür ilişkisini sorguladığını belirtti. 
Anadolu Medeniyetleri Müzesi'nde sergilenen eserleri ilk kez geçen yıl gördüğünü anlatan Notaro, "doğum - la maternita" kavramını, 1960'lı yıllarda ele almış olması nedeniyle yaşadığı şaşkınlığı anlattı. Bu tarihi eserleri görmeksizin yıllar önce yaptığı eserlerle müzedeki "Ana Tanrıça" heykelindeki doğurganlık arasındaki ilişkiye dikkat çeken Notaro, 1971 tarihli resmiyle, MÖ 5750 tarihli heykel arasındaki benzerliğe vurgu yaparak, şunları kaydetti 

Yeryüzüne doğum... 
"Kişisel görüşüm bu heykeltıraş da sanatçıydı. Sanatçı, az bildiğiyle çok şey yapar. Resimlerimi bilim adamları yorumladığında, 'dünyaya kültür içine doğuşumuzu' anlattığımı belirtiyorlar. Resmimde insanoğlu, sayılar ve alfabeyle simgeleşen kültürel dünyaya doğru doğarken, Çatalhöyük'te bulunan heykelde ise, kadın, boğa figürleri eşliğinde yeryüzüne doğru doğum yapıyor." 
Çocuk doğurulmasını basitçe resmetmediğini vurgulayan Notaro, "Cennet, eski dillerde 'etrafı çevrili yer' anlamına gelir. Bu bağlamda doğum, cennetten çıkış ya da kovulmaktır. İnsanoğlu, yeryüzünde sadece biyolojik değil kültürel olarak var olan tek varlıktır. Resmimdeki ışık ise sanattır. İnsanoğlu için sanat kendini kozmik karanlıkta başka deyişle uzayda aydınlatma aracıdır" dedi. 
Doğumla uzay arasındaki bağlantıyı da resimlerinde ele aldığını belirten Notaro, kadın rahmini uzaydaki kara deliklere benzeterek, rahmin insanoğlunu bir boyuttan alıp diğer boyuta geçirdiğini söyledi. 
Notaro, "Sanatçı, gelecek zamanı bir anlamda bugüne getirmektedir. Bu nedenle sanatçılar, kendi yaşadıkları zamanda anlaşılamaz. Sanat, geleceği bugüne getirir. Bu anlamda sanat eserleri, gelecekten anılardır" diye konuştu. 

Uçmayı çizerim 
Notaro, çizgileri itibariyle öğrencisi sayıldığı Pablo Picasso ile ortak ve farklı yönlerini, "O kuş çizer ve barış temasını anlatır. Ben kuşun dışında uçmayı çizerim. Hem özgürlüğü, hem Eros'u, hem de barış temasını anlatırım" sözleriyle açıkladı. "Bence barış tek başına özgürlüğe dönüşemez. Bazen diktatörlükler bile barışçı rejimler olabilir. Ama benim için barış, özgürlükten ayrı düşünülemez" diyen Notaro, ilk kez 1965'te tanıştığı Picasso ile dostluğunu hep sürdürdüğünü belirtti. Notaro, Picasso'yu çizdiği tabloyu ise, sanatçıya hediye ettiğini anımsattı. 
Sergisini gezenlerde "sessizlik" gördüğünde hayal kırıklığına uğradığını söyleyen Notaro, "Bu eserlerim, zihin açısı olsun. Bir ot bile asfaltı delebiliyor" sözleriyle insanlardan kendi varoluşlarını ve kavramları sorgulamalarını beklediğini anlattı. Sergi, 11 Aralık'a kadar gezilebilecek. 



</TEXT>
</DOC>
