<DOC>
<DOCNO> 363032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sondun28.html </URL>
<DATE> 2005/07/21/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Yunanistan’dan Azerbaycan’a misilleme 
</HEADLINE>
<TEXT>

     
     Nurettin ATMACA BAKÜ, DHA 
     
Yunanistan, Azerbaycan yönetiminin KKTC’ye uygulanan izolasyonların kaldırılması konusunda attığı adımlara Ermeni işgali altındaki Dağlık Karabağ’daki girişimlerle misilleme yapmaya hazırlanıyor. 
     Yunanistan’ın telekomünikasyon alanındaki en büyük şirketlerinden biri olan Intrakom, Ermenistan’da ve Dağlık Karabağ’da faaliyet gösteren Vivacell adlı Ermeni mobil iletişim şirketi ile işbirliği kararı aldı. 
     Ermeni Haber Ajansları, Yunan ve Ermeni şirketleri arasında bu konuyla ilgili anlaşmanın önceki gün imzalandığını duyurdu. Anlaşmaya göre, Intrakom şirketi Vivacell’in gelişmesi için 22.8 milyon avroluk yatırım yapacak. Ermenistan ve Dağlık Karabağ’da mobil telefon pazarına hakim olmak isteyen Yunan şirketinin eylül ayına kadar Ermenistan’ın başkenti Erivan’da, ekim ayında da işgal altındaki Dağlık Karabağ’da ofis açmayı planlandığı bildirildi. Intrakom’un sahibi ünlü Yunanlı işadamı Sokratis Kokalis ise, gelişmelere ilişkin açıklama yapmaktan kaçınıyor. 
     
     YUNAN UZMAN MİSİLLEME GARİP GÖRÜLMEMELİ 
     Azeri Ekspress gazetesine açıklama yapan Atina’daki GEOA Hellenic Araştırma ve Danışma Merkezi’nin Başkanı Afos Teodorakis, Azerbaycan’ın KKTC ile ilişkilerini geliştirmesinin, pratikte KKTC’nin tanınması anlamına geldiğini söyledi. Teodorakis, Yunanistan’ın siyasi ve iş çevreleri, Ankara ve Bakü’ye Kıbrıs’ın bölünmez olduğunu ve Ada’yı sadece Kıbrıs Cumhuriyeti’nin temsil ettiğini bildirdi. Ancak yapılan uyarılar dikkate alınmadı. Bu durumda Intrakom’un Ermenistan ile birlikte Dağlık Karabağ’ın da iletişim pazarında yer alması garip görülmemelidir'' dedi. 
     
     KARABAĞ TELEKOM MOBİL TELEFON HİZMETİ VEREMİYOR 
     Azerbaycan’ın uluslararası kurumlara yaptığı başvuru yüzünden Karabağ Telekom’un bir süredir mobil telefon alanında hizmet verdiğini hatırlatan diplomatik kaynaklar, bir Ermeni şirketi Vivacell’in devreye sokulduğunu ve Atina’nın Bakü’ye bu yolla misilleme yaptığını belirtti. Aynı kaynaklar, Yunanistan’ın bir anda Dağlık Karabağ’daki faaliyetlerini artırmasının başka bir sebebinin olamayacağı yorumunu yapıyor. 
     
</TEXT>
</DOC>
