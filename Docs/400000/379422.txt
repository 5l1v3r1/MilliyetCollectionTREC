<DOC>
<DOCNO> 379422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/son/soneko09.html </URL>
<DATE> 2005/09/18/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Tarım Bakanı Eker'den atçılık sektörüne müjdeler... 
</HEADLINE>
<TEXT>

     Tarım ve Köyişleri Bakanı Mehdi Eker, müşterek bahislerden yapılan ortalama yüzde 55'lik yasal kesintilerinden şikayet eden atçılık sektörüne 5 müjde verdi. 
     Tarım ve Köyişleri Bakanlığı ile Türkiye Jokey Kulübü'nce düzenlenen ''Ulusal Atçılık'' sempozyumunun açılışında konuşan Eker, müşterek bahislerdeki kesintilerin yeniden düzenlenmesini öngören ve Başbakanlığa sunulan yasa taslağının yeni yasama döneminde en kısa sürede çıkarılması için bakanlık olarak gereken her türlü gayreti göstereceklerini söyledi. 
     Konuşmasında, atın Türkler açısından sosyal, ekonomik, kültürel önemini anlatan Eker, halen 30 bin aileden 200 bin kişinin bu alanda geçimini sağladığını, ekonomiye 1.5 katrilyon liralık katkısının olduğunu belirtti. 
     Tarihte, ulaştırma, haberleşme, eğlence ve sağlık alanında önemli işlev gören at ve atçılıkta bugün önemli sorunlar bulunduğunu kaydeden Eker, sektörün sorunlarını çözümü amacıyla yoğun bir çalışma başlattıklarını söyledi. Türklerin değer verdiği en önemli varlıklar arasında ''at-avrat -silahın'' sayıldığını hatırlatan Eker, Türk atlarının İngiliz atlarının oluşumunda babalık yaptığını vurguladı. 
     
     GENLERİN KORUNMASI 
     Safkan atlarının gen kaynaklarının korunmasına amacıyla Türkiye'de melez atların yarışlara katılmasına izin verilmediğini belirten Eker, ancak yerli ırkların yok olmaması için de gerekli hassasiyeti göstereceklerini ifade etti. 
     Özel sektörün İngiliz atı yetiştirmekte gösterdiği başarı nedeni ile devletin Karacabey'de 1981'de İngiliz atı yetiştirmeye son verdiğini anlatan Bakan Eker, halen soy kütüğüne kayıtlı 7, 873 safkan Arap, 12,931 safkan İngiliz atı bulunduğunu vurguladı. 
     Soy kütüğü kontrolü için Etlik Veteriner Araştırma Enstitüsü laboratuvarının geliştirildiğini anlatan Eker, şu anda bu laboratuvarda son teknoloji ile doping kontrolü yapıldığını, İran'ın bu laboratuvarı referans laboratuvarı kabul ettiğini, Azerbaycan'ın da bu yönde karar almasını beklediklerini açıkladı. 
     
     YARIŞ GELİRLERİ AZALDI 
     Türkiye'de halen 7 hipodromda programlı at yarışlarının yapıldığını, kesintilerin yüksek olması nedeni ile yarış gelirlerinin azalma görüldüğünü kaydeden Eker, şöyle konuştu 
     ''Kesintilerin yüksek olması atçılığı ve camiayı olumsuz etkiliyor. Kesintilerin bugünkü arzu edilmeyen düzeye çıkmasında hükümetimizin bir katkısı yok. Geçmişte yüksek enflasyon nedeni ile bu alandaki kaybın gerçek oranları anlaşılmıyordu. 
     Faizdeki ve dövizdeki düşüş ile sektörün hasılat kayıpları ortaya çıktı. Bu alanda hazırlanan yeni tasarı ilgili kurumların görüşleri alınarak Başbakanlığa sunuldu. Bu kanunun önümüzdeki aylarda TBMM'den geçmesini umuyorum. Bakanlık ve hükümet olarak at ve atçılık ile ilgili her türlü gayreti göstereceğiz. Vakit, dörtnala çalışma vaktidir.'' 
     
     DİĞER 4 MÜJDE 
     Bakan Eker, Sultanahmet'teki misafir olarak kullanılan bakanlık binasının Atçılık Müzesi olarak düzenlemesi konusunda çalışmaların başladığını ve en kısa sürede bu müzenin açılacağını da bildirdi. 
     Halkalı'da Tarım Meslek Lisesi alanında Uluslararası At Satış Merkezi kurulacağını açıklayan Eker, Apranti Meslek Okulu'nun en kısa sürede kurulması konusunda talimat verdiğini söyledi. 
     Safkan dışındaki atların da kayıt altına alınacağını açıklayan Eker, sektör ile ilgili karar ve uygulamalarda sektör ile birlikte hareket edileceğini ifade etti. 
     
     AT ETİ SORUNU 
     Sempozyumun çıkışında basın mensuplarının, ''bakanlık tarafından hazırlanan et tebliği taslağında kamuoyunda gelen tepkiler üzerine atın kasaplık olmaktan çıkarılması'' yönündeki sorusunu yanıtlayan Eker, şöyle dedi 
     ''Söylediklerinizle hiçbir ilgisi yok. Biz de zaten o tür bir tüketim bulunmuyor. Ama teorik olarak, akademik sınıflandırmalarda, dünya ile birlikte hareket ediyoruz. Dünyadaki mevzuatta akademik olarak hangi ürünler geçiyorsa bizde de o şekilde. Başlangıç taslağında yer almıştı. Tebliğde ne giren ne çıkan var. Sadece görüşlere açıldı. Ham taslak görüşlere açıldı. Ondan sonra da Türkiye'nin ihtiyaçlarına göre düzenlendi. Zaten öyle bir şey düşünülmüyordu.'' Gazetecilerin ''atın kasaplık hayvan olmaktan çıkarılmasının ihracatçıları zor durumda bıraktığı'' yolundaki sorusu üzerine de Eker, ''Bizim kendi kültürümüzdeki tüketim ayrıdır. Ama bunun dışında dünya ile olan ilişkilerimizde tüketmediğimiz başka ürünler de vardır'' yanıtını verdi. 
     Türkiye'de tüketilmediği halde tavuk ayağı, kurbağa bacağı, salyangoz gibi ürünlerin üretilerek ihraç edildiğini anlatan Eker, ''At eti, bu da öyle bir şey'' dedi. 
     Bakan Eker, gazetecilerin sorusu üzerine Erzurum'da kendisine bir at hediye edildiğini, orada bakımı yapılan Şahin adındaki atı yarışlarda koşturmadığını söyledi. 
     
</TEXT>
</DOC>
