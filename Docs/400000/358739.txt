<DOC>
<DOCNO> 358739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sontur23.html </URL>
<DATE> 2005/07/06/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Otomobilde uyurken kapkaççılar saldırdı 
</HEADLINE>
<TEXT>

     İzmir’in Çiğli İlçesi’nde, otomobilin arka koltuğunda uyuyan kadın, çantasını almak isteyen kapkaççıların kırdığı cam nedeniyle başından yaralandı. 
     AA muhabirinin aldığı bilgiye göre, Çiğli Anadolu Caddesi’ndeki boş arsada park ettikleri 34 YYG 54 plakalı otomobilin içinde uyuyan Ömer Eroğlu 52 ile eşi Sevinç Eroğlu 49 , kapkaççıların saldırısına uğradı. 
     Plakası belirlenemeyen başka bir otomobille yanlarına yaklaşan zanlılar, yanında çantasıyla arka koltukta uyuyan Sevinç Eroğlu’nun tarafındaki camı sert bir cisimle kırdı. Bu sırada Sevinç Eroğlu başından yaralandı. Zanlılar, çantayı aldıktan sonra otomobilin sol ön lastiğini keserek kaçtılar. 
     Daha sonra Ömer Eroğlu, polise durumu haber verdi. 
     Karşıyaka Devlet Hastanesi’ne kaldırılan Sevinç Eroğlu’nun tedavi altına alındığı ve hayati tehlikesi bulunmadığı bildirildi. 
     Emekli astsubay olduğu öğrenilen Ömer Eroğlu, eşiyle İstanbul’dan Kuşadası’na giderken kalacak yer bulamadıkları için boş arsada sabahladıklarını anlattı. Eroğlu, çalınan çantada bir miktar para, sağlık karneleri ve kendisine ait silahı bulunduğunu belirtti. 
     Olayla ilgili soruşturma sürdürülüyor. 
     
</TEXT>
</DOC>
