<DOC>
<DOCNO> 362654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/yazar/idiz.html </URL>
<DATE> 2005/07/20/ </DATE>
<TIME>  </TIME>
<AUTHOR> Semih İDİZ  </AUTHOR>
<HEADLINE>
Erdoğan'dan Myers'a yanıt K. Irak'a gerekirse sormadan gireriz 
</HEADLINE>
<TEXT>

Ulan Bator 

ABD Genelkurmay Başkanı General Richard Myers'in, Türkiye'nin Kuzey Irak'a girmesi konusunda Bağdat yönetiminin söyleyecekleri olacağına ilişkin sözlerine Başbakan Erdoğan'dan sert yanıt geldi. Türkiye'nin terör mağduru bir ülke olduğuna işaret eden Erdoğan, ABD'nin, Kuzey Irak'taki PKK varlığı konusunda -bazı istihbarat çalışmaları dışında- bugüne kadar attığı en ufak bir adımın olmadığını söyledi. Erdoğan, Türkiye'nin, gerekirse Bağdat'a danışmadan, bölgeye dönük bir askeri operasyon düzenleyebileceğini belirtti. 
Kendisini resmi bir ziyaret için Rusya'nın Soçi kentinden Moğolistan'ın başkenti Ulan Bator'a getiren Ana uçağında özel olarak konuştuğumuz Başbakan Erdoğan, çeşitli konulardaki sorularımızı yanıtladı. Erdoğan, General Myers'ın sözlerine ilişkin sorumuzu yanıtlarken konuya, "Ben burada terörün mağduru bir ülkenin başbakanı olarak konuşuyorum" diye girdi. 
Türkiye'de bugüne kadar 40 bin insanın terör saldırıları nedeniyle yaşamını yitirdiğini anımsatan Erdoğan, "Dolayısıyla bizim burada canımız yanıyor. O yüzden hassasiyetimiz var" dedi. Erdoğan Türkiye'nin 11 Eylül sonrasında ABD'ye nasıl destek çıktığını, buna karşın Washington'dan aynı desteği göremediğine ilişkin görüşlerini ise şu sözleriyle dile getirdi 
"11 Eylül terörü Amerika'yı vurduğu zaman bütün dünya ayağa kaldırıldı ve Türkiye, canı yanan bir ülke olarak, hemen dedi ki 'Teröre karşı ortak mücadelede üstümüze ne düşüyorsa biz varız. Afganistan'a adım atıldığı zaman ISAF komutasını ilk Türkiye aldı. Niye Çünkü bu iş lafla olmaz icraatla olur' dedi ve oraya 1400-1500 askerini gönderdi. 

ABD adım atmadı 
Türkiye bu kadar samimi yaklaşırken, Kuzey Irak'taki PKK terör örgütünün Türkiye'ye sızması konusunda şu ana kadar Amerika'nın -istihbarat ile ilgili çalışmalar dışında- attığı en ufak bir adım yok." 
Terörde "tahammül sınırı"nın aşıldığı noktada Türkiye'nin gerekeni yapacağını da kaydeden Erdoğan sözlerine şöyle devam etti 
"Burada zaten ülkelere, devletlere verilmiş olan yetkiler vardır. Bu, uluslararası hukukun da gereğidir. Bu, Türkiye'nin o meşru hakkını kullanma anıdır. Ve bunun da gereği neyse, kuralları neyse bu kurallar içersinde bu harek tı Türkiye yapar. Ha bunu Irak'ın ilgilileriyle, sorumlularıyla şüphesiz ki görüşerek yapar. Ama öyle anlar gelir ki, görüşmeden yapar. Niye Çünkü bu uluslararası verilmiş bir yetkidir." 

Caferi'yle konuştu 
Başbakan Erdoğan, Irak Başbakanı İbrahim Caferi'nin Türkiye ziyareti sırasında Kuzey Irak'taki PKK varlığı konusunu da konuştuklarını belirterek, kendisine Irak yönetiminden bu konuda destek beklediklerini ilettiğini de kaydetti. Erdoğan bu konuda şunları belirtti 
"Kardeş bir ülkenin başbakanı olarak kendisine söyledim. 'Bakın, buradan bizim canımız çok yanıyor. Bu konuda sizden dayanışma bekliyoruz. Biz bunu dayanışma içersinde yapalım. Bugün bize yarın size. Bakın her gün Irak'ta olanlar bizim canımızı yakıyor. Çoluk çocuk, yediden yetmişe kadın erkek herkes gidiyor. Onun için burada müşterek bir adım atmamız gerekiyor.' Benim söylediğim budur." 

Rusya ile ilişkiler 
Rusya Devlet Başkanı Vladimir Putin ile Soçi'de yaptığı uzun görüşmeden çıkan son derece olumlu görüntü sonrasında Türk-Rus ilişkilerinin nereye gitmekte olduğuna ilişkin bir sorumuzu da yanıtlayan Erdoğan, bu ilişkilerin olumlu bir istikamete doğru gittiğini söyledi. "Fakat hiçbir zaman bir alternatif üretme gibi bir anlayışa doğru gitmiyor" diye sözlerine ekledi. Erdoğan, "Her zaman söylediğimiz gibi, özellikle Türkiye'nin komşularıyla, yakın-uzak dostlarıyla düşman üretmeye değil, dost kazanmaya yönelik anlayışın bir gereği olarak yapılan çalışmadır bu" diye konuştu. 

Kıbrıs 
Bu görüşmelerinde Putin'i Kıbrıs konusunda "çok daha kararlı" gördüğünü kaydeden Erdoğan, "Kıbrıs'ta, Kuzey Kıbrıs'ın ve bizim haklılığımızı ve kuvvetli gayretlerimizi ifade ettim. Kendisi de 'BM Genel Sekreteri'nin kanaatleri istikametinde düşünüyoruz' dedi" şeklinde konuştu. 
Erdoğan ayrıca, Putin'in, BM Genel Sekreteri'nin Güvenlik Konseyi'nde bekleyen son Kıbrıs raporunun gündeme bir an önce getirilmesi konusunda ellerinden geleni yapacaklarını söylediğini de aktardı. Ankara'nın bu konunun takipçisi olacağını kaydeden Erdoğan, Putin'in KKTC'ye dönük izolasyonun kaldırılmasından yana bir tavır koyduğunu da ifade ederek bunun da takipçisi olacaklarını söyledi. 

Bakana sert çıkış 
Avusturya Maliye Bakanı Karl-Heinz Grasser'in, Financial Times gazetesine önceki gün verdiği bir demeçte, Türkiye ile AB'ye tam üyelik için müzakere etmenin yanlış olacağına ilişkin sözleri hakkındaki sorumuza ise Başbakan Erdoğan'dan sert bir yanıt geldi. "Maliye bakanının böyle bir açıklama yapma yetkisi yok" diyen Erdoğan şunları söyledi 
"Bu konuda hükümet adına konuşma yetkisi yok. Bu konuda konuşacak insanlar bellidir. Her önüne gelen bu işi konuşursa bunun altından kalkılmaz. Onun için biz her açıklamayı değerlendirmeyi uygun bulmayız. Bu konuda bizim muhataplarımız bellidir. Bu AB Komisyonu'dur. Avrupa Birliği Konseyi'dir ve bu konuda Konsey'de başbakanlar, dışişleri bakanları konuşur. Artık onlar müzakere sürecini geçtikleri için diğerlerinin konuşmasını biz kayda değer bulmayız, değerlendirmeyi de uygun görmeyiz." 



</TEXT>
</DOC>
