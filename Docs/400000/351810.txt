<DOC>
<DOCNO> 351810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/soneko15.html </URL>
<DATE> 2005/06/14/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Rixos Oteller Grubu'nun hedefi, dünya markası olmak... 
</HEADLINE>
<TEXT>

     Rixos Oteller Grubu Yönetim Kurulu Başkanı Fettah Tamince, yakın gelecekte dünyanın çok değişik noktalarına ulaşmayı hedeflediklerini belirterek, ''2015 yılında Rixos 1000 otelle dünyanın önemli otel zincirleri arasına girecektir'' dedi. 
     Tamince, Rixos grup olarak dünya markası olma vizyonuyla yola çıktıklarını, bütün takım arkadaşlarının da buna inandığını söyledi. 
     Rixos'un özellikle son 4 yıldır Türkiye'de son derece başarılı yatırımlarla çok iyi bir yere geldiğini ifade eden Tamince, artık bunu dünyaya yaymayı istediklerini belirtti. 
     Tamince, Rixos'un hem turistik tesis anlamında hem de şehir otelciliği anlamında gelişeceğine işaret ederek, ''2015 yılına kadar dünyanın çok değişik noktalarında olmayı hedefliyoruz. 2015 yılında Rixos 1000 otelle dünyanın önemli otel zincirleri arasına girecektir. Bütün altyapımız, çalışmalarımız, işbirliklerimiz ve ürün geliştirme anlayışımız bu yöndedir'' dedi. 
     
     TÜRKİYE'DEN DÜNYA MARKASI ÇIKMAK 
     Bu hedeflerini gerçekleştirmek için yurtdışında öncelikli olarak Londra'da yapılandıklarını anlatan Tamince, şunları söyledi 
     ''Çünkü bu konuda 2 kaynağa ihtiyacımız var. Birincisi insan kaynağı, ikinci ise finansal kaynak. Bizim hedefimiz çok ciddi ve önemli bir hedef. Dolayısıyla daha önce bu konuyu gerçekleştirmiş dünyada marka yaratmanın ne demek olduğunu bilen, bu konuda başarılar elde etmiş insanlara ihtiyacımız var. Türkiye'den bir dünya markası çıkma zorluğunu biliyoruz, dolayısıyla ilk hedefimiz Londra merkezli olmak ve ondan sonra da gelişmiş ülkelerde bunu sürdürmek.'' Tamince, Antalya'da açılan tesisin dünyadaki en iyi resort otel adayı olduğunu ifade ederek, bu otelin dünyadaki benzerleriyle kıyaslanmayacak ölçüde dizayn edilmiş bir tesis olduğunu söyledi. 
     Türkiye'de rakiplerinin bulunmadığını anlatan Tamince, şunları kaydetti 
     ''Rakibimiz yok, rekabet üstü bir ürün geliştirdik. Bu ürünümüzle de dünyanın değişik yerlerine gideceğiz. 10 Haziran'da Kazakistan'ın başkenti Astana'da ilk şehir otelimizi açıyoruz. Temmuz ayının başında Ukrayna'da bir termal otel açıyoruz. 2006'ının başında ise gelişmekte olan önemli turizm merkezlerinden Hırvatistan Dubrovnik'te, daha sonra Viyana ve Moskova'da devam ediyoruz yatırımlarımıza. Oralarda projelendirdiğimiz inşaatları devam eden tesislerimiz var. Hedefimizi gerçekleştirmek için var gücümüzle çalışıyoruz.'' 
     
</TEXT>
</DOC>
