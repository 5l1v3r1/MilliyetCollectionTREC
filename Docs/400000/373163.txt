<DOC>
<DOCNO> 373163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sontur10.html </URL>
<DATE> 2005/08/26/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
OKS'de 2. yerleştirem başvuruları yarın başlıyor 
</HEADLINE>
<TEXT>

     Ortaöğretim Kurumları Öğrenci Seçme Sınavı OKS 2. yerleştirme için başvuru süresi yarın başlıyor. 
     İlk yerleştirme sonucunda açık kalan kontenjanlara, sınavda Türkçe-Matematik ve Matematik-Fen puan türlerinin en az birinden 160 ve üstünde puan almasına rağmen tercih ettiği okullardan herhangi birini kazanamayan adaylar ile kesin kayıt hakkı kazandığı halde kaydını yaptırmamış olanlar başvurabilecekler. 
     Herhangi bir ortaöğretim kurumunu kazanıp, kayıt yaptıran öğrenciler ile kayıt yaptırıp, kaydını geri alan öğrenciler 2. yerleştirmeye başvuramayacaklar. 
     Açık kontenjanlar için başvurular yarın başlayıp 2 Eylül Cuma gününe kadar sürecek. Adaylar, 2. yerleştirme için başvurularını internet ortamında, kayıtlarının bulunduğu ilköğretim okullarından yapacaklar. Adaylar önceki tercihlerine bağlı kalmaksızın yeniden en fazla 8 tercih yapabilecekler. 
     Adayların tercih yaparken, özel fen liselerinin, tarım meslek liselerinin, adalet meslek liselerinin ve Anadolu meslek liselerinin denizcilikle ilgili alanlarının 2. yerleştirmeye dahil olmadığını göz önünde tutmaları gerekiyor. 
     
     SONUÇLAR VE KAYITLAR 
     2. yerleştirme sonuçları, 7 Eylül'de MEB'in www.meb.gov.tr internet adresinde ilan edilecek. 2. yerleştirme sonucunda herhangi bir ortaöğretim kurumuna yerleşen adayların kayıtları 8-11 Eylül 2005 tarihleri arasında yapılacak. 
     2. yerleştirme sonucunda Anadolu mesleki ve teknik orta öğretim kurumlarına yerleşen adayların kayıt işlemleri tamamlandıktan sonra bu okullarda açık kontenjan kalması durumunda, açık kontenjanlara Mesleki ve Teknik Eğitim Yönetmeliğinin 49. maddesine göre ilköğretim okulu diploma notu esas alınarak ön kayıt yoluyla öğrenci kabul edilebilecek. Anadolu imam-hatip liselerindeki açık kontenjanlara ise ilgili Genel Müdürlüğün talimatları doğrultusunda öğrenci kaydı yapılacak. 
     
</TEXT>
</DOC>
