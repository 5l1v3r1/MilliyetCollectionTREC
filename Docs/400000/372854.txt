<DOC>
<DOCNO> 372854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sontur03.html </URL>
<DATE> 2005/08/25/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
Brüksel'den gelen uçak, Eskişehir'e inemedi... 
</HEADLINE>
<TEXT>

     Eskişehir-Brüksel seferini yapmak üzere Brüksel’den hareket eden yabancı bir firmaya ait uçak, Eskişehir’deki Anadolu Üniversitesi Sivil Havacılık Yüksekokulu Havaalanı pistinin kısa olduğu gerekçesiyle İstanbul’a indi. 
     AA muhabirinin aldığı bilgiye göre, Brüksel’den hareket eden ve saat 22.30’da Eskişehir-Brüksel seferini yapacak olan yabancı bir firmaya ait uçağın pilotu, havaalanı pistinin kısa olduğu gerekçesiyle İstanbul Sabiha Gökçen Uluslararası Havaalanı’na iniş yaptı. 
     Brüksel’e gitmek üzere havaalanında bekleyen 150’ye yakın yolcu, firma tarafından temin edilen otobüslerle İstanbul’a gönderildi. 
     Firma yetkilisi Tolga Tatlı, Brüksel’den bu defa daha fazla yolcu kapasiteli büyük bir uçağın sefere konduğunu, Eskişehir’deki pistin uzunluğunun bu uçağın inmesine uygun olmadığını söyledi. Tatlı, bu nedenle yolcuları otobüslerle İstanbul’a göndermek zorunda kaldıklarını kaydetti. 
     Yolcular ise uluslararası seferlere 25 Temmuz 2005’te açılan havaalanına 150 kişilik çok sayıda uçağın indiğini ifade ederek tepki gösterdi. 
     
</TEXT>
</DOC>
