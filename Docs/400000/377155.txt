<DOC>
<DOCNO> 377155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sontur47.html </URL>
<DATE> 2005/09/09/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Sözleşmeli öğretmenlik kadrosuna 18 bin 282 kişi atandı 
</HEADLINE>
<TEXT>

     Milli Eğitim Bakanlığı’nın MEB , sözleşmeli öğretmenlik için ayırdığı 20 bin kadroya 18 bin 282 kişi atandı. 
     Atama dolayısıyla Başkent Öğretmenevi’nde tören düzenlendi. 
     Törende konuşan MEB Personel Genel Müdürü Remzi Kaya, sözleşmeli öğretmenlik için 45 bin 280 kişinin başvurduğu, ancak koşulları uygun olan 36 bin 1 kişinin başvurularının onaylandığını kaydetti. 
     Kaya, öğretmenlerin atandıkları okullara giderek görevlerine başlayabileceklerini, bunun için 30 Eylül’e kadar süre tanındığını söyledi. 
     Kaya, bu süre içinde göreve başlamayan öğretmenlerin yerine ve atamalar sonucunda boş kalacak kontenjanlara daha sonra yeniden atama yapılacağını, bunun için yeniden başvuru alınmayacağını ifade etti. 
     29 Ağustos 2005 tarihinde yapılan öğretmen atamalarından sonra 
     200 kişilik boş kontenjan kaldığını belirten Kaya, bu kontenjanlara da 
     önümüzdeki günlerde atama gerçekleştirileceğini söyledi. 
     Remzi Kaya, sözleşmeli olarak göreve atanan öğretmenlerin, ilerde açılacak kadrolu öğretmenlik için de başvurabileceklerini belirtti. 
     Milli Eğitim Bakanı Hüseyin Çelik de 2005-2006 eğitim-öğretim yılının 12 Eylül’de başlayacağını anımsatarak, sözleşmeli öğretmenlik başvuru ve atamaların çok kısa bir süre içinde gerçekleştirildiğini ifade etti. 
     
     "MEB KORİDORLARI ESKİDEN ÇARŞAMBA PAZARI GİBİYDİ" 
     Başvuru işlemlerini internet üzerinden yapıldığını, böylece tasarruf sağlandığını belirten Çelik, şöyle konuştu 
     "Eskiden atama dönemlerini hatırlamaya çalışın. Öğretmenlik mesleğiyle bağdaşmayacak rezillikler yaşanıyordu. Öğretmen adayları öğretmenlik onuruyla bağdaşmayacak bir prosedüre tabiydi. Milli Eğitim Bakanlığı’nın koridorları tabiri caizse Çarşamba pazarına benziyordu. 
     Bu ilkellikler ortadan kaldırılmıştır. Teknolojinin imkanlarından yararlanmak ve yararlandırmak zorundayız." "Sözleşmeli öğretmen" olarak atanacaklara görevlerinde başarı dileyen Çelik, "Öğretmenlik başka şeye benzemez, bir sevgi mesleğidir. Sizler eğitim bahçesinin bahçıvanısınız. O kır çiçeklerine gereken ihtimamı gösterin" diye seslendi. 
     Çelik’in konuşmasının ardından adayların atamaları KPSS puanları baz alınarak bilgisayar kurasıyla gerçekleştirildi. 
     Kurada, 20 bin kadroya 18 bin 282 aday atandı. Adayların yüzde 66.6’sı tercihlerine, yüzde 33.4’ü MEB’in uygun gördüğü okullara 
     atandı. 
     Atama sonuçları www.meb.gov.tr internet adresi ile AVEA’nın 5757 numaralı hattına mesaj gönderilerek öğrenilebilecek. 
     
</TEXT>
</DOC>
