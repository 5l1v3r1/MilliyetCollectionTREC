<DOC>
<DOCNO> 350847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sonyas01.html </URL>
<DATE> 2005/06/10/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Seçime katılan adayın yüzü, kazanmasında etkili... 
</HEADLINE>
<TEXT>

     Science Dergisi’nde yayınlanan ABD’de yapılan son 3 genel seçimle ilgili bir araştırmada, seçime katılan adayların yüzündeki ifadenin, seçimi kazanmada belirleyici olduğu ortaya çıktı. 
     Araştırmayı yürüten New Jersey’deki Princeton Üniversitesi’nden Alexander Todorov, araştırmaya katılan 800 kadar üniversite öğrencisine, 2000, 2002 ve 2004’teki senato seçimlerinde biri kazanan diğeri kaybeden, tanımadıkları 2 adayın resimlerini bir saniyeden kısa bir süreyle gösterdiklerini anlattı. 
     Todorov, kazananı tahmin etmeye çalışan öğrencilerin, yüzde 70 oranında başarılı olduğunu söyledi. Todorov, araştırmada gösterilen resimler arasında ünlü senatörlerin resimlerinin yer almadığını kaydetti. 
     Todorov, "araştırma sonuçlarının, bir politikacının yüz hatlarından çıkan ifadenin, seçmenin tercihini etkilediğini gösterdiğini" söyledi. 
     Araştırmanın sonuçlarını inceleyen Leslie Zebrowitz adlı uzmana göre sonuçlar, genel seçimlerde kaybedenlerin büyük bölümünün "bebek yüzlü" olduğunu ortaya koyuyor. Zebrowitz’e göre, genelde bebek yüzlü kişilerin, kendilerinden daha olgun görünenlere göre fiziksel açıdan zayıf ve daha az akıllı oldukları sanılıyor. 
     
</TEXT>
</DOC>
