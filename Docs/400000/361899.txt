<DOC>
<DOCNO> 361899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/son/sonspo04.html </URL>
<DATE> 2005/07/17/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Boğaziçi Köprüsü en hızlı konuğunu ağırladı... 
</HEADLINE>
<TEXT>

     Formula 1 Dünya Şampiyonası'na bu yıl ilk kez dahil edilen ve sezonun 14. yarışına 21 Ağustos'ta ev sahipliği yapacak Türkiye Grand Prix'i öncesi takımların tanıtım organizasyonları sürerken, İstanbul'un son konuğu Red Bull Racing Takımı ve pilotu David Coulthard oldu. 
     34 yaşındaki İskoç pilot, Formula 1 aracıyla Boğaziçi Köprüsü üzerinden Avrupa'dan Asya'ya geçti. 
     Turizm Bakanı Atilla Koç'un verdiği startla Dolmabahçe Sarayı'ndan Formula 1 aracıyla çıkış yapan David Coulthard, trafiğe kapatılan Boğaziçi Köprüsü üzerinden Asya Kıtası'na geçti ve yine aynı yol üzerinden tekrar Dolmabahçe Sarayı'na döndü. 
     Bu arada, Red Bull Racing Takımı'nın Formula 1 aracına İstanbul'daki yarışta kullanacağı Türkiye logosu takıldı. 
     
     MOTOR ALEV ALDI 

     Boğaziçi Köprüsü'nün gişeler bölümünde spin atarak gösteri yapan Coulthard, Dolmabahçe Sarayı'na dönüşte problem yaşadı. 
     Önce saray girişinde görevlilerin yardımıyla kapıdan geçebilen Coulthard'ın aracının motoru varış noktasında alev aldı. Bunun üzerine Red Bull Racing takımı görevlileri hemen müdahale ederek alevleri söndürdü. 
     Aracın motorunun tur sırasında hızlanamaması nedeniyle alev aldığı bildirildi. 
     Öte yandan güzergah üzerinde toplanan yarışseverler, tur sırasında Coulthard'a sevgi gösterilerinde bulundu ve İskoç pilotu alkışladı. 
     Coulthard, Formula 1'de 2005 sezonu 11. yarışı sonrasında pilotlar sıralamasında 17 puanla 11. sırada yer alıyor. 
     
     RED BULL İSTANBUL'DA TÜRKİYE LOGOSU İLE YARIŞACAK 

     Red Bull Racing takımının İstanbul'daki Grand Prix'de Türkiye logosu ile yarışacağı açıklandı. 
     Red Bull Türkiye Genel Müdürü Aykut Ferah, Red Bull Racing takımının İstanbul'daki Grand Prix'de iki aracında da Türkiye logosunun bulunacağını söyledi. 
     
     BAKAN KOÇ'TAN YARIŞSEVERLERE DAVET 

     Coulthard'ın Formula 1 aracıyla geçişi öncesinde Dolmabahçe Sarayı önünde tören düzenlendi. 
     Törende bir konuşma yapan Turizm Bakanı Atilla Koç, bugün spor, kültür ve turizm adına bir ilke daha imza atıldığını belirterek, şunları söyledi 
     "Medeniyetlerin beşiği, tarih, kültür ve turizm merkezi Türkiyemize ve kıtaların birleştiği İstanbulumuza hoşgeldiniz. Türkiye dünyanın 19 ülkesinde yapılan Formula 1 yarışlarına bu sene ilk kez evsahipliği yapacak. 21 Ağustos'da yapılacak bu spor etkinliği ülkemizi spor ve turizm alanında ön plana çıkaracaktır. 
     İşte bugün 21 Ağustos'a 35 gün kala hem Formula 1 yarışlarının yapılacağı pistin tanıtımı ve yarışlara hazır olduğunun gösterilmesi, hem de dünya kamuoyunun barış, dostluk ve güzellikler ülkesi Türkiyemize dikkatinin çekilmesi amacıyla Red Bull firmasının sponsorluğunda bir aktivite düzenlendi. 
     Bu tanıtıma Avrupa'nın 12 ülkesinden 50'yi aşkın medya mensubu katılmaktadır. David Coulthard'ın kullandığı Türkiye logolu Formula 1 aracı trafiğe kapatılan Boğaziçi Köprüsü'nden geçecek ve bu geçiş değişik yerlere kurulmuş 20 kamera ile ekranlara yansıyacak. Dünyadan bütün yarışseverleri 21 Ağustos'ta Türkiye'ye ve İstanbul'a davet ediyoruz." 
     
     COULTHARD İKİ KITA ARASINI ARACIMLA GEÇMEK BÜYÜK BİR ONURDU 

     Formula 1 aracıyla Boğaz Köprüsü üzerinden iki kıta arasında geçiş yapan Red Bull Racing takımı pilotu David Coulthard, büyük bir onur yaşadığını söyledi. 
     İki kıta arasındaki turunu tamamladıktan sonra Dolmabahçe Sarayı'nda basın mensuplarının sorularını yanıtlayan David Coulthard, "İstanbul'da bulunmak ve iki kıta arasını Formula 1 aracımla geçmek benim için çok büyük bir onurdu. İstanbul'da çok güzel bir misafirperverlik gördüm. Şehrin tanıtımına bu organizasyon da önemli bir katkı yapacaktır. İnsanların yollarda bana olan ilgisi çok güzeldi" dedi. 
     
     "İSTANBUL GRAND PRİX'İ ZORLU OLACAK" 

     Dün ziyaret ettiği ve 21 Ağustos'da İstanbul Grand Prix'ine ev sahipliği yapacak olan İstanbul Park pisti için övgülerde bulunan İskoç pilot, şunları söyledi 
     "Şimdiye kadar gördüğüm iyi pistlerden birisiydi. Pistte yarış saat yönünün tersine yapılacak. Bu çok daha fazla çalışmamız gerektiği anlamına geliyor. Daha iyi hazırlanmamız lazım. Keskin virajlar var ve çok yaklaşmamız gerekecek. Oldukça zorlu olacak. Dün normal araçla iki tur atma fırsatım oldu. Gerçekten bizim takvimimizdeki en zorlayıcı pistlerden birisi. Muazzam bir pist olacağını düşünüyorum ve sabırsızlıkla bekliyorum." 
     
     "İSTANBUL PARK ÇOK GÜVENLİ" 

     Pilotların pistlerde güvenlik önlemlerini daha da artırılması yönünde istekleri olduğunun hatırlatılması üzerine Coulthard, "Yarışlarda pilotlar için güvenlik önlemleri zaten oldukça yüksek. Test sürüşlerinde güvenlik bence biraz daha artırılmalı. İstanbul Park pisti ise bana göre çok güvenli. Orada zaten hiçbir yere çarpamazsınız" diye cevapladı. 
     İskoç pilot, İstanbul Grand Prix'inde favori olarak kimi gördüğünün sorulması üzerine de, "Red Bull Racing diye bir hayalim olabilir ama bu sene en hızlı ekipler Mc Laren Mercedes ve Renault. Sanırım iki takımdan biri ilk sırayı alır. Ferrari de çok çaba sarf edecektir ama bana göre pistin yapısı Mc Laren Mercedes'e daha uygun" diye konuştu. 
     
     "İSTANBUL'UN YOLLARI ÇOK ÇUKURLU" 

     David Coulthard, Formula aracıyla normal trafik yolunu kullanarak yaptığı gösteriyle, şehir içinde gerçekleşen Monaco Grand Prix'inin karşılaştırmasının istenmesi üzerine, yolların oldukça çukurlu olduğundan yakınarak, "Yollarda çok fazla çukur vardı. Köprü üzerinde bile araç aşırı sallandı. Sanırım bunun kıyaslamasını yapamayız" demekle yetindi. 
     Ayrıca, geçtiğimiz sezon Jaguar adıyla yarışan takımın, bu yıl Red Bull Racing olarak daha başarılı olduğuna dikkat çeken Coulthard, "Jaguar'ın çok daha üzerinde puan topladık. Umarım daha da fazla alacağız. Bu ekiple çalışmaktan büyük keyif alıyorum" derken, yeni sezonda Ferrari motoru kullanacaklarının hatırlatılması üzerine ise, "Zaten hep bir Ferrari motoru kullanmak istiyordum. Red Bull'la nasip oldu" dedi. 
     
     TAHİNCİOĞLU "PİSTTE KÜÇÜK AYRINTILAR KALDI" 

     Türkiye Otomobil Sporları Federasyonu TOMSFED Başkanı Mümtaz Tahincioğlu, İstanbul Park pistinde küçük ayrıntıların kaldığını söyledi. 
     Tahincioğlu, İstanbul Grand Prix'ine kısa süre kaldığına dikkat çekerek, "Küçük eksikler var. Gelecek hafta kendimizi her yönüyle hazır hale getirmiş olma mecburiyetindeyiz. Çünkü gelecek pazar günü de test yarışlarına başlayacağız. Bu şekilde küçük ayrıntıları halledeceğiz" diye konuştu. 
     
</TEXT>
</DOC>
