<DOC>
<DOCNO> 353331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/son/sontur29.html </URL>
<DATE> 2005/06/18/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Karabük'te orman yangını... İstanbul'dan helikopter istendi... 
</HEADLINE>
<TEXT>

     Karabük'ün merkez ilçeye bağlı Cumayanı Köyü'nde orman yangını çıktı. Yangının şiddetli rüzgardan yayılması nedeniyle İstanbul'dan helikopter istendi. 
     Zonguldak Orman Bölge Müdürlüğü Koruma Şube Müdürü Turgut Gül, AA muhabirine yaptığı açıklamada, öğleden sonra henüz belirlenemeyen nedenle sarıçam orman alanında başlayan yangını söndürme çalışmalarının sürdüğünü söyledi. 
     Bölgede 3 noktada çıkan yangınlardan 2'sinin kontrol altına alındığını belirten Gül, şöyle dedi 
     ''Söndürme çalışmaları, işletme müdürlüklerine bağlı çok sayıda iş makinelerinin yanı sıra personel, jandarma ve köylülerin desteğiyle devam ediyor. Ancak şiddetli rüzgar, çalışmalarımızı zorlaştırıyor. Yangını daha fazla yayılmadan kontrol altına alabilmek amacıyla İstanbul'dan helikopter talebinde bulunduk. Şu ana kadar yaklaşık 4 hektarlık orman alanı zarar gördü.'' 
     
     YANGINA GİDERKEN TRAFİK KAZASI 
     Bu arada, Karabük Orman İşletmesi Soğanlı Bölge Şefi Aydın Kırımlı ile şoförü Orhan Şerbetçi, 78 BC 7 plakalı otomobille yangın bölgesine gittikleri sırada araçlarının, Cumayanı Köyü yakınlarında yaklaşık 10 metrelik uçurumdan yuvarlanması nedeniyle yaralandı. 
     Karabük Devlet Hastanesi'ne kaldırılan Kırımlı ile Şerbetçi'nin sağlık durumlarının iyi olduğu bildirildi. 
     
</TEXT>
</DOC>
