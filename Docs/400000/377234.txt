<DOC>
<DOCNO> 377234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/siyaset/axsiy02.html </URL>
<DATE> 2005/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'ye kartlarını açtı 
</HEADLINE>
<TEXT>


Diyarbakır Belediye Başkanı Baydemir, politik taleplerini netleştirdi. Avrupa Parlamentosu'na sunduğu raporda, dağda bulunanların 'affedilmesini' istedi 

GÜVEN ÖZALP Brüksel - FERİT ASLAN Diyarbakır DHA 


Diyarbakır Belediye Başkanı Osman Baydemir, AP Başkanı Joseph Borrell ile AB Komisyonu'nun Genişlemeden Sorumlu Üyesi Olli Rehn'e sunduğu 18 sayfalık raporunda, PKK'dan "Kürt muhalefeti" ve "Kürt hareketi", dağdaki teröristten de "Dağdaki Yurttaş" olarak söz etti. Kürtlerin şiddeti kullanmasının, "devletin ink r ve baskı politikasıyla ilişkili" olduğunu öne süren Baydemir, "Türkiye'nin ateşkesi iyi değerlendirememesi sonucu çatışma ortamının yükseleceği"ni söyledi. 
AP'nin davetlisi olarak Brüksel ve Strasbourg'a giden Baydemir'e AP milletvekilleri, "Öcalan için ne yapabiliriz Federal çözüme nasıl bakarsınız " gibi sorular yöneltti. Son günlerdeki sokak olaylarını Öcalan'ın sağlık durumuna ilişkin olumsuz haberlere bağlayan Baydemir, "Türkiye'de çok önemli nüfus Öcalan'a sempatiyle bakmakta. Bir o kadar önemli nüfus da antipati beslemekte" dedi. 
Diplomatik kaynaklar ise davetin zamanlamasına dikkat çekerek, "AP, 3 Ekim'e giden süreçte Türkiye açısından sorun yaratabilecek her konuyu raftan indirmeye başladı" yorumunda bulundu. 
"Türk-Kürt kavgasından endişe duyuyoruz" diyen Baydemir, raporunda, devletin bölgenin ekonomik hayatına müdahale ettiğini öne sürdü. Cumhuriyetin kuruluşundan bu yana Kürtlerin dil ve kültürlerini ifade etmelerinin engellendiği, siyasete katılma kanallarının kapatıldığı, Kürtçe çizgi filmlere bile izin verilmediği öne sürülüyor. 

Kürtçe, müfredata girsin 
Baydemir, tespitlerini şöyle sıraladı 
1 - Anayasa olmak üzere, tüm mevzuat, kültürel ve siyasal farklılıkları yok sayan yasaklayıcı hükümlerden arındırılmalı. 
2 - Toplumsal barış ve kalıcı siyasal istikrarın tesisi için politik nedenlerle gerek yurtdışında, gerekse dağdaki tüm yurttaşların geri dönüp demokratik yaşama katılmaları için hukuksal düzenleme yapılmalı. 
3 - Kürtçe, eğitim müfredatına alınmalı. 
4 - Köy koruculuğuna son verilmeli, korucular topluma kazandırılmalı. 
5 - Cezaevlerinde insan onuruna uygun olmayan tecritin terk edilmesi, toplumsal gerilimi azaltacak önemli bir adım olacak. 
6 - Seçim barajı düşürülmeli. 
7 - AB'den alınacak fonlar, "pozitif ayrımcılık" çerçevesinde bölgeye aktarılmalı. 
Baydemir'in görüştüğü AB Komisyonu yetkilileri, şiddete dayalı yaklaşımların sonuç vermeyeceği görüşünü tekrarladı. Sokak olaylarına da değinen yetkililer, durumun "ciddi ölçüde endişe verici" olarak görüldüğünü iletti. Komisyon, "acil yatışma gereğinin" altını net şekilde çizdi. 

Osman Baydemir için başmüfettiş 

İçişleri Bakanlığı'nın, Baydemir'in Strasbourg'daki sözleri nedeniyle görevlendirdiği mülkiye başmüfettişleri, konuşmanın, TCK'nın 'Kamu Barışına Karşı Suçlar' başlıklı 5. bölümünde yer alan 'Suçu ve Suçluyu Övme' alt başlıklı 215. maddesi ve 'Suç İşlemek Amacıyla Örgüt Kurma' alt başlıklı 220 8. maddesi çerçevesinde değerlendirilmesi amacıyla Diyarbakır Başsavcılığı'na suç duyurusu için tevdi raporu düzenleyip gönderdi. Nusaybin Belediye Başkanı Mehmet Tanhan için de müfettiş görevlendirildi. 


</TEXT>
</DOC>
