<DOC>
<DOCNO> 372216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sonspo20.html </URL>
<DATE> 2005/08/23/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Konyaspor geçen yılı aratmıyor... 
</HEADLINE>
<TEXT>

     Süper Lig’de geçen sezon ilk 3 hafta sonunda 2 beraberlik ve 1 mağlubiyet alan Konyaspor, bu yıl da lige benzer bir başlangıç yaptı. 
     AA muhabirinin edindiği bilgiye göre, geçen sezona yaptığı flaş transferlerle güçlü giren Konyaspor, çıktığı ilk 3 maçın ikisinden beraberlik, birinden de yenilgiyle ayrılmıştı. 
     Sezonun dördüncü haftasında aldığı ilk galibiyetle yüzü gülen yeşil-beyazlılar, bu yıl da lige benzer bir başlangıç yaptı. Bu sezon da 3 haftada 2 beraberlik 1 yenilgi alan Konyaspor, bu hafta sonu Denizlispor’u yenerse geçen yılı aratmamış olacak. 
     Konyaspor Futbol Şubesi Sorumlusu Bahattin Karapınar, geçen yıl yenemedikleri takımlara yenilmediklerini de belirterek, 12 beraberlikle en fazla berabere kalan 2 takımdan birisi olduklarını anımsattı. 
     Bu yıl da alınan sonuçların geçen yılla benzerlik göstermesinin kendilerinin de dikkat çekici olduğunu ifade eden Karapınar, "Alınan sonuçlar 4. hafta da geçen yılla benzerlik gösterirse, Denizlispor’u yenerek çıkışa geçeceğiz. Sahaya galibiyet parolası ile çıkacağımız maçtan mutlak 3 puan hedefliyoruz. Galip gelirsek geçen yılla benzerlik olacak, ancak bu yıl en fazla berabere kalan takım değil, en az yenilen takım olmak istiyoruz" dedi. 
     Giderek daha iyi futbol ortaya koyduklarını dile getiren Karapınar, geçen yıla oranla daha iyi performans sergileyeceklerini, bu konuda futbolcularına güvendiklerini söyledi. 
     
</TEXT>
</DOC>
