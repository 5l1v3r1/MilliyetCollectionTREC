<DOC>
<DOCNO> 363536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/ekonomi/eko03.html </URL>
<DATE> 2005/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüketici ilk kez 'güvensiz' 
</HEADLINE>
<TEXT>


100'ün üzerindeyken güveni, altındayken ise güvensizliği gösteren tüketici güven endeksi haziranda 99.1'e kadar düştü. Tüketici güven endeksi ilk kez güvensizliğe işaret etti 

ANKARA Milliyet 

Merkez Bankası ve Devlet İstatistik Enstitüsünün, tüketicilerin harcama eğilimi ve beklentilerini ölçmek amacıyla ortaklaşa yaptıkları Tüketici Eğilim Anketi'nin haziran sonuçları açıklandı. 
Tüketicilerin, ekonomik gelişmelere ve geleceğe ilişkin görüşlerini yansıtan endeks ilk defa 'güvensizliğin' göstergesi olan 100'ün altına indi. 
100'ün üzerindeyken tüketici güvenini, altındayken de güvensizliği gösteren endeks haziranda yüzde 1.29 oranında azalarak 99.1'e kadar geriledi. 
Aralık 2003'ten bu yana ilk kez 100'ün altına indi. İlk açıklanmaya başlandığı Aralık 2003'te 110 düzeyinde bulunuyordu. 
2004 yılını ilk aylarında 111 ve üzerindeki değerlerde seyreden endeks, Mayıs 2004'ten bu yana ise azalma eğilimine girdi. Bu yıl nisanda 100.4'le mayısta ise 100.3'le güvensizlik sınırına oldukça yaklaşan tüketiciler, haziranda ise "güvensizlik" konumuna geldiler. 
Tüketici eğilim anketinin alt endekslerindeki gelişmeler, şu andaki satınalma gücünün altı ay öncesine göre daha iyi olduğunu belirtenlerin oranında artış olduğunu gösteriyor. Buna rağmen, gelecek altı aylık dönemdeki satınalma gücünün mevcut döneme göre daha olumsuz olacağını düşünen tüketicilerin oranı yüzde 26.6'dan yüzde 27.4'e çıkarken, daha iyi olacağını belirtenlerin oranı ise yüzde 18.7'den yüzde 17.3'e geriledi. 

Kötüleşme beklentisi 
Gelecek üç aylık dönemde genel ekonomik durumun mevcut ekonomik duruma göre daha kötü olacağına inananların oranı yüzde 31.3'ten yüzde 33.2'ye yükseldi. Tüketicilerin iş bulma umutlarının da önemli ölçüde erezyona uğradığı gözleniyor. 

Endeks 111'e kadar çıkmıştı Dönem Endeks değer 2004 İlk çeyrek 111 Temmuz 105.4 Ağustos 101.2 Eylül 102.8 Ekim 103.7 Kasım 102.7 Aralık 105.2 2005 Ocak 105.4 Şubat 105.2 Mart 102.1 Nisan 100.4 Mayıs 100.3 Haziran 99.1 


</TEXT>
</DOC>
