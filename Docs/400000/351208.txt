<DOC>
<DOCNO> 351208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/spor/spo01.html </URL>
<DATE> 2005/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gelecekler mi ' 
</HEADLINE>
<TEXT>


Esbjerg karşısında bugün kritik bir maça çıkacak olan Tobias Linderoth, Milliyet taktik muhabirinin, Siyah - Beyazlı teknik adamların tribünde olacağını söylemesi üzerine şaşırdı 

İRFAN KURTULMUŞ 


Kartal'ın gözaltına aldığı Tobias Linderoth, kulübün yasağına rağmen Milliyet taktik'e konuştu. Danimarka'nın FC Kopenhag takımının İdari Menajeri Niels Christian Holmström, Esbjerg ile önemli maçlarının bulunduğunu belirterek, izin vermedi. Ancak İsveçli futbolcu, bu yasağa kulak asmadı ve transferi hakkında açıklamada bulundu. 
Beşiktaş'ın kendisini istediği ve izlediği haberlerini Danimarka ve İsveç basınından duyduğunu vurgulayan İsveçli yıldız, "Beşiktaş seni Esbjerg maçında izleyecek. Haberin var mı sorusuna, "Bilmiyorum, sizden duydum. Gelecekler mi ' ifadesini kullandı. 
Kopenhag Başkanı Flemming Östergaard ise her şeyin satılık ve bir fiyatı olduğunu belirtirken, tok satıcı olduğunu gösterdi. Linderoth'u Everton'dan şaka olsun diye transfer etmediklerini belirten Danimarkalı başkan, paraya ihtiyaçlarının olmadığını söyledi. Bonservis bedeli konusunda rakam vermeyen ancak "astronomik" diyen Östergaard, "Beşiktaş'ın o kadar paraları olduğunu zannetmiyorum" dedi. 
Bu arada Kartal'ın takip ettiği Kopenhag'ın diğer orta saha oyuncusu Hjalte Bo Nörgaard'un üç hafta sonra serbest kaldığı belirtildi. Yurt dışına gitmek isteyen Nörgaard'ın kulübüyle sözleşmesini yenilemediği ifade edildi. 

Ayrılık vakti 2005 

Emre Aşık, önce sevgilisi Aysun Kayacı ile yollarını ayırdı, şimdi de Beşiktaş'tan kopma noktasına geldi 

ORHAN YILDIRIM 

Emre Aşık için 2005 herhalde ayrılık yılı olsa gerek... İlkinde Aysun Kayacı beraberliğini bitirerek yaşadı, şimdi de Beşiktaş'tan ayrılma arefesinde... Ancak yönetiminden kimsenin kendisiyle bu konu hakkında görüşmediğini belirten Siyah - Beyazlı futbolcu, bir yıl daha sözleşmesinin bulunduğuna dikkat çekti, "Profesyonel insanlarız. Elbette böyle ayrılmak için sözleşme yapmadık. Öyle olsaydı, tek senelik anlaşırdık. 3 yıllık kontrat yaptık. Ama oturup konuşuruz" dedi. 
Ayrılık kararının basına yansıması sonrasında 4-5 takımdan teklif geldiğini söyleyen Emre, şöyle devam etti 
"Ama İstanbul dışına çıkacaksam, yurt dışını tercih edeceğim. Yunanistan'dan çok ciddi bir teklif var. Ama bu işler, biraz da şans işi. Ronaldo da, Konya'ya gitti, PAF'a gönderildi, ama durumu ortada. Futbolda dün yok, yarın var." 
Rıza Çalımbay geldikten sonra üst üste şanssızlıklar yaşadığını belirten tecrübeli futbolcu, "Arka adalem yırtıldı. Tam geçti, idmana çıktım, tekrar yırtıldı. Dönüşüm iki ay sonraya sarktı. Fakat ben problem çıkarmadım. Oynayacağım zamanı bekledim. Ancak sezon sonu geldi ve yine de bir türlü şans bulamadım. Buna rağmen neden gönderilmek istendiğimi ben de merak ediyorum" dedi. 

Oscar, Mondi'yi solladı 

Taraftara, "Hangi milli kalecinin formasını almak istersiniz " diye soruldu. Yanıt, "Cordoba" oldu 

MEHMET ÇİFTÇİ 

Kolombiya hükümetinin düzenlediği fakir çocuklara yardım kampanyasında Oscar Cordoba, Mondragon'u solladı. Taraftarlar arasında düzenlenen, "Hangi milli kalecinin formasını satın almak istiyorsunuz " anketinde Cordoba açık farkla Galatasaraylı file bekçisinin önünde yer aldı. 
Kampanyaya katılan taraftarlar Cordoba'yı geleceğin milli kalecisi olarak görerek, Mondragon'un artık emekli olması yönünde görüş belirtti. Böylece Cordoba'nın forması Beckham, Roberto Carlos, Ronaldo gibi ünlü formalarının yanında açık artırmaya sunulacak. 
Bu satışta hangi futbolcunun forması daha fazla para edeceği ise Kolombiya'da günün konusu oldu. 50 bin dolarla satışa çıkarılan Cordoba'nın Beşiktaş formasına Kolombiya'da yaşayan çok sayıda ünlü işadamının yüksek miktarlarda para koyması bekleniyor. 

Sessiz bekleyiş 

Beşiktaş Yönetimi, Nihat Kahveci'nin konusunda sessiz bir bekleyiş içine girdi. Real Sociedad ile CSKA Moskova'nın prensipte anlaşmalarının ardından, yıldız futbolcuyu tepeden tırnağa sağlık kontrolüne sokan Ruslar, işi garantiye almadan imza attırmıyor. İspanyol kulübünün Başkanı ile görüşerek konu hakkında bilgi alan Başkan Yıldırım Demirören, buradan gelecek parayı transferde kullanmayı düşünüyor. 

İnatçı Berkant 

SÜLEYMAN HATISARU 

Sözleşmesi devam etmesine rağmen, Beşiktaş Teknik Direktörü Rıza Çalımbay'ın "gönderilecekler" listesine aldığı Berkant Göktan, Siyah - Beyazlı kulüpten ayrılmamakta kararlı olduğunu gösterdi. 
Galatasaray'dan Beşiktaş'a transfer olan, ancak bir türlü istikrara kavuşamayan Siyah - Beyazlı futbolcu, "Bu formayı giymeden hiç bir yere gitmem" diye konuştu. 
Kartal'a futbol oynamak için geldiğini vurgulayan tecrübeli oyuncu, şunları söyledi 
"Geçen yılın başlarında kötü günler geçirdik. Ama bunların geride kaldığını düşünüyorum. Siyah - Beyazlı taraftarlar önümüzdeki sezon bambaşka bir Berkant izleyecek." 

Sınavlarla boğuşuyor 

Bir yandan tatil yapıp, diğer yandan İzmir'de üniversitedeki vize sınavlarına giren Çağdaş Atan 27 Haziran'da başlayacak yeni sezon hazırlıklarını iple çekiyor. Bosque döneminin kendisi için çok kötü geçtiğini vurgulayan genç futbolcu, "Bu tatil döneminde ölü toprağını üzerimden atacağım. Kafamızda şampiyonluk var. Ayrıca UEFA Kupası'nda geçen yıl yaptığımız hataları tekrarlamayacağız" dedi. 

Kombine için promasyon 

Siyah - Beyazlılar'ın yeni sezon kombine biletleri 20 Temmuz'da satışa çıkacak. Bu satışlarda öncelik, her zamanki gibi yine kombine kartların eski sahiplerinde olacak. Pazarlamadan sorumlu yönetici Murat Ürünsak, kombine alan taraftarlara yeni formalardan hediye edebileceklerini söyledi. 

Filede de şampiyon 

Bu sezon amatör branşlarda başarıdan başarıya koşan Beşiktaş, genç kızlarda da dün Türkiye Şampiyonluğu'na ulaştı. Antalya'da yapılan şampiyonada Yeşilyurt ile final oynamaya hak kazanan Siyah - Beyazlılar, dün rakibini 3-1 ile geçerek zafere ulaştı. 


</TEXT>
</DOC>
