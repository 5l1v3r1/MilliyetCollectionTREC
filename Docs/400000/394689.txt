<DOC>
<DOCNO> 394689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/yazar/oztrak.html </URL>
<DATE> 2005/11/14/ </DATE>
<TIME>  </TIME>
<AUTHOR> Faik ÖZTRAK  </AUTHOR>
<HEADLINE>
Dışlananların öfkesi 
</HEADLINE>
<TEXT>


Fransa'da başlayan olaylar, küreselleşmeyi iyi yönetememeye bağlı, yoksulluk ve dışlanmışlığın sadece gelişmekte olan ülkelere özgü bir durum olmadığını gösterdi. 
Küreselleşme ile birlikte ulaştırma ve haberleşme alt yapısındaki gelişme, sermayenin artan hareket kabiliyeti, rekabet ortamını değiştiriyor. Bunun sonucunda bir ülkedeki ucuz işgücü diğer ülkelerdeki nispeten pahalı işgücünü tasfiye gücüne kavuşuyor. İstihdam yaratmayan büyüme süreçleri yaygınlaşıyor. 
Özellikle gelişmiş ekonomilerde niteliksiz işgücüne dayanan sanayilerin üretimlerini emeğin daha ucuz ve bol olduğu gelişmekte olan ülkelere kaydırdığını görüyoruz. Sanayileşme sürecinde niteliksiz ve ucuz emek deposu olan kentlerin varoşları, gelişmiş ülkelerde giderek ekonomik faaliyetlerden dışlananların yeri oluyor. Buna karşılık sermayenin göç ettiği, dış talebe dayanan hızlı bir sanayileşmeyle birlikte kentleşme olgusunu yaşayan Çin'de görünüm ise daha farklı. 

Yeni oyun düzeni 
Bu dönüşümün sosyal etkilerini öngöremeyen ve dolayısıyla yönetemeyen ekonomilerde, niteliksiz işgücü kullanan sektörlerde ortaya çıkan işsizlik, istihdam piyasalarındaki katılıklar, etkin olmayan sosyal destek sistemleri ve fırsat eşitliği eksiklikleri ile de birleşerek önemli bir toplumsal huzursuzluk kaynağı oluyor. Öfke dolu insanlar, çoğunlukla daha önce ucuz emek olarak ülkeye getirilen göçmenlerin çocukları. 
Hem gittikleri ülkenin politikaları, hem de kendilerinin direnişi nedeniyle kültürel olarak dışlanan, fırsat eşitliğine sahip olamayan bu kesimler yeni oyun düzeninin gerektirdiği kalitede işgücünü artık arz edemiyorlar. Kalifiye işgücü ve sermaye sahipleri yeni büyüme sürecinden payını alırken niteliksiz işgücü ekonomik olarak dışlanıyor. 
Bu süreç son on yılda önemli ölçüde hızlandı. Şehirlerde niteliksiz emek deposu olan varoşların, ihmal edilen insanları, evrensel tüketim normlarını görüp de bunlara ulaşabilme umudunu kaybetmenin mutsuzluğunu ve öfkesini yaşamaya başladılar. Yükselen toplumsal tansiyon ekonomik istikrarı da tehdit ediyor. 
Gelişmekte olan ekonomiler de farklı ölçekte ve daha tedrici olsa da Çin ve Hindistan gibi ülkelerden gelen ucuz emek baskısından etkileniyorlar. 
Ancak son üç yılda uluslararası likidite artışının bize benzer ekonomilerde yarattığı değerli yerli para olgusu, paralarının değerlenmesine izin vermeyen Çin ve Hindistan gibi ülkelerin işgücünü, göreli olarak daha da ucuzlatıyor. Bu ise bizim gibi ülkelerde işgücünün üretim dışına itilmesini kontrolsüz ve yapay bir biçimde hızlandırma riski taşıyor. 

İşsizlik sorunu farklı 
Ülkemizde son üç yılda yaşanan istihdam yaratmayan büyüme sürecini, gelişmiş ekonomilerde yaşanan dönüşüme benzetenler var. Oysa bizde çalışabilir nüfusun işgücüne katılma oranı sadece yüzde 50, bunun yarısı tarımda, yüzde 10'u işsiz ve büyük bir bölümü niteliksiz işgücü. Çalışabilir nüfusun toplam nüfus içindeki payı da artıyor. Türkiye'nin istihdam sorunu gelişmiş ekonomilerden çok farklı. Bizim başarı çıtamız Çin'in yarattığı yıllık istihdamın nüfusuna oranını aşmak olmalıdır. 
Türkiye istihdam sorununu çözebilmek için bir yandan niteliksiz işgücüne iş sağlarken, diğer yandan dünyada yaşanan gelişmelere uygun bir biçimde işgücünün niteliğini hızla yükseltmek zorunda. İşte bu nedenlerle uluslararası konjonktüre bağlı olarak TL'deki hızlı değerlenmenin üretim ve istihdam tabanında yarattığı tahribatı görmezden gelen, dış talebe bağlı büyüme ve sanayileşme stratejisini engelleyen bir ekonomi politikası sürdürülebilir olamaz. 

Türkiye'de de risk var 
Ekonomik olarak dışlanan kesimlerin tepkisini ve ekonomide yaratacağı riskleri Fransa'da yaşanan olaylar ortaya koyuyor. İşgücünün mevcut yapısı ve fırsat eşitliğinin düzeyi dikkate alındığında bu politikaların Türkiye'de dışlanmışlığın boyutunu çok daha hızla yükseltme tehlikesi var. 
Buradaki en büyük risk işsizin ve dışlanmışın öfkesini türbana, eğitim sorununu imam hatip liselilerin meselesine indirgeyen, fırsat eşitliğini sağlamak yerine insanları ulufeye bağımlı hale getirmeyi çözüm gören, ekonomiye sadece finans piyasalarının penceresinden bakan bir anlayışa sahip yönetimlerin bunu çok geç fark etmesi olacaktır. 



</TEXT>
</DOC>
