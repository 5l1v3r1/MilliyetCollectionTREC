<DOC>
<DOCNO> 374837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sontur16.html </URL>
<DATE> 2005/09/01/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Öğrencilere "hoparlörle" kiralık ev aranıyor 
</HEADLINE>
<TEXT>

     Zafer Akpınar AA 

Bu yıl 339 öğrencinin Selçuk Üniversitesi Karapınar Meslek Yüksek Okulu'na kayıt yaptıracağı Konya'nın Karapınar İlçesi'nde Muhtarlar Derneği, ''belediye hoparlöründen'' öğrenciler için kiralık ev arıyor. 
     Karapınar Muhtarlar Derneği Başkanı Musa İren, AA muhabirine yaptığı açıklamada, SÜ Karapınar Meslek Yüksek Okulu'na yeni dönemde 181'i kız toplam 339 öğrencinin kayıt yaptırma hakkını elde ettiğini söyledi. 
     Açılan yeni bölümlerle öğrenci sayısının artması üzerine öğrencilerin barınma probleminin ortaya çıktığını belirten İren, ülke genelinde yaşanan konut sıkıntısı nedeniyle ilçede kiralık ev bulmanın çok zorlaştığını bildirdi. 
     Gelecek öğrencilerin ev bulmada zorluk yaşadığını ifade eden İren, ''Bunun üzerine dernek olarak belediye hoparlöründen kiralık ev arıyoruz. İlçede konutunu kiralamak isteyenlerin bize başvuruda bulunmasını istiyoruz. Pansiyon tipi kiralık evler çoğalıyor. Öğrencilerin sıkıntı çekmemesi için çalışıyoruz'' dedi. 
     İren, ilçedeki 24 mahalle muhtarıyla, dernek binasında bir araya geldiklerini ve şimdilik kendilerine ulaşan kiralık ev listelerini okul müdürlüğüne ulaştırdıklarını kaydetti. 
     
     6 ÖĞRENCİ BİR EVİ KİRALAYABİLİYOR 
     Konya Emlakçılar Odası Başkanı İsmet Çakır ise 23 bin yeni öğrencinin geleceği Konya'da konut sıkıntısının giderek büyüdüğünü söyledi. 
     Öğrenci ailelerinin kiralık ev için Konya'ya gelmeye başladığını ifade eden Çakır, Selçuk Üniversitesi Yerleşkesi yakınlarında kiralık ev bulmanın çok zorlaştığını, kent genelindeki sorunun öğrencileri olumsuz etkilediğini bildirdi. 
     Henüz 3 yıl önce yerleşke yakınlarında 50 YTL'ye kiracı bulamazken bu yıl ev kiralarının 500 YTL'ye çıktığını dile getiren Çakır, ''Kredilerle birlikte konut fiyatları ve kiraları inanılmaz arttı. 3 yılda 10 katlık artış endişe verici. Konya'da ev arayan öğrenciler kiraları yüksek bulunca birleşmeye karar verdi. Şimdi 6 öğrenci bir ev kiralıyor'' diye konuştu. 
     
</TEXT>
</DOC>
