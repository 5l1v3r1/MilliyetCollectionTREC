<DOC>
<DOCNO> 376547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sonyas06.html </URL>
<DATE> 2005/09/07/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Katrina'nın etkisini, çevre felaketleri arttırdı... 
</HEADLINE>
<TEXT>

     ABD'nin güneyini vuran Katrina kasırgasından en çok etkilenen Luisiana eyaletinde kıyı erozyonu ve bataklıkların kurutulmasının, bu bölgeyi kasırgalara karşı zayıf hale getirdiği belirtildi. Luisiana kıyı şeridinin doğal yapısını korumayı amaçlayan America Wetland adlı kuruluştan yayımlanan bildiride, bataklıkların kurutulması ve kıyı şeridindeki kum yığınlarının kaybolmasının, New Orleans dahil Luisiana'nın kıyı bölgelerinde yaşayanları Meksika Körfezi'ndeki etmenlere açık hale getirdiği kaydedildi. 
     Çevreci örgüt açıklamasında, 1930'lu yıllardan bu yana su baskınlarından bölge halkını korumak için Mississippi nehri boyunca bent ve kanallar inşa edilmesinin, nehir ağzında deltanın oluşmasını engellediği, bunun da deltanın kasırgalara ve tropikal fırtınalara karşı oluşturduğu doğal koruyucu bataklık bölgeyi yok ettiği vurgulandı. 
     Bölgede 1927'den bu yana yürütülen bu ıslah çalışmaları çerçevesinde bent ve kanal inşalarının 5 bin kilometrekareden fazla bataklık alanın yok olmasına yol açtığı belirtiliyor. 
     Uzmanlar, bu doğal koruyucuların yeniden yaşama geçirilmemesi durumunda, New Orleans'ın Katrina gibi bir başka kasırganın yıkıcı etkisinden kurtulmasının olanaksız olduğunu kaydediyorlar. 
     Bu amaçla, Luisiana'daki bataklık bölgelerin restorasyonu için 2 milyar dolar tutarında bir proje yürütülüyor. 
     Çevreci uzmanlar, buna karşın bu paranın yeterli olmadığını belirterek, New Orleans'ın doğal afetlere karşı uygun şekilde korunaklı hale gelmeye yetecek bataklık oluşturulabilmesi için 14 milyar dolar gerektiğini vurguluyorlar. 
     
</TEXT>
</DOC>
