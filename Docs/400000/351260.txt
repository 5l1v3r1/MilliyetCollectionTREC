<DOC>
<DOCNO> 351260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/son/sondun05.html </URL>
<DATE> 2005/06/12/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
İran'da bombalar patladı 8 ölü, 36 yaralı... 
</HEADLINE>
<TEXT>

     İran'ın Ahvaz kentinde bu sabah meydana gelen patlamalarda ölenlerin sayısı 8'e, yaralı sayısı 36'ya çıktı. İran devlet televizyonu, ölenlerden en az dördünün kadın olduğunu belirterek, Ahvaz'da 4 patlama olduğunu kaydetti. 
     Televizyon, 3 patlama meydana geldikten sonra polisin etkisiz hale getirmeye çalıştığı 4. bombanın da patladığını bildirdi. 
     8'i polis 36 kişinin yaralandığını söyleyen Ahvaz eyalet valisinin güvenlikten sorumlu yardımcısı Gulamrıza Şeriati ise saldırının arkasında, gelecek cuma günü yapılacak "cumhurbaşkanlığı seçimleri öncesi karışıklık çıkarmak isteyenlerin olduğunu" ileri sürdü. 
     Resmi haber ajansı İRNA'ya açıklama yapan İçişleri Bakanlığı'nın Ahvaz'daki bir yetkilisi, bombalardan birinin eyalet valiliğinin karşısında park etmiş bir araçta, ikinci bombanın eyalet imar iskan müdürlüğü binası önünde, üçüncü bombanın ise eyalet radyo televizyon müdürlüğü konutlarının önünde patladığını söyledi. 
     Yetkililer, dördüncü bombanın ise patlamadan etkisiz hale getirildiğini belirttiler. 
     İRNA, bombaların patladığı yerin 100 metre kadar uzağındaki binalarda camların kırıldığını ve en az 15 aracın hasar gördüğünü kaydetti. 
     Patlamaların sorumluluğunu üstlenen olmadı. 
     Arapların nüfusun büyük çoğunluğunu oluşturduğu Huzistan eyaletinin bağımsızlığı için mücadele eden Ahvaz Demokratik Halk Cephesi olayla ilgileri bulunmadığını bildirdi. 
     Merkezi Londra'da bulunan Cephe'nin sözcüsü Mahmud Ahmed Reuters'a yaptığı açıklamada, "Bunları kimin yaptığı konusunda bir fikrimiz yok. Ancak Nisan'dan bu yana orada durum gergin" dedi. 
     Ahvaz'da Nisan ayında iki gün süren gösteri ve çatışmalarda en az 20 kişi ölmüş, 250 kişi tutuklanmıştı. 
     
</TEXT>
</DOC>
