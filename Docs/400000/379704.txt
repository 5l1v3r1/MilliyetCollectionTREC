<DOC>
<DOCNO> 379704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/sonspo02.html </URL>
<DATE> 2005/09/19/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Fenerbahçe'nin rakipleri güldürdü, Milan bu kez sıçrayamadı... 
</HEADLINE>
<TEXT>

     Fenerbahçe’nin Şampiyonlar Ligi’ndeki üç rakibinin de yüzü gülmedi. Milan ile PSV mağlup olurken, Schalke 1 puanla yetindi. 
     
     Milan bu kez sıçrayamadı 

     Şampiyonlar Ligi'nde Fenerbahçe karşısında zor dakikalar yaşayan ve son üç dakikada gelen iki golle sahadan 3-1 galip ayrılan Milan, Sampdoria karşısında aynı beceriyi gösteremedi ve 2-1 yenildi. Bu sonuçla Milan'ın topladığı puan dörtte kaldı. Deplasmandaki maçta Milan 18. dakikada Gilardino'nun golüyle öne geçti, 38'de Bonazolli tabelayı eşitledi. 58'de Tonetto'nun sayısı skoru belirledi ve Milan üçüncü haftada ikinci kez puan kaybetti. 
     Bu maça ilk 11'de başlayan tecrübeli savunmacı Paolo Maldini, Serie A'da 570. maçına çıkarak Dino Zoff'un bu alandaki erişilmesi güç rekorunu egale etti. 37 yaşındaki defans oyuncusu Serie A'da ilk maçına çıktığında takvimler 20 Ocak 1985'i gösteriyordu. Maldini aradan geçen 20 yılda hiç takım değiştirmedi ve takımı Milan'la çıktığı maç sayısı toplamda 800'e ulaştı. Maldini'nin kendi rekorunu egale etmesiyle ilgili konuşan Dino Zoff, "Paolo her şeyin ötesinde insani değerlere saygı gösteren, diğerlerine örnek olmayı bilen birisi. Umarım istediği kadar sahada kalmaya devam eder" dedi. Maldini çarşamba günü Lazio'yla oynanacak maça ilk 11'de çıkarsa Dino Zoff'un rekorunu kırmış olacak. 
     
     Halil-Yıldıray karşılaştı 

     Grubun dişli ekiplerinden PSV Eindhoven da tıpkı Milan gibi 3 puana ulaşamadı. Zayıf rakibi Groningen’in konuğu olan Kırmızı - Beyazlılar, Cornelisse’in golüne cevap veremeyince mağlup olmaktan kurtulamadı. Hamit Altıntop’un takımı Schalke ise Yıldıray’lı Hertha Berlin’le golsüz berabere kaldı. Halil 90 dakika forma giyerken, Yıldıray 54 dakika sahada kaldı. 

     
</TEXT>
</DOC>
