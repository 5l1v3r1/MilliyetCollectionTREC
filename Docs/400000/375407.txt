<DOC>
<DOCNO> 375407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/son/sontur11.html </URL>
<DATE> 2005/09/03/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Psikolojik tedavi gören öğretmen dehşet saçtı 2 ölü, 1 yaralı 
</HEADLINE>
<TEXT>

     
     Hayati YALÇIN GÜMÜŞHANE, DHA 
     
GÜMÜŞHANE'de öğretmenlik yapan Övün Çakır, henüz bilinmeyen bir nedenle amcasının oğlulları Güven ve Mustafa Çakır'ı öldürdü, Güven Çakır'ın 14 yaşındaki oğlu İlker Çakır'ı da bacağından yaraladı. Polise teslim olan Övün Çakır'ın, bir süredir psikolojik tedavi gördüğü belirlendi. 
     Edinilen bilgilere göre olay bu akşam saat 18.30 sıralarında Gümüşhane'nin Kıbrıs Çarşısı mevkiinde meydana geldi. Sebzecilik yapan 3 çocuk babası 39 yaşındaki Güven Çakır, 14 yaşındaki oğlu İlker ve Ziraat Mühendisi olan 31 yaşındaki kardeşi Mustafa Çakır ile birlikte, tezgahını toplamaya başladı. Bu sırada yanlarına gelen ve Gümüşhane Eğitim Araçları Müdürlüğü’ nde öğretmen olarak görev yapan 36 yaşındaki Övün Çakır, öz amcasının çocukları olan Güven ve Mustafa Çakır kardeşleri kurşun yağmuruna tuttu. İki kardeşi öldürdükten sonra Güven Çakır'ın 14 yaşındaki oğlu İlker'i de bacağından yaralayan Övün Çakır, daha sonra Köprübaşı Polis Merkezi'ne giderek silahıyla birlikte teslim oldu. Katil zanlısının, bir süredir psikolojik tedavi gördüğü belirlendi. Yaralanan İlker Çakır, Gümüşhane Devlet Hastanesi'nde ayakta tedavi edildi. 
     Olayla ilgili soruşturma sürüyor. 
     
</TEXT>
</DOC>
