<DOC>
<DOCNO> 398382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/sondun20.html </URL>
<DATE> 2005/11/27/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Talabani Direnişçiler müzakere için makamımızı arıyor... 
</HEADLINE>
<TEXT>

     Irak Devlet Başkanı Celal Talabani, Amerikan işgaline direnen örgütlerin, kendisinin yaptığı görüşme çağrısına olumlu yanıt verdiğini bildirdi. 
     Talabani, gazetecilere açıklamasında, ''Direnişçi örgüt olduğunu öne süren ve çağrımıza olumlu yanıt verenler, Bağdat devlet başkanlığı makamını arıyor, hükümetle görüşmek istediklerini söylüyor. Silahlı her samimi Iraklıyı ikna ederek siyasi sürece dahil etmek istiyoruz'' dedi. 
     Talabani, açıklamasında hiçbir örgütün ismini vermedi. Anbar vilayeti ileri gelenlerinin perşembe günü yaptığı açıklamada, dört direniş örgütünün aralarında görüşerek merkezi hükümetle temasa geçmek istedikleri bildirilmişti. 
     Anbar ili önde gelenlerinin isim vermeden yaptıkları açıklamada, ''Irak İslam Ordusu'', ''1920 Devrim Örgütü'', ''Mücahit Ordusu'' ile ''Cemaat Kıtaları''nın, birer temsilci seçerek Bağdat hükümetiyle temasa geçmek istediği belirtilmişti. 
     ''Irak'ta ABD güdümünde bulunan yabancı askerlerin işgal gücü olmadığını ve 15 Aralık'ta yapılacak genel seçimle seçilecek yeni parlamentonun, Iraklı olmayan askerlerin ne zaman ülkeyi terk etmesi gerektiğine karar vereceğini'' belirten Talabani, Mısır'da geçen hafta yaptığı açıklamada, ''direniş örgütleriyle görüşmeye hazır olduğunu'' bildirmişti. 
     
</TEXT>
</DOC>
