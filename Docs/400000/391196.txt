<DOC>
<DOCNO> 391196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sontur37.html </URL>
<DATE> 2005/10/31/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Elkatmış Yuva olayında tutuklanan kadın 48 saat nöbetteymiş 
</HEADLINE>
<TEXT>

     TBMM İnsan Hakları Komisyonu Başkanı Mehmet Elkatmış, 0-6 yaş Çocuk Yuvası’ndaki dayak olayına karışan kadınları cezaevinde ziyaret ettiklerini ve dayak atan kadınlardan birinin "Ben 48 saat nöbet tuttum" dediğini belirterek, bu durumda her insanın psikolojisinin bozulabileceğini söyledi. 
     Elkatmış, çocuk yuvasında yaşanan olumsuzluklarla ilgili yaptıkları incelemeleri bitirmeleri nedeniyle basın toplantısı düzenledi. Olayla ilgili tüm tarafları dinlediklerini kaydeden Elkatmış, "Bütün belge ve bilgilere ulaştık" dedi. Elkatmış, konuyla ilgili olarak tutuklanan beş kadını cezaevinde ziyaret ettiklerini belirterek, "Dayak atan bayan ’ben 48 saat nöbet tuttum’ diyor. Bu en büyük insan hakkıdır" dedi. Elkatmış, burada çalışanların büyük bölümünün sözleşmeli statüde oldukları için, bütün iş yükünü de üstlendiklerini ifade ederek, "Diğerleri de görevlerini ihmal etmiş" dedi. Tutuklu kadınların "çocuklarımız dışarı çıkamıyor, beyim ağlıyor, çocuklarım ağlıyor" dediklerini belirten Elkatmış, basının gerekli hassasiyeti gösterdiğini bildirdi "Ancak bu yayınlar artık durmalı" dedi. 
     Başbakan Recep Tayyip Erdoğan’dan sonra Mehmet Elkatmış da, basının olayın ortaya çıkarılmasındaki rolünü övdü ve gazetecilere teşekkür etti. Elkatmış, Elkatmış, "Basın caydırıcı davrandı" derken incelemeleri sonrasında şu tespitleri yaptıklarını ifade etti 
     
     DENETİM YOK 

     "-Bu kuruluşların fiziki mekanları yetersiz. 
     -Personel nicelik ve nitelik bakımından yetersiz. 15-20 çocuğa bir bakıcı anne bakıyor. Bazen 40 çocuğa bir anne bakıyor. 
     -Yurtlarda denetim yok. En son denetim 2000’de yapılmış. İç denetim de aynı oranda zayıf, Denetim Defteri’nde İl Müdürü’nün en son denetimi 3 Eylül 2005’te bir önceki ise Haziran ayında olmuş. Sayın Vali’nin de denetim yapması gerekirdi. 
     -Personel görev tanımı yok, bakıcı anne tanımı yönetmelikte yok. Görev tanımı yapılmalı." 
     
</TEXT>
</DOC>
