<DOC>
<DOCNO> 371675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/son/sonspo07.html </URL>
<DATE> 2005/08/21/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
FISU yöneticilerinin açılış kıyafetleri kapanışa ancak yetişti... 
</HEADLINE>
<TEXT>

     Uluslararası Üniversiteler Spor Federasyonu FISU Yönetim Kurulu Üyeleri'ne, oyunların açılış töreninde giymeleri için verilmesi planlanan takım elbiseler, kapanış törenine ancak yetiştirilebildi. 
     23. Dünya Üniversiteler Yaz Oyunları öncesi ölçüleri alınan 23 kişilik FISU yönetimine, hem açılış töreninde hem de oyunlar süresince giymeleri için birer kıyafet hediye edileceği bildirildi. Ancak, elbiselerin dikimi yetiştirilemeyince FISU yöneticileri, organizasyon komitesinde yer alan yetkililere giderek kıyafetlerin ne zaman verileceğini sordular. 
     Organizasyon Komitesi'nin tüm çabalarına rağmen takım elbiseler ancak oyunların son gününe yetiştirilebildi. FISU yöneticilerinin bu elbiseleri büyük olasılıkla bugünkü kapanış töreninde de giymeyecekleri öğrenildi. 
     
</TEXT>
</DOC>
