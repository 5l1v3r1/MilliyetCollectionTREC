<DOC>
<DOCNO> 392089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/siyaset/siy08.html </URL>
<DATE> 2005/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'AB kapısını kapatmaz' 
</HEADLINE>
<TEXT>


ANKARA Milliyet 


AKP İstanbul Milletvekili ve Başbakan Recep Tayyip Erdoğan'ın Dış İlişkiler Danışmanı Egemen Bağış, Avrupa Birliği AB için de Türkiye için de, ilişkilerin çok önemli olduğunu belirterek, "AB istese de Türkiye'ye kapılarını kapatamayacaktır" dedi. Bağış, AB'nin İstanbul'u da 2010'da Kültür Başkenti ilan etmeyi planladığını açıkladı. 
Çalışma alanlarıyla ilgili faaliyetlere ilişkin yayımladığı raporda Türkiye'nin AB ile ilişkilerde tek amacının "tam üyelik" olduğunu vurgulayan Bağış, bunu değiştirmek için neden olmadığını kaydetti. 
AB'ye üye olmak için, ekonomik, idari, siyasi alanda atılan reform adımlarının aslında Türk halkının yaşam standartlarının yükseltilmesi için yapılması şart olan icraatlar olduğunu anlatan Bağış, AB üyeliği hedefinin de Türk halkınca yüzde 80'ler oranında desteklendiğini vurguladı. Bağış, "bireyler bu reform uygulamalarını özümseyecek ve bütünleşecektir" dedi. 


</TEXT>
</DOC>
