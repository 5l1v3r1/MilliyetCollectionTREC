<DOC>
<DOCNO> 363217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/dunya/adun.html </URL>
<DATE> 2005/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Londra'da yine 3 1 
</HEADLINE>
<TEXT>


İngiltere'nin başkenti, 7 Temmuz'dan 2 hafta sonra yeniden terörle yüz yüze. 7 Temmuz'daki gibi yine 3 metro trenine ve bir otobüse düzenlenen, ancak sadece fünyelerin patladığı saldırıda bir yaralı var 

Nevsal Elevli - Londra 


İngiltere'nin başkenti Londra, 56 kişinin ölümü, 700'ün üzerinde insanın da yaralanmasıyla sonuçlanan 7 Temmuz'daki bombalı intihar saldırılarından tam 2 hafta sonra, yine teröre hedef oldu. Teröristler, 7 Temmuz'da olduğu gibi, metro sistemindeki 3 noktayı, yer üstünde de çift katlı bir otobüsü hedef seçti. 
Oval, Warren Street ve Shepherd's Bush istasyonları yakınında 3 metro treninde eşzamanlı olarak Türkiye saatiyle 15.38'de patlayan fünyeler büyük paniğe neden oldu, birçok metro istasyonu ve metro şebekesinin önemli bir bölümü boşaltıldı. Hackney Road'da ise 26 numaralı çift katlı otobüsün üst katında meydana gelen patlama sonucu otobüsün camları kırıldı. Bir kişinin yaralandığı patlamaların en büyük sonucu ise İngiliz başkentinde hayatın bir kez daha durması oldu. 
Patlamaların meydana geldiği noktalara çok sayıda polis ve itfaiye aracı gönderilirken, çift katlı otobüsün çevresi kordon altına alındı. Londra'nın güneyinde 3 metro istasyonu boşaltıldı, 4 hattaki seferler durduruldu. 
Londra Metropolitan Polis Şefi Ian Brown, saldırıların öldürmek amacıyla düzenlendiğini ancak yalnızca fünyelerin patladığını açıkladı. Bombaların 7 Temmuz saldırılarındakine benzer içerikte olduğu fakat düzeneğin hatalı kurulduğu da anlaşıldı. Patlamalarla ilgili 2 kişi gözaltına alındı. 

Hastaneye baskın 
Londra'nın merkezinde, mavi tişörtünün sırtında bir delik olduğu ve üzerinden kablolar sarktığı öne sürülen bir kişiyi arayan polis, bu kişinin saklandığından şüphelenilen University College Hastanesi'ni bir süre kordon altına aldı. 
Bu arada bir görgü tanığı, Warren Street İstasyonu'nun hemen dışında vagonda bir yolcunun sırt çantasının patladığına tanık olduğunu söyledi. 

FÜNYE NEDİR 

Fünye, bombanın patlamasını sağlayan elektriksel, kimyasal veya mekanik düzeneğe verilen genel addır. Kendisi de bir miktar patlayıcı içeren fünye, şoka, sürtünmeye veya ısıya maruz kaldığında da patlayabilir. Bu patlama, fünyenin tipine göre küçük ateşli silah sesine benzer bir ses çıkmasına neden olur ve bazı durumlarda yaralanmalara yol açabilir. 

Blair Amaçları sinir bozmak 

LONDRA Milliyet 

İngiltere Başbakanı Tony Blair, "COBRA" adı verilen olağanüstü hal kuruluyla yaptığı toplantının ardından, polisin Londra'nın en kısa zamanda normale döneceğini umduğunu açıkladı. Böyle bir olayın küçümsenemeyeceğini belirten Blair, "Ancak her şeye rağmen sük netimizi korumalı, olanları sakin karşılamalıyız. Zira bunu yapanların amacı da paniğe yol açmak, insanları korkutmak ve sinirleri bozmaktır" dedi. Blair, herhangi bir kayıp olmamasını memnuniyetle karşıladıklarını söyledi. 


</TEXT>
</DOC>
