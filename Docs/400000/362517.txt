<DOC>
<DOCNO> 362517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sontur21.html </URL>
<DATE> 2005/07/19/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Libya'da idam edilen Türk'ün günlüğünden 2 kez idama gittik 
</HEADLINE>
<TEXT>

     Libya’da kendilerine isnat edilen bir cinayet suçundan idam cezasına mahkum edilen 2 Türk’ten biri olan Yunus Özkan’ın cenazesi doğum yeri Adana’da toprağa verildi. Özkan’ın, cezaevi günlüğünde daha önce 2 kez idama götürüldüğünü, ancak, yetkililerin müdahalesiyle infazın durdurulduğunu yazdığı öğrenildi. 
     Libya’da 14 Temmuz günü idam edilen Özkan için Adana’nın Yüreğir İlçesi’ne bağlı Havutlu Beldesi’nde düzenlenen törene katılan vatandaşlar, Libya hükümeti aleyhinde sloganlar attı. 
     Türk Bayrağı’na sarılı tabutu, mezarlığa kadar götüren Yusuf Özkan’ın yakınları, arkadaşları ve komşuları, "Libya bunun hesabını vereceksin" diye bağırdı. Özkan’ın cenazesi Arapça ve Türkçe ağıtlar yakan akrabalarının gözyaşları içinde toprağa verildi. 
     Yusuf Özkan’ın amcasının oğlu Hasan Özkan, 1995 yılında kuzeninin komploya kurban gittiğini, 10 yıldan beri yaptığı yazışmalarla verdiği mücadelede, yetkililerden karşılık alamadığını öne sürdü. 
     Hasan Özkan, cinayetten haberi olmadığı halde kuzeninin idam edildiğini, bunun Müslüman bir ülke tarafından yapılmasının kendilerini çok üzdüğünü söyledi. 
     
     "AİLESİNİN GEÇİMİNE KATKI SAĞLAMAK İÇİN GİTMİŞTİ" 
     Yusuf’un ailesinin geçimine katkı sağlamak için Libya’ya gittiğini ifade eden Özkan, şöyle konuştu 
     "Ailenin maddi yükünü azaltmak için zor şartlarda Libya’ya çalışmaya gitti. 1995 yılında, halen ne olduğunu çok ciddi şekilde bilmediğimiz bir nedenle cinayete karıştığı gerekçesiyle idamla yargılandığını duyduk. Hemen yetkililere yazılar göndererek ve bizzat görüşerek Türkiye’de yargılanmasını istedik. Hiç kimseden ciddi ve somut yanıt alamadık." Kardeşinin cenazesinin getirilmesi için girişimlerde bulunan ağabeyi Selahattin Özkan, "Kardeşim 21 yıl önce çalışmak için gitmişti. Mobilya ustası olarak çalışan Yusuf, zaman zaman Adana’ya gelip gidiyordu. Tutuklandıktan sonra görüşemedik. Yüzünü bile göremeden toprağa verdik" dedi. 
     Bu arada, cezaevinde elektronik devrelerin tamiratıyla ilgilenerek günlerini geçirmeye çalışan Yusuf Özkan’ın cezaevi günlüğünde daha önce de infaz edilmeye gönderildiğini yazdığı öğrenildi. 
     Özkan’ın, defterine "9 Ağustos 2004, ölüme çıkardılar bizi. 31 Mayıs 2005 tekrar ölüme çıkardılar bizi" diye not düştüğü belirtildi. 
     Özkan’ın bu iki infazdan da Büyükelçilik ve Dışişleri Bakanlığı’nın girişimleriyle kurtulduğu kaydedildi. 
     Selim Aslan ile Yunus Özkan, cinayet suçlamasıyla 10 yıl hapiste kaldıktan sonra 14 Temmuz tarihinde Libya’da idam edilmişti. 
     
</TEXT>
</DOC>
