<DOC>
<DOCNO> 351562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sonspo19.html </URL>
<DATE> 2005/06/13/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Bülent Tulun Mondragon, 2 yıl daha bizim oyuncumuz... 
</HEADLINE>
<TEXT>

     Galatasaray Kulübü Sportif Direktörü Bülent Tulun, kaleci Mondragon'un takımdan ayrılmak istediği ve özellikle İngiliz kulüplerinden öneriler aldığı biçimindeki haberlere tepki gösterdi. 
     Bülent Tulun, AA muhabirine yaptığı açıklamada, Kolomnbiyalı file bekçisinin kulüpten alacağı olmadığına da dikkati çekerek, ''Kendisi ülkesinde tatilde ve ben her gün görüşüyorum. Kimseden de ona teklif falan geldiği yok. İsteyen varsa gelir bizimle konuşur. Şu ana kadar da hiç kimse yok. Mondragon, 2 yıl daha bizim oyuncumuz'' dedi. 
     Kadrolarındaki tüm oyuncular için önerileri görüşebileceklerini belirten Tulun, ''2 şartımız var. Birincisi oyuncu gitmek isteyecek, ikincisi ise isteklerimizi karşılayacak alıcısı olacak. Bütün futbolcularımız için oturur konuşuruz'' diye konuştu. 
     Ayrıca Tulun, yarın İstanbul'a gelecek olan teknik direktör Eric Gerets ile yapacakları görüşmenin ardından yabancı oyuncu transferinde çalışmalara başlayacaklarını ifade ederek, şu ana dek dış transfer için hiçbir oyuncuyla temaslarının bulunmadığını sözlerine ekledi. 
     
</TEXT>
</DOC>
