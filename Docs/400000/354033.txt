<DOC>
<DOCNO> 354033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sonsiy03.html </URL>
<DATE> 2005/06/21/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
AKP'de referandum sonucu için ilk tahminler... 
</HEADLINE>
<TEXT>

     Başbakan Recep Tayyip Erdoğan’ın da CHP ile başlayan tartışmada ilk kez yeşil ışık yaktığı türban referandumu konusunda AKP yöneticileri arasında yapılan ilk değerlendirmelerde, "Türbana evet oylarının yüzde 80’lere kadar çıkabileceği" belirtildi. 
     Cumhurbaşkanı seçimi çerçevesinde CHP ile yaşanan tartışmada Başbakan Erdoğan’ın "Türban referandumu timing zamanlama konusu" açıklamasının ardından AKP’de referandum tartışması hız kazandı. Erdoğan’ın olumlu yaklaşımları, parti içindeki, "Türbanı referanduma götüremeyiz. Çünkü bu bir insan hakkıdır ve insan hakkı oya sunulamaz" şeklindeki türban referandumuna karşı çıkan partili sayısının da azalmasına neden oldu. 
     
     FİKİR JİMNASTİĞİ 
     Parti yöneticileri arasında da ilk kez, "Karar almıyoruz fikir jimnastiği yapıyoruz" ifadesiyle türban konusundaki referandumla ilgili görüş alışverişleri yapıldı. 
     Yapılan değerlendirmelerde, gidilecek bir referandumda türban yasağının çok yüksek bir destekle kalkacağı görüşü ifade edilirken, "Desteğin oranının sorulacak sorular ve yürütülecek kampanyaya bağlı olarak yüzde 80’lere kadar çıkabileceği" telaffuz edildi. 
     AKP yöneticileri arasındaki tartışmalarda, "siyasal simge" suçlamalarına izin verilmemesi için türban yerine mutlaka başörtüsü ifadesinin kullanılması gerektiğinin altı çizilirken, olası bir referandumunun yöntemine ilişkin şu seçenekler de ortaya atıldı 
     ".Başörtüsünün üniversiteler ve kamu dahil tam serbestisi ve bunun için tek bir konuyla referanduma gitmek. 
     .Başörtüsünün kamuda serbest bırakılması talebinin büyük kutuplaşmalara neden olabileceği kaygısıyla belli bir sürede Türkiye’nin alışmasını sağlamak amacıyla sadece üniversitelerde serbest bırakılmasına yönelik tek soruluk bir referandum yapmak. 
     .Başörtüsü konusunu bir çatışmanın aracı haline getirmemek için başörtüsüyle birlikte YÖK ve İmam Hatipler’in katsayı sorununu da bir paket olarak referanduma götürmek. 
     .Ülkedeki soruna yalnızca laiklik ve dini hassasiyetler olarak bakılmayıp genel özgürlük ve yönetim sorunu olarak yaklaşıldığını göstermek için başörtüsü ile birlikte Cumhurbaşkanı Sezer’in veto ettiği başta 2B olmak üzere, Başkanlık sistemi, Siyasi Partiler ve Seçim Yasaları gibi temel Anayasa ve yasa değişikliklerini de aynı referandumda halka sormak." 
     
</TEXT>
</DOC>
