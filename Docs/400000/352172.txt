<DOC>
<DOCNO> 352172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sondun62.html </URL>
<DATE> 2005/06/15/ </DATE>
<TIME> 23.45 </TIME>
<AUTHOR>  </AUTHOR>
<HEADLINE>
Türkmen ve Arapların kaçırıldığı haberlerine ABD endişe duyuyoruz dedi 
</HEADLINE>
<TEXT>

     ABD, Kuzey Irak’ta Arap ve Türkmenlere Kürt gruplarca uygulanan zulümle ilgili Irak’tan gelen "inandırıcı" bilgilere sahip olduğunu bildirdi. 
     Amerikalı yetkililer, bu haberlerden ötürü çok endişeli olduklarını belirttiler. 
     Dışişleri Bakanlığı sözcüsü Sean McCormack, Irak’ın kuzeyinde tutuklamalar ve gözaltılar konusunda inandırıcı ve ciddi haberler elde ettiklerini belirtti. 
     "Bu iddialar ve bilgiler çok endişe verici, endişemizi ilgili makamlara ilettik" diyen sözcü, olaylarla ilgili resmi olarak Kürtleri suçlamadı. 
     McCormack, bu eylemlere Amerikan askerlerinin karıştığı yolundaki bilgileri de kesin bir dille yalanlayarak, "Benim elimdeki bilgilere göre, koalisyon güçleri bu olaylara karışmamış, hem de bu haberlerden büyük endişe duymaktadır" dedi. 
     Sözcü, Kerkük kentinin geleceği konusunun tartışılmakta olduğunu ifade ederek, "Bu Irak’ın çözmesi gereken bir sorundur" diye konuştu. 
     Amerikan Dışişleri Bakanlığı’ndan ismi açıklanmayan bir yetkili ise bu tip eylemlerin sorumlusu olarak Kürt toplumunu gösterdi. 
     Türk Dışişleri Bakanlığı da, Kerkük’te yüzlerce Türkmen ve Arabın Kürtlerce kaçırıldıkları ve tutuklandıkları iddiasıyla ilgili olarak, konuyu araştırdığını, ciddiyet ve kararlılıkla takip ettiğini açıklamıştı. 
     Washington Post gazetesinin internet sitesinde bugün, Iraklı Kürt grupların son dönemde yüzlerce Arap ve Türkmen’i, Kerkük’ten Erbil ve Süleymaniye’ye kaçırdıkları ve tutuklu olarak alıkoydukları yönünde ABD Dışişleri kaynaklarına dayandığı belirtilen bir haber yer almıştı. 
     
</TEXT>
</DOC>
