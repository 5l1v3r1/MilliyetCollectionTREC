<DOC>
<DOCNO> 365911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/son/sontur18.html </URL>
<DATE> 2005/07/31/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
74 yaşında, 20 çeşit hastalığı var, günde 30 ayrı ilaç içiyor 
</HEADLINE>
<TEXT>

     Malatya'nın merkeze bağlı Konak Beldesi'nde yaşayan ve 7 çocuğu, 26 torunu, 9 torun çocuğu bulunan 74 yaşındaki Zeynep Kaygusuz, yaklaşık 20 çeşit hastalığının tedavisi için günde 30 ayrı ilaç içiyor. 
     Kalp yetmezliği, tansiyon, kolesterol, şeker, göz bozukluğu, guatr, mide şişkinliği, kalp ritim bozukluğu, bağırsak iltihabı, ödem, akciğerde su toplanması, ishal, sinir, alerji ve daha birçok hastalığı bulunan Kaygusuz, bu hastalıkların tedavisi için her gün 30 ayrı ilaçtan 1 ya da 2'şer tablet kullanıyor. 
     Kardeşlerinin, akrabalarının, eşinin, geçen aylarda da oğlunun ölümüne şahit olan Kaygusuz, hayatı boyunca yaşadığı sıkıntılardan ve üzüntüsünden dolayı çeşitli hastalıklara yakalandığını ve bunların tedavisi için birçok hastaneyi dolaştığını anlattı. 
     Malatya ve başka illerdeki hastanelerde yatan ve hastalıklarına derman arayan Kaygusuz, şöyle konuştu 
     ''Türkiye genelinde birçok hastanede tedavi altına alındım. Hastanelere ve ilaçlara milyarlarca lira para ödedim. Çekilen röntgenlerde ve tahlillerde, kanım ve ciğerlerim çok sağlam çıktı. Doktorlar, vücudumun çok sağlam olduğunu söylüyorlar. 50 yıldır ilaç kullanıyorum. Doktorlar bile 'Bu kadar ilaca bunca yıl nasıl dayanabildin' diyorlar.'' 
     
</TEXT>
</DOC>
