<DOC>
<DOCNO> 391254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/guncel/agun.html </URL>
<DATE> 2005/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bizi kim görecek 
</HEADLINE>
<TEXT>


Bingöl'de hasarlı konutlarına dönen depremzedeler, "Başbakan, deprem nedeniyle Endonezya ve Pakistan'a trilyonları akıtıyor. Bizim yaşadıklarımızı gelip görsünler. Sığınacak yer istiyoruz" diye yakındılar 

ADİL ÖNAL Bingöl DHA 

Karlıova ilçesinde 12 ve 14 Mart'ta meydana gelen depremler sonucu evleri yıkılan ya da hasar gören Dörtyol köyü sakinleri, 8 aydır yaşam mücadelesi verdikleri çadırlarının kar altında kalması üzerine, ağır hasarlı konutlarına geri döndü. Devletten sığınacak yer istediklerini vurgulayan depremzedeler, "Pakistanlı depremzedelere trilyonlar akıtılıyor. Bizim yaşadıklarımızı da gelip görsünler" dedi. 
30 haneli Dörtyol köyünün, Pelin Çayı üzerinde inşa edilecek Çatak Barajı nedeniyle boşaltılması planlanıyordu. Ancak herhangi bir çalışma yapılmadı. 12 Mart'ta meydana gelen 5.7 ve 14 Mart'taki 5.9'luk sarsıntılar, köyde büyük hasara yol açtı. Evlerini terk eden 30 aile, çadırlara yerleşti. 
Geçici süreyle kalabilecekleri bir yer gösterilmeyen vatandaşları bu kez kar vurdu. 
Vatandaşlar, çadırlarının önceki gün yağan karın altında kalması üzerine, çareyi ağır hasarlı konutlarına sığınmakta buldu. 

'Çadırlar kar altında' 
Kara kışı nasıl geçireceklerini düşündüklerini anlatan Muhtar Hamit Ceylan, "Depremin üzerinden 8 ay geçti. H l konut yapılmadı. Başbakan, deprem nedeniyle Endonezya ve Pakistan'a trilyonları akıtıyor. Bizim yaşadıklarımızı gelip görsünler. Çadırlar kar altında kaldı. Sığınacak yer istiyoruz" dedi. 

150 YTL kira yardımı 

ANKARA Milliyet 
Bingöl'de 508 ağır hasarlı konut olduğunu belirten Afet İşleri Genel Müdürü Mustafa Taymaz, hak sahiplerine verilecek 100 konutun yapımının tamamlandığını söyledi. Taymaz, aylık 150 milyon lira kira yardımı yapılmasına rağmen depremzedelerin hasarlı evde oturmayı sürdürdüklerini kaydetti. Taymaz, depremzedelere faizsiz 20 bin YTL kredi verildiğini, sistemin yavaş işlemesi nedeniyle herkesin konutlarına kavuşamadığını anlattı. 



</TEXT>
</DOC>
