<DOC>
<DOCNO> 351567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sonspo24.html </URL>
<DATE> 2005/06/13/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Trabzonspor, Tolga konusunda aceleci olmayacak... 
</HEADLINE>
<TEXT>

     Trabzonspor Kulübü Asbaşkanı Ömer Sarı, Tolga'nın sözleşmesinin uzaması konusunda aceleci davranmayacaklarını söyledi. 
     Ömer Sarı, AA muhabirine yaptığı açıklamada, teknik direktör Şenol Güneş'in, ''Tolga'yı bırakmak istemiyoruz. Kadrodan hiçbir oyuncu göndermeyeceğiz'' biçiminde açıklamasının bulunduğunu ve bu doğrultuda hareket ettiklerini bildirdi. 
     Ukrayna kulübünün uzun süredir Tolga'yı transfer etmek istediğini ifade eden Sarı, ''Daha önce onların bize sunduğu, bizim de onlardan istediğimiz bir rakam vardı. Ancak hocamızın açıklamasının ardından Ukrayna kulübü Shaktar Donetsk ile görüşmenin bir anlamı yok. Ukrayna kulübünün teklifini kafamızda bitirdik'' diye konuştu. 
     Tolga'yı başka bir kulübe vermeleri durumunda bu oyuncunun yerine aynı parayla futbolcu almanın zor olduğunu kaydeden Sarı, şöyle konuştu 
     ''Tolga'nın 1 yıllık daha sözleşmesi var. En kötü ihtimalle 1 yıl daha futbol oynayacak. Bizim Tolga ile görüşmemiz oldu. Tolga'yı mutlu edecek bir teklif sunduk. Futbolcu da kulübe emek vermiş ve isteği var. Sözleşmesinin uzaması konusunda aceleci davranmayacağız. Kimseyle bağlarımızı koparmıyoruz. Kimse de elimizden uçmuyor. Oturup kulübümüzün prensipleri ve ekonomisi doğrultusunda görüşmeye devam edeceğiz. Bu, bugün halledilecek bir konu değil.'' 
     
</TEXT>
</DOC>
