<DOC>
<DOCNO> 390821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/yazar/guclu.html </URL>
<DATE> 2005/10/30/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Malatya, Van, Erdoğan ve medya 
</HEADLINE>
<TEXT>


Hemen her konuda olduğu gibi suçlu yine medya oldu. Sanki Van'daki rektör krizinin ve Malatya'daki çocuk yuvası rezaletinin sorumlusu medya imiş gibi başta Başbakan Erdoğan olmak üzere iktidarın tüm ileri gelenleri, medyaya yükleniyor. Kuş gribinde de aynı terane yaşanmıştı. Sanki kuş gribi virüsünü alıp Manyas'a götüren, hindilerin ölmesine ve karantinaya neden olan medyaymış gibi. 
Sadece bu iktidar döneminde değil, daha önceki iktidarlar döneminde de hep aynı yanlış tutum sergilendi. Diğer ülkelerde de durum farklı değil. Kendilerine ve yaptıklarına çekidüzen vermektense, medyaya yüklenmek... En kolayı bu. Ama en acizce olanı. Çünkü artık bir işe yaramıyor. Kamuoyu, artık söylenene değil, gördüğüne inanıyor. 
Malatya'da bir rezalet yaşanıyor. Başbakan Erdoğan ise her zamanki gibi medyaya kızıyor. Oysa asıl kızması gereken kendi arkadaşları. Keyfi kadrolaşmaya giden de onlar, 3 yıldır iktidarda olmalarına rağmen, artık köhnemiş yasaları TBMM'ye getirmeyenler de onlar. Eğer ille de çuvaldız birilerine batırılacaksa, bu medyadan önce kendi iktidarı olmalıydı. 
Çocuk yuvalarında haremlik selamlık uygulamaya geçilecekmiş. Oldu olacak okullarda ve yurtlarda da geçilsin. Ateşle barut hiç yan yana durur mu 
Hükümet eğitime ve çocuklara pedagojik açıdan değil de dar bir çerçeveden baktığı sürece bu sorunlar çözülmez. Çocuğa, gence önce insan olarak bakmayı ve insanca muamele etmeyi ilke edinmeliyiz. Kız- erkek ayrımı ondan sonra gelir. Söz konusu çocuk yuvalarında sanki kız- erkek ayrımı yapılmış olsaydı bu rezaletler yaşanmayacak mıydı Neden işin gerçeğinin partizanca kadrolaşma olduğu göz ardı ediliyor Neden bu görevlerde pedagojik eğitim alanların değil de çok farklı görevlerde olması gerekenlerin bulunduğu ısrarla görmemezlikten geliniyor .. 
Bu partizanca yaklaşım devam ettiği sürece, hangi yasal değişikliğe gidilirse gidilsin sonuç değişmez. Önce işi ehline verilmesi, ardından da ciddi bir denetim mekanizmasının kurulması gerekiyor. Gerisi hik ye... 

Van'da yaşanan 
Van'daki rektör krizinin baş sorumlusu da her zaman olduğu gibi yine medya ilan edildi. Oysa medya bu olayda da sadece ayna görevi yaptı. Eksiğiyle, fazlasıyla ortada ne varsa onu yansıtmaya çalıştı. Doğruyu bulacak olan, haklıyla haksızı ayırt edecek olan ise ne iktidar ne de medya. Bu görev yargının. Ama nedense 6 davadan 5'ine mahkemelerce takipsizlik kararı verildi. Şimdi bu konuda da mı suç medyanın 
Van kriziyle ilgili kilit bilgilerin, ilk ihaleyi gerçekleştiren komisyon üyelerinde olduğu iddia ediliyor. Ama kendilerine bugüne kadar hiç başvurulmamış. Anlatacak çok şeyimiz var diyorlar. YÖK'e ve yargıya duyurulur. 

Geçişlerde geri adım 
Meslek liselerinden düz liselere geçişte geri adım sinyalleri geliyor. Hatırlanacağı gibi meslek liselerinin ikinci sınıfındaki öğrenciler, 5 üzerinden 3 not ortalaması tutturdukları takdirde düz liselere geçebileceklerdi. Düzenlemenin özellikle imam hatipler için çıkarıldığı eleştirileri yoğunluk kazanınca, konu Talim ve Terbiye Kurulu'nda yeniden ele alındı. Sanıyorum, önümüzdeki hafta yapılacak toplantılarda bu konuda tekrar eski uygulamaya dönülecek. Yani geçişler sadece hazırlık sınıfı ya da lise 1. sınıftan sonra mümkün olabilecek. 
Özetin özeti İktidar yaptığı hatalar için ille de birilerine fatura çıkaracaksa bunu uzakta aramamalıdır .. 



</TEXT>
</DOC>
