<DOC>
<DOCNO> 370880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/soneko14.html </URL>
<DATE> 2005/08/18/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Türkiye'de son yüzyılda 100 bin kişi afetlerde hayatını kaybetti... 
</HEADLINE>
<TEXT>

     Zafer Sel AA 

Türkiye'de son yüzyılda meydana gelen 192 adet hasar yapıcı deprem nedeniyle yaklaşık 100 bin kişi ölürken, yaklaşık 650 bin konutun yıkıldığı ya da ağır hasar gördüğü bildirildi. 
     Ayrıca Türkiye'deki afet zararlarının yüzde 64'ü depremler, yüzde 16'sı heyelanlar, yüzde 15'i su baskınları, yüzde 4'ü yangınlar, yüzde 1'i ise çığdan kaynaklandı. 
     Bayındırlık ve İskan Bakanı Faruk Özak, Türkiye topraklarının büyük bir bölümünün birinci derece deprem kuşağında yer aldığının bilinen bir gerçek olduğunu belirterek, ''Bakanlığımız tarafından hazırlanan ve 1996 yılında yürürlüğe giren, Türkiye'nin deprem bölgelerini gösteren harita incelendiğinde, ülkemizin yüzde 96'sının farklı oranlarda deprem tehlikesine sahip bölgeler içerisinde yer aldığı görülmektedir'' dedi. 
     Bu geniş deprem kuşağının yüzde 66'sının da aktif fay hatları ile kaplı olduğunu ifade eden Bakan Özak, ''bir başka deyişle aralarında nüfusu bir milyonun üzerinde olan 11 büyük kentimiz dahil ülke nüfusunun yüzde 70'i, her an büyük bir deprem riski altında'' diye konuştu. 
     Bakan Özak, depremlerin yol açtığı zararların yıllık toplam milli gelirde yüzde 0.7 kayıp yarattığını, bu durumun kalkınma hızını yaklaşık 1 puan geriye çektiğini vurguladı. 
     Türkiye'de son yüzyılda 192 hasar yapıcı deprem meydana geldiğine dikkati çeken Bakan Özak, bu depremler sonucu 100 bin kişinin öldüğünü, yaklaşık 650 bin konutun yıkıldığını ya da ağır hasar gördüğünü söyledi. 
     Ayrıca Türkiye'de meydana gelen afet zararlarının yüzde 64'ünün depremler, yüzde 16'sının heyelanlar, yüzde 15'inin su baskınları, yüzde 4'ünün yangınlar, yüzde 1'inin de çığ nedeniyle meydana geldiği belirtildi. 
     Verilere göre Türkiye, Richter ölçeği ile 5.5'in üzerinde deprem sıklığıyla dünyada 6., afet nedeniyle yıllık ölen 950 kişi sayısı ile dünyada 3., nüfus başına milyon 15 bin 58 kişilik ölen sayısı ile dünyada 4., yıllık ortalama 2 milyon 745 bin 757 kişilik afete maruz nüfus sayısı ile dünyada 8. ve afete maruz nüfus başına milyon 346 ölen sayısı ile de dünyada 4. sırada yer alıyor. 
     
</TEXT>
</DOC>
