<DOC>
<DOCNO> 394250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/guncel/agun.html </URL>
<DATE> 2005/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü cerrah öldürüldü 
</HEADLINE>
<TEXT>


Türkiye'nin önemli bilim adamlarından İstanbul Tıp Fakültesi Göğüs Kalp Damar Cerrahisi Anabilim Dalı Başkanı Prof. Dr. Göksel Kalaycı, dün sabah hastane otoparkında öldürüldü. Tıp dünyasını yasa boğan saldırıyı, bir hasta yakınının gerçekleştirdiği sanılıyor 

ŞÜKRAN ÖZÇAKMAK, HALUK ATALAY, M. AKİF ERDEM İstanbul 

Akciğer kanseri ve nakli gibi çalışmalarıyla tanınan İstanbul Üniversitesi İÜ İstanbul Tıp Fakültesi Göğüs Kalp Damar Cerrahisi Anabilim Dalı Başkanı Prof. Dr. Göksel Kalaycı 66 , dün sabah hastane otoparkında uğradığı silahlı saldırı sonucu öldürüldü. Polis, birkaç ay sonra emekli olacağı belirtilen Kalaycı'nın hastalarından birinin yakınının saldırıyı gerçekleştirdiği ihtimali üzerinde duruyor. 
Kalaycı, dün 08.50 sıralarında 34 DK 2367 plakalı aracıyla İÜ İstanbul Tıp Fakültesi Hastanesi'nin içindeki otoparka geldi. Aracından inerken silahlı saldırıya uğrayan ve ağır yaralanan Kalaycı, hemen acil servise kaldırıldı. Ancak üçü kafasına, biri boynuna olmak üzere 7 kurşun yarası alan Kalaycı kurtarılamadı. 
Olay yerinde, Kalaycı'nın olduğu tahmin edilen bir cep telefonu bulundu. 
Kalaycı'nın cenazesi Adli Tıp Kurumu'na götürülürken, gazetecilerle hastanenin özel güvenlik görevlileri arasında arbede yaşandı. Bir muhabir ve bir kameramanın darbe aldığı olaya polis müdahale etti. 

Eşk li belirlendi 
Olay yerinde inceleme yapan İstanbul Emniyet Müdürü Celalettin Cerrah, "Olay 2 kişi arasında meydana gelmiş. 9 milimetrelik kovanlar var. Saldırganın eşk lini tespit ettik" dedi. Cerrah, "Bir hasta yakınının intikam amacıyla olayı gerçekleştirdiği söyleniyor" sorusuna, "Faili yakalanmadıktan sonra herhangi bir kimseyi suçlamak yanlış olur. Kısa zamanda failleri yakalarız" yanıtını verdi. 
Cerrah, hastanenin kameralarının bozuk olduğu yönünde iddialara da, "Kamera kayıtları alındı. Görüntüler ne durumda bilemiyorum. Görgü tanıklarının ifadelerine, hasta yakınlarının ve eşinin bilgilerine başvurdum" karşılığını verdi. Görgü tanıklarının verdiği bilgiler doğrultusunda polis saldırganın robot resmini çizdi. 

Ailelere inceleme 
Polis yetkilileri de, saldırının Kalaycı'nın ameliyatını yaptığı bir hasta yakınınca gerçekleştirildiğinin sanıldığını söyledi. Bu doğrultuda Kalaycı'nın son günlerde ölen hastalarına yönelik inceleme başlatıldı. Polis, ilk olarak cinayetten birkaç saat önce akciğer kanserinden ölen Ahmet Cevher'in 60 yakınlarının ifadesine başvurdu. Ocaktaki ameliyatın ardından tedavinin devamı için Almanya'ya giden Cevher'in, 3 gün önce İstanbul'a döndüğü, durumu ağırlaşınca Kalaycı'nın servisine yatırıldığı öğrenildi. Cevher'in yakınları iddiaları yalanlayarak, "Durumu zaten ağırdı. Kurtulamayacağını biliyorduk. Kimseyi suçlayıp öldüremeyiz" dedi. 

Cenaze pazartesi 
Evli ve bir çocuk babası olan Kalaycı'nın cenazesi, pazartesi Beyazıt'taki İÜ Rektörlük Binası'nda düzenlenecek törenin ardından Ataköy 5. Kısım Camii'nde kılınacak öğle namazının ardından toprağa verilecek. 

'Tanrı değiliz' 

İstanbul Tıp Fakültesi Dekanı Prof. Dr. Mustafa Keçer, İstanbul Tabip Odası Başkanı Prof. Dr. Gençay Gürsoy ve Üniversite Öğretim Üyeleri Derneği'nden Prof. Dr. Süleyman Özyalçın ile birlikte 14 Mart Amfisi'nde basın toplantısı düzenledi. Keçer, "Hekimler gece gündüz çalışıyor. Bazen hasta yakınları, bizleri Tanrı yerine koyuyor. Tanrı değiliz. Elimizden geldiğince hizmet ediyoruz" dedi. 40 yıllık dostunu kaybettiğini söyleyen Gürsoy, Kalaycı'nın bir hasta yakını tarafından silahlı saldırıya uğradığını belirterek, şunları söyledi "Derin bir üzüntü içindeyiz. Yüzlerce meslek şehidine bir yenisini kattık... Çok büyük kayıp." İÜ Senatosu da yaptığı yazılı açıklamayla saldırıyı kınadı. 
Kalaycı'nın öldürülmesinin tüm sağlık camiasını derin bir üzüntüye boğduğunu kaydeden Türk Sağlık-Sen İstanbul 1 No'lu Şube Başkanı Mahmut Akman ise şunları söyledi 
"Yıllardır dikkat çekmeye çalıştığımız sağlık kurumlarındaki güvenlik zaafı, son saldırıyla bir kez daha ortaya çıkmıştır. Yetkililere sesleniyoruz. Sağlık kuruluşlarında gerekli güvenlik önlemleri bir an önce alınsın." 

Kalaycı kimdir 

1939'da İstanbul'da doğan Kalaycı, 1957'de İÜ İstanbul Tıp Fakültesi'ne girdi. 1963'te mezun olan Kalaycı, 1967'de İstanbul Tıp Fakültesi'nde asistan olarak göreve başladı. 1989'da profesör olan, 1998 - 2000 arasında Genel Cerrahi Anabilim Dalı Başkanı olarak görev yapan Kalaycı, 2001'de kurulan Göğüs Cerrahisi Anabilim Dalı'nın başkanlığına getirildi. 






</TEXT>
</DOC>
