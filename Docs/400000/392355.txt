<DOC>
<DOCNO> 392355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/son/sondun01.html </URL>
<DATE> 2005/11/05/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Irak'da ABD ordusu El Kaide'ye karşı yeni operasyon başlattı 
</HEADLINE>
<TEXT>

     Irak'ta Amerikan ordusu bugün Suriye sınırı yakınında El Kaide örgütüne karşı yeni operasyon başlattı. 
     Amerikan ordusundan yapılan açıklamada, batıdaki Anbar eyaletinin Husaybe kentinde 2,500 Amerikalı ve 1000 Iraklı askerin katılımıyla yapılan operasyonla, 15 Aralık'ta yapılacak parlamento seçimlerinden önce bu bölgede güvenliği sağlamak için direnişçilerin ve onların sığınaklarının yok edilmesinin amaçlandığı belirtildi. 
     Açıklamada, ''Irak'taki El Kaide, Husaybe bölgesinin sızmalara elverişli sınırlarından, Irak halkı ve koalisyon güçlerine karşı devam eden saldırılarında kullanmak için yabancı savaşçıları, para ve teçhizatı içeri sokmada yararlanıyor'' denildi. 
     Amerikan ordusu, direnişçilerin Husaybe'de ABD ya da Irak güçleriyle çalışanları öldürmekle tehdit ettiğini de belirtti. 
     Husaybe, başkent Bağdat'ın yaklaşık 320 kilometre batısındaki Kaim kenti yakınında bulunuyor. 
     Amerikan ordusu, Suriye'den Irak'a yabancı savaşçıların geçişini durdurmak amacıyla son aylarda Irak'ın batısında bir dizi operasyon yapmıştı. 
     Bu arada Irak'ta iki Amerikalı asker daha öldü. 
     Irak'taki Amerikan ordusuna göre, Bağdat'ın güneyinde bir Amerikalı asker dün silahlı saldırıda öldürüldü. Bağdat'ın 80 kilometre batısındaki Habaniye bölgesinde de bir Amerikalı asker, içinde bulunduğu aracın mayının üzerinden geçtiği sırada meydana gelen patlamada öldü. 
     Associated Press'e göre, Irak savaşının başladığı Mart 2003'ten bu yana 2,044 Amerikan askeri öldü. 
     
</TEXT>
</DOC>
