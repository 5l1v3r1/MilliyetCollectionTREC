<DOC>
<DOCNO> 386685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sonsiy03.html </URL>
<DATE> 2005/10/14/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
AKP'li Kuzu Yeni grup memleketin hayrına olmaz 
</HEADLINE>
<TEXT>

     TBMM Anayasa Komisyonu Başkanı Burhan Kuzu, ANAP’ın grup kurmasını değerlendirirken, "Öfke ile kurulan partiler Türkiye’ye bu zamana kadar birşey getirmemiş. TBMM’de yeni bir grubun olması değil, olmaması memleket hayrına" dedi. 
     Anayasa Komisyonu Başkanı Burhan Kuzu, ANKA’ya ANAP’ın grup kurmasını değerlendirirken, "Hoş bulmuyorum. Siyaset bilimcisi olarak bunu memleket hayrına görmüyorum" diye konuştu. Kuzu, partisinde rahatsız olan insanların başka partilere geçmek yerine, kendi partilerinde mücadele etmeleri gerektiğine inandığını söyledi. 
     "Bu memlekette parti sayısının çokluğu bir işe yarasaydı ülkenin sorunları çoktan biterdi" diyen Kuzu, "Ne zaman parti sayısı az olmuş o kadar kalkınma olmuş. 
     1950’lerde Adnan Menderes vardı. 1960-68 arasında Demirel 
     vardı. 1983-87 arasında Özal vardı" diye konuştu. 
     Kuzu, AKP ve CHP’den istifaların temelinde, fikir ayrılıklarından çok, kişisel sıkıntılar olduğunu belirterek, bugüne kadar kendi partilerinden ayrılıp, yeni partiler kuranların hükümete geldiklerinin görülmediğini kaydetti. 
     Kuzu, demokrasinin ölçüsünün de artık partilerin çokluğuna bağlı bulunmadığını belirterek, ABD ve İngiltere’de de iki parti görüldüğünü ancak kimsenin bu ülkelerin demokratik olmadığını iddia edemeyeceğini vurguladı. 
     Kuzu, "Her kızan bir parti kurarsa, Türkiye’nin bir kazancı olmaz. Öfke ile kurulan partiler Türkiye’ye bu zamana kadar birşey getirmemiş. TBMM’de yeni bir grubun olması değil, olmaması memleket hayrına. Meclis’te yeni bir grubun kurulması memleket hayrına olmaz" dedi. 

ANKA 
     
</TEXT>
</DOC>
