<DOC>
<DOCNO> 375700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sondun25.html </URL>
<DATE> 2005/09/05/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Talabani ve Barzani anlaştı 
</HEADLINE>
<TEXT>

     Irak Devlet Başkanı Celal Talabani, Arap ülkelerinin kaygılarını gidermek için, anayasa taslağında değişiklik yapılması konusunda diğer Kürt liderlerle mutabakata vardıklarını söyledi. 
     Irak anayasa taslağında ''Irak'ın bir İslam devleti'' olduğu belirtiliyor, ancak bir Arap devleti olduğuna değinilmiyor. Taslaktaki bu ifadenin, Irak'ın Arap olmayan Kürt nüfusuna tavizi olduğu belirtilmişti. 
     Makamından yapılan açıklamada Talabani, Mesud Barzani ile birlikte, İslam ve Arap dünyası açısından hayati olan bazı değişiklikleri kabul etmeye karar verdiklerini, çünkü Irak'ın Arap Birliği'nin kurucu üyesi olduğunu bildirdi. 
     Ancak Talabani, taslağın lafzında yapılacak değişiklik konusunda ayrıntılı bilgi vermedi. 
     
     IRAK'IN HAYAL KIRIKLIĞI 
     Talabani, yaptığı basın toplantısında da Arap ülkelerinin Bağdat'a büyükelçi atamamalarından duyduğu hayal kırıklığını dile getirdi. 
     ''Irak Arap kardeşlerine yalvarmayacaktır'' diyen Talabani, Irak'ın kendisiyle diplomatik ilişkileri yeniden başlatmak isteyen her Arap ülkesini memnuniyetle karşılayacağını söyledi. 
     Iraklı yetkililer, geçen haziranda Belçika'da yapılan bağışçılar konferansında, gerek Mısır gerekse bazı diğer ülkelerin, diplomatik ilişkilerin seviyesinin yükseltileceğine dair garanti verdiklerini söylemişlerdi. 
     
</TEXT>
</DOC>
