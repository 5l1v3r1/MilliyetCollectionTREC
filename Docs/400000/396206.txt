<DOC>
<DOCNO> 396206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/guncel/gun01.html </URL>
<DATE> 2005/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Karikatür Oscarları 
</HEADLINE>
<TEXT>


Aydın Doğan Uluslararası Karikatür Yarışması Ödül Töreni'nde konuşan Devlet Bakanı Beşir Atalay, "Düşünce özgürlüğünün gelişmesinde karikatürün katkısı büyüktür" dedi 

Aslı Onat 

Serbest konulu XXII. Aydın Doğan Uluslararası Karikatür Yarışması'nın ödül töreni önceki akşam MSGSÜ Tophane - i Amire Kültür ve Sanat Merkezi'nde yapıldı. Törene, Devlet Bakanı Prof. Dr. Beşir Atalay, İstanbul Valisi Muammer Güler, Aydın Doğan Vakfı Başkan Vekili Sema Doğan, Doğan Yayın Holding CEO'su Mehmet Ali Yalçındağ, Doğan TV Radyo İcra Kurulu Başkanı Arzuhan Doğan Yalçındağ, Milliyet Gazetesi Genel Yayın Yönetmeni Sedat Ergin, Hürriyet Gazetesi Genel Yayın Yönetmeni Ertuğrul Özkök, yarışmanın seçici kurul üyelerinden Ralph Steadman, Anita Kunz ve Georges Wolinski'nin de aralarında bulunduğu çok sayıda davetli katıldı. 

'Tarih yazıcıları' 
Törene katılamayan Dışişleri Bakanı Abdullah Gül, Başbakan Yardımcısı Abdüllatif Şener, Adalet Bakanı Cemil Çiçek, Milli Eğitim Bakanı Hüseyin Çelik, Kültür ve Turizm Bakanı Atilla Koç, Çevre ve Orman Bakanı Osman Pepe ile İstanbul Büyükşehir Belediye Başkanı Dr. Mimar Kadir Topbaş, tebrik mesajları gönderdiler. 
Sunuculuğunu Korhan Abay'ın yaptığı ödül töreni, İstanbul Superband Combo'nun mini konseriyle başladı. Konserin ardından konuşan Devlet Bakanı Prof. Dr. Beşir Atalay, karikatürün sanat dallarının en incesi olduğunu belirtti. Atalay, "Çizgiyle düşünceyi ifade edebilmek çok özel bir maharettir. Bir ülkenin karikatür geçmişi, sosyal ve siyasi tarihiyle ifade edilir. Bu açıdan karikatüristler, yaşadıkları ülkenin tarih yazıcılarıdır. Düşünce özgürlüğünün gelişmesinde karikatürün katkısı büyüktür" dedi. 
Konuşmaların ardından yarışmanın Adolf Born Çek Cum. başkanlığında, Semih Balcıoğlu, Latif Demirci, Selçuk Demirel, Gürbüz Doğan Ekşioğlu, Horst Haitzinger Almanya , Hüsamettin Koçan, Anita Kunz Kanada , Ralph Steadman İngiltere , Massoud Shojaei Tabatabaei İran ve Georges Wolinski'den Fransa oluşan seçiciler kurulunun belirlediği isimlere ödülleri verildi. 

İlk kez ABD'de sergilenecek 

Aydın Doğan Vakfı Yürütme Kurulu Başkanı Candan Fetvacı, bu hafta onur verici bir davet aldıklarını belirterek, "New York Grafik Sanatçılar Müzesi 2006'da karikatürlerimizi sergilemek istiyor" dedi. 
Jüri üyelerine teşekkür eden Fetvacı, şunları söyledi 
"Bu yıl yarışmamıza 90 ülkeden 1199 sanatçı, 2996 eserle katıldı. Her biri toplumsal olaylara farklı bir bakış açısıyla bizi güldürüyor, şaşırtıyor, hayrete düşürüyor. Bu yıl karikatürle ilgili çalışmalarımıza bir yeni boyut daha kazandırdık. 
Arşivimizde 22 yıldır bulunan karikatürleri her an tüm dünyayla paylaşabileceğimiz bir ortam yaratma çalışmasına başladık. 
50 bine yakın karikatürü dijital kayıtlara alıyor ve bunları web ortamında bir "müze" anlayışında toplumla paylaşacak olmanın heyecanını taşıyoruz. Pek yakında araştırmacılar, sanatçılar, gençler bir ülkenin veya belli yılların çizgilerini izlemek istediklerinde bir tuşa basarak istedikleri koleksiyonlara Aydın Doğan Vakfı web sayfalarından kolaylıkla ulaşabilecekler". 


BİRİNCİ 


Alman sanatçı Friederike Gross, Aydın Doğan Vakfı Birincilik Ödülü, 8 bin ABD doları, Kültür Bakanlığı Plaketi ve Hürriyet Gazetesi Altın Plaketi'nden oluşan ödüllerini Prof. Dr. Beşir Atalay ve Aydın Doğan Vakfı Başkan Vekili Sema Doğan'dan aldı. Teşekkür konuşmasını Türkçe yapan Gross, "İlginiz ve güzel ülkenizi tanıma fırsatını verdiğiniz için teşekkür ederim. Karikatürlere bu kadar değer vermeniz, Türklerin şakadan anlayan bir millet olduğunu gösteriyor. Sanat, bizi uçuruma düşmekten kurtarır"dedi. 



İKİNCİ 


İkinciliğe layık görülen Polonyalı sanatçı Mariusz Stawarski, 5000 ABD Doları ve Aydın Doğan Vakfı İkincilik Ödülü'yle Milliyet Gazetesi Altın Plaketi'ni Atalay ve Sema Doğan'dan aldı. 



ÜÇÜNCÜLER 


Üçüncülüğü paylaşan İranlı sanatçı Majid Amini ile Ukrayna'dan Dmitriy Skazhenik ise üçüncülük ödülleri ile Kanal D ve CNN Türk Plaketi'ni İstanbul Valisi Muammer Güler ve Doğan TV Radyo İcra Kurulu Başkanı Arzuhan Doğan Yalçındağ'dan aldılar. 



BAŞARI ÖDÜLLERİ 

Seçiciler Kurulu'nun Başarı Ödülleri'ne layık gördüğü Oleh Derhachov Ukrayna , Muhamed Djerlek Sırbistan , Manuel Alvarez Junco İspanya , Jozef Jurczyszyn Polonya , Muhittin Köroğlu Türkiye , Ghasem Lotfi İran , Alexsander Muzikantov Ukrayna , Jose Antonio Garli Nieto Meksika , Şevket Yalaz Türkiye , Necdet Yılmaz da Türkiye gecede ödüllerini aldılar. 
Bahman Abdi İran , ödülünü Doğan Yayın Holding CEO'su Mehmet Ali Yalçındağ'dan aldı. 
Milliyet Genel Yayın Yönetmeni Sedat Ergin, törene katılamayan Jozef Jurczyszyn'in ödülünü ve Milliyet Sanat Plaketi'ni Polonya Konsolos Yardımcısı Marcin Wilczek'e verdi. 



</TEXT>
</DOC>
