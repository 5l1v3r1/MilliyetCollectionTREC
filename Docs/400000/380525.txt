<DOC>
<DOCNO> 380525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/sondun32.html </URL>
<DATE> 2005/09/22/ </DATE>
<TIME> 19.15 </TIME>
<AUTHOR>  </AUTHOR>
<HEADLINE>
ABD ordusu ''Irak'ta güvenlik alanında gelişme kaydedildi'' 
</HEADLINE>
<TEXT>

     Irak’taki ABD ordusu, son iki ayda Amerikan askerleri ve Irak güçlerinin direnişçilere karşı düzenlediği operasyonlarla, ülkede genel güvenlik durumunda gelişme kaydedildiğini bildirdi. 
     Amerikalı askeri sözcü Tümgeneral Rick Lynch, "Sünni Üçgeni" olarak adlandırılan bölgedeki Bağdat ve Ramadi gibi kentlerde hala günde ortalama 25 saldırı düzenlendiğini, ancak nüfusun yaklaşık yüzde 60’ının yaşadığı diğer bölgelerde şiddet olaylarının azaldığını kaydetti. 
     Lynch, düzenlediği basın toplantısında, Irak’ta yoğun şiddet olaylarının meydana geldiği yerlerin dışında daha güvenli bölgeler olduğunu, buradaki halkın barışçıl ve demokratik bir yaşam sürme yolunda olduğunu söyledi. 
     Irak’a en çok Suriye, Mısır, Suudi Arabistan, Ürdün ve Sudan’dan yabancı militanlar geldiğini söyleyen Lynch, son iki ayda düzenlenen yoğun operasyonların bu kişilerin ülkeye girişlerini zorlaştırdığını ifade etti. 
     
</TEXT>
</DOC>
