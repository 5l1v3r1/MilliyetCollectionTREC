<DOC>
<DOCNO> 371615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/yasam/axyas02.html </URL>
<DATE> 2005/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Baltalı şehir eşkıyası 
</HEADLINE>
<TEXT>


Yeşilköy'de bir şehir magandası, yol vermeme yüzünden tartıştığı çifte baltayla saldırdı. Çift, hastanelik olurken, saldırgan kayıplara karıştı 

MUTLU BOZDAĞ İstanbul 

İstanbul yollarında şehir eşkıyalarının uyguladığı şiddete bir yenisi eklendi. Ahmet Cengiz Süzer ve Gülşen Süzer, dün gece kızlarını karşılamak için araçlarıyla Atatürk Havalimanı'na doğru yola çıktı. Havalimanı kavşağına saat 01.00 sıralarında gelen Ahmet Cengiz Süzer, 34 BL 0652 plakalı otomobilin sürücüsüyle yol vermeme meselesi yüzünden tartıştı. Tarafların birbirlerine bağırmalarıyla ortam gerginleşti. Bunun üzerine otomobilinden inen diğer sürücü, Ahmet Cengiz Süzer'e sopayla vurmaya başladı. 
Ancak Süzer'in sopayı elinden almayı başarması üzerine, otomobilinden bu kez bir balta alan saldırgan, Süzer'in üzerine yürüdü. 

Otomobille kaçtı 
Süzer ve araya girmeye çalışan Gülşen Süzer'i balta darbeleriyle yaralayan saldırgan sürücü otomobiliyle kaçarken, yaralı çift hastaneye kaldırıldı. 


</TEXT>
</DOC>
