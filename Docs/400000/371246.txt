<DOC>
<DOCNO> 371246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sonspo28.html </URL>
<DATE> 2005/08/19/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Sivas Belediyesi'nden Sivasspor'a futbolcu desteği 
</HEADLINE>
<TEXT>

     Sivas Belediye Başkanı Sami Aydın, ''Boyumuzu aşmayan bir bedelle, Sivasspor'a 2 futbolcunun alınmasına katkıda bulunduk'' dedi. 
     Sami Aydın, düzenlediği basın toplantısında, Turkcell Süper Ligi takımlarından Sivasspor'a belediye olarak, Kamerunlu savunma oyuncusu Raymond Kalla ve Brezilyalı orta alan oyuncusu Dennys Richards Pena Lemego'nun alınmasına katkıda bulunduklarını söyledi. 
     Sivasspor'u herkesin üzerinde durduğu ortak bir değer olarak nitelendiren Aydın, ''Sivasspor, hepimizi heyecanlandırıyor. İlk 2 haftada alınan sonuçlar, belki puan açısından bizleri tatmin etmemiş olsa da Süper Lig'e yeni çıkan bir takım için son derece büyük bir başarı diye düşünüyorum'' dedi. 
     Kırmızı-beyazlı ekibin ortaya koyduğu performansın ve kulüp yönetiminin çabalarının Sivasspor'un geleceği açısından umut verici olduğunu ifade eden Aydın, ''Sivasspor'umuzun geleceğiyle ilgili güzel hayaller kuruyoruz. Bu atmosfer içinde Sivasspor'umuza şu ana kadar sürdürdüğümüz katkının yeterli olmadığını düşünerek, 2 futbolcunun alınmasında katkı sağlayarak, finansmanlarını üstlendik'' diye konuştu. 
     Kalla ve Dennys'in Sivasspor'a güç katacağını kaydeden Aydın, bu futbolcuların Sivasspor'u layık olduğu yere taşımakta önemli rol üsleneceklerine inandığını da sözlerine ekledi. 
     
</TEXT>
</DOC>
