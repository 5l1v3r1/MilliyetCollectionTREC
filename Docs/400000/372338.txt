<DOC>
<DOCNO> 372338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/guncel/gun04.html </URL>
<DATE> 2005/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ucuz Mazot' haberine Basın Konseyi'nden kınama 
</HEADLINE>
<TEXT>


Petrol Ofisi'nin Şanlıurfa'daki bir istasyonunda ucuz mazot satıldığı şeklindeki haberinin yalan olduğu ortaya çıkan Akşam gazetesi kınandı 

İSTANBUL Milliyet 

Basın Konseyi, Doğan Grubu şirketlerinden Petrol Ofisi'nin "Şanlıurfa'daki bir istasyonunda ucuz mazot satıldığı" haberinin "asparagas" olduğunun ortaya çıkmasından sonra Akşam gazetesi, gazetenin Yurt Haberler Müdürü Şaban Arslan ve eski Şanlıurfa Muhabiri Reşat Uzun'un kınanmasına karar verdi. 
Konsey'den yapılan yazılı açıklamada, Hürriyet gazetesi eski Yazarı Fatih Altaylı'nın, Basın Konseyi Sözleşmesi'nin 11. maddesinin 'E' fıkrası uyarınca basın yoluyla, "Arslan ve Uzun için şik yette bulunduğu" belirtildi. 

Muhabir yerleştirmiş 
Altaylı'nın, söz konusu haberdeki fotoğrafta "Ucuz Mazot Bulunur" yazılı tabelanın Akşam gazetesi muhabiri Uzun tarafından istasyonun girişine yerleştirildiğini, bütün olayın istasyonun güvenlik kameralarınca kaydedildiğini öne sürdüğü belirtildi. Uzun'un ise Konsey'e gönderdiği savunmasında, haberi ve fotoğrafı "mizansen olduğunu bilerek" yaptığını, fakat haberin genel bir kaçakçılık konulu haberde kullanılacağı sözü aldığını belirttiği vurgulandı. 
Yapılan açıklamada, Yüksek Kurul'un, Basın Meslek İlkeleri'nin "Gazeteci görevini, taşıdığı sıfatın saygınlığına gölge düşürebilecek yöntem ve tutumlarla yapmaktan sakınır" içerikli 12. maddesinin ihlal edildiği sonucuna vardığı belirtilerek, "Akşam gazetesinin, Yurt Haberler Müdürü Şaban Arslan'ın ve muhabir Reşat Uzun'un 'kınanmasına' oybirliği ile karar vermiştir" denildi. 


</TEXT>
</DOC>
