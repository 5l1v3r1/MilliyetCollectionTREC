<DOC>
<DOCNO> 386064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/soneko28.html </URL>
<DATE> 2005/10/12/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Karşılıksız çek sayısı, Eylül'de yüzde 30 oranında arttı... 
</HEADLINE>
<TEXT>

     Merkez Bankası tarafından bankalara duyurulan toplam karşılıksız çek sayısı, Eylül ayında bir önceki aya göre yaklaşık yüzde 29.9 oranında artarak 102 bin 459'a çıktı. 
     Merkez Bankası verilerine göre, karşılıksız çek sayısı Ağustos ayında 78 bin 848 idi. 
     Karşılıksız çeklerin 95 bin 144'ü, banka ve özel finans kurumlarınca Merkez Bankası'na yapılan bildirimlere göre Banka tarafından duyurusu yapılan çeklerden, 7 bin 315'i ise mahkemeler tarafından yapılan bildirimlere göre Merkez Bankası'nca duyurulan yasaklama kararlarından oluşuyor. 
     Banka ve özel finans kurumlarının bildirimlerine göre, Merkez Bankası tarafından duyurusu yapılan çek sayısı, Eylül ayında bir önceki aya göre yüzde 28 arttı. Ağustos ayında bu kapsamdaki karşılıksız çeklerin sayısı 74 bin 308 idi. 
     Mahkemeler tarafından yapılan bildirimlere göre, Merkez Bankası tarafından duyurulan yasaklama kararı miktarı ise Eylül ayında bir önceki aya göre yüzde 61.1 artış gösterdi. Bu çeklerin sayısı, Ağustos ayında 4 bin 540 olarak belirlenmişti. 
     Öte yandan banka ve özel finans kurumlarınca Merkez Bankası'na yapılan bildirimlere göre Banka tarafından duyurusu yapılan karşılıksız kaldıktan sonra ödenen çek sayısı da Eylül ayında bir önceki aya göre yüzde 33.7 yükselerek 43 bin 193'den 57 bin 768'e çıktı. 
     Bu arada 2005 yılının ilk dokuz ayında karşılıksız çek sayısı, geçen yılın aynı dönemine göre yaklaşık yüzde 17.1 artarak 813 bin 368 oldu. 
     Geçen yılın aynı döneminde karşılıksız çek sayısı 694 bin 584 olarak belirlenmişti. 
     Türkiye'de karşılıksız çek sayısı 2003 yılında 849 bin 642, 2004'de 964 bin 611 olarak tespit edilmişti. 
     
</TEXT>
</DOC>
