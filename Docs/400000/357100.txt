<DOC>
<DOCNO> 357100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sontur11.html </URL>
<DATE> 2005/06/30/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Aranan terörist askerde çıktı 
</HEADLINE>
<TEXT>

     MUŞ, DHA 

      MUŞ Emniyet Müdürlüğü tarafından bölücü terör örgütü PKK mensubu olduğu gerekçesiyle aranan Dembat’ kod adlı 25 yaşındaki Hüseyin Çabek'in, Gaziantep'te vatani görevini yaptığı anlaşıldı. Askeri birlikten alınan Çabek, Muş’a getirilerk, sorgunun ardından tutuklandı. 
     PKK Kongra-Gel üyesi olduğu suçlamasıyla aranan Hüseyin Çabek hakkında yapılan araştırmada, Gaziantep'in Oğuzeli İlçesi'ndeki 5. Zırhlı Tugay 1. Hudut Alayı, 1. taburda asker olduğu belirlendi. Terörle Mücadele Şube Müdürlüğü görevlileri, Çabek'i birliğinden alarak Muş'a getirdi. Terör örgütüne 2000 yılının Eylül ayında İstanbul'dan katıldığını itiraf eden Hüseyin Çabek, geçtiğimiz yılın Ağustos ayında terör örgütü tarafından Hakkari'de görevlendirildiğini bildirdi. Yaklaşık 30 kişilik grupla İran'dan Türkiye'ye geçtiklerini anlatan Çabek, Van’ın Başkale kırsalında örgütten kaçtığını ve izini kaybettirmek için askere gittiğini söyledi. Hüseyin Çabek, Sulh Ceza Mahkemesi tarafından tutuklanarak Muş E Tipi Cezaevi'ne kondu. 
     
</TEXT>
</DOC>
