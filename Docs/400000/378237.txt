<DOC>
<DOCNO> 378237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/magazin/axmag02.html </URL>
<DATE> 2005/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız TV5'te 48 saat Türkiye 
</HEADLINE>
<TEXT>


17-18 Eylül tarihlerinde Fransız kanalı TV5, 2 tam gün Türkiye yayını yapacak. Ünlü isimler, ekrandan Türkiye'nin tanıtımını yapıp Avrupa Birliği'ne üyeliğini savunacak 

SAADET ORUÇ Paris DHA 

Fransız kanalı TV5, Türkiye'nin AB'ye tam üyelik müzakerelerinin başlamasının öngörüldüğü 3 Ekim'e kısa süre kala, önemli bir yayın kararı aldı. TV5, 17-18 Eylül'de 24 saatlik Türkiye yayını yapacak. 
Cumartesi saat 20.20'deki ilk yayında, Boğaz kıyısındaki bir yalıda, Türk medyasında kadınların yeri ve başarısının bir örneği olan Doğan kardeşlerle buluşma ekranlara gelecek. 
Ekrandan Türkiye'nin tanıtımını ve AB üyeliğini savunacak isimlerse, yayın sırasıyla şöyle olacak 
TÜSİAD üyesi armatör Pekin Baran, Kanal D İcra Kurulu Başkanı Arzuhan Yalçındağ, son padişah Vahdettin'in kızının ve son Halife Abdülmecid'in oğlunun kızı Neslişah Sultan, 1980'lerden bu yana Paris'te yaşayan Türk yazar Nedim Gürsel, tarihçi ve Topkapı Müzesi Genel Müdürü İlber Ortaylı, gazeteci Reha Öztunalı, mimar Nur Akın, gazeteci Ayşenur Yazıcı, işadamı Haluk Örs, akademisyen Ahmet İnsel, mimar Ali Rıza Topçu, işadamı İshak Alaton, Rum Ortodoks Patriği Sözcüsü Dositeos Anagnostopoulos, İstanbul Modern Çağdaş Sanatlar Müzesi yöneticisi Oya Eczacıbaşı, AGOS Gazetesi Genel Yayın Yönetmeni Hrant Dink, stilist Gönül Paksoy, mimar Işık Aydemir ve gazeteci-yazar Kenize Murad. 
Yayın, İstanbul'daki Fransız Sokağı'na kurulacak dev ekrandan da naklen izlenebilecek. 



</TEXT>
</DOC>
