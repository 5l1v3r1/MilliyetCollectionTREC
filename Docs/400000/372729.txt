<DOC>
<DOCNO> 372729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sondun08.html </URL>
<DATE> 2005/08/25/ </DATE>
<TIME> 08.20 </TIME>
<AUTHOR>  </AUTHOR>
<HEADLINE>
'Chavez'i öldürelim' diyen vaizden özür 
</HEADLINE>
<TEXT>

     Venezuela Devlet Başkanı Hugo Chavez’in öldürülmesini isteyen Amerikalı din adamı Pat Robertson özür diledi. 
     Robertson, internet sitesinde yaptığı açıklamada, sözleri nedeniyle özür dilediğini belirtti. 
     "Cinayete teşvik etmek doğru bir şey mi Hayır. Bu sözlerim için özür dilerim. Sinirli bir şekilde konuştum, çünkü ABD’nin kendisini öldürmek istediğini düşünen bir kişiyi hesaba katmamız gerekiyor" dedi. 
     Amerika Hıristiyan Koalisyonu örgütünün kurucusu ve eski başkan adayı Robertson, Christian Broadcasting Network televizyonundaki programında, "Eğer Chavez onu öldüreceğimizi düşünüyorsa, bunu oraya gidip yapmalıyız" demişti. 
     Chavez, daha önce yaptığı açıklamalarda, Amerikalı yetkililerin kendisini görevden uzaklaştırma ya da öldürme planları olduğunu ileri sürmüş, Amerikalı yetkililer ise Chavez’in iddialarını reddetmişti. 
     En çok ABD’ye petrol satan dünyanın en büyük beşinci petrol ihracatçısı Venezuela’nın Devlet Başkanı Chavez, kısa süre önce yaptığı açıklamada, ülkesinin Amerikan pazarlarına bağımlılığını azaltmayı planladığını söylemişti. 
     
</TEXT>
</DOC>
