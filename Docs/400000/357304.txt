<DOC>
<DOCNO> 357304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sondun42.html </URL>
<DATE> 2005/07/01/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
KKTC Cumhuriyet Meclisi önünde eylemler yapıldı... 
</HEADLINE>
<TEXT>

     KKTC Cumhuriyet Meclisi önü bugün son ayların en hareketli saatlerini yaşadı. 
     Yakın Doğu Üniversitesi YDÜ Okul Öncesi Öğretmenliği Bölümü öğrenci ve velilerinin 60 gündür devam eden çadırlı eyleminin yanında, Atatürk Öğretmen Akademisi AÖA öğrenci ve velileri de meclis önünde eylem yapan Yakın Doğu Üniversitesi öğrencilerinin akademiye alınmasını protesto etmek amacıyla eylem düzenledi. AÖA’nın eylemine, Kıbrıs Türk Öğretmenler Sendikası da KTÖS destek verdi. 
     AÖA öğrenci ve velilerinin, Milli Eğitim ve Kültür Bakanlığı’nın YDÜ Okul Öncesi Öğretmenliği Bölümü ile ilgili olarak aldığı karara tepki amacıyla düzenlediği eylemde, YDÜ öğrenci ve aileleri ile AÖA öğrenci ve velileri karşı karşıya geldi. Polisin geniş güvenlik önlemi aldığı eylemlerde ciddi bir gerginlik yaşanmadı. 
     Eylemde, öğrenci ve velilerin kaleme aldığı yazılı açıklama okundu. 
     YDÜ’nün meclis önünde eylem yapan öğrencilerinin akademiye alınmasının "Anayasa ve fırsat eşitliği ilkesine aykırı olduğu" ileri sürülen açıklamada, "Akademideki öğrencilerin hangi aşamalardan geçerek giriş hakkı kazandığına" dikkat çekilerek, "Kaldırımlarda eylem yaparak, bu hakkı gasp etmeye çalışanlara bakanlığın taviz vermesi, kayıtsız şartsız onları bizimle aynı statüde kabul etmesi, bizim verdiğimiz emeğe, döktüğümüz alın terine hakarettir" ifadesi kullanıldı. 
     Bu uygulamanın, "AÖA öğrencilerini mağdur edeceği gibi, giriş sınavında az puan farkıyla giriş hakkını kaybeden diğer öğrencilere de haksızlık yaratacağı" öne sürülen açıklamada, "İlkokul ve okul öncesi öğretmen yetiştirme görevinin özel okullara ’maddi rant amaçlı’ verilmesine karşı olunduğu" belirtildi. 
     Açıklamada, şöyle denildi 
     "Eğer bu öğrenciler, öğretmen olmak istiyorlarsa AÖA’nın giriş sınavına katılarak, buraya giriş hakkı kazanabilirler. ’Çözüm’ diye daha büyük bir çözümsüzlüğe imza atan yetkilileri, bu yasadışı hak arama ve elde etme eylemini hemen sona erdirmeye davet eder, bu konudaki tavrının devamı halinde gerekli yasal haklarımızı kullanacağımızı açıkça belirtiriz." Bugün meclis önünde eylem yapan diğer bir grup da Kıbrıs Türk Hava Kurumu’nun KTHK kapatılması kararına tepki gösteren KTHK çalışanları oldu. 
     Kurumun kapatılması kararına karşı bir grup KTHK çalışanı, meclis önünde pankartlar ve davul zurna eşliğinde eylem düzenledi. Polisin uyarısı üzerine, davul zurna çalınmasına son verildi. 
     Grupların, eylemlerini meclis önünde 24 saat sürdüreceği belirtildi. 
     
</TEXT>
</DOC>
