<DOC>
<DOCNO> 397192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/spor/aspo.html </URL>
<DATE> 2005/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bize de bu yakışır 
</HEADLINE>
<TEXT>


Fenerbahçeli yöneticiler, Milan'ı çiçeklerle karşıladı, havalimanında İtalyanca, "İstanbul cennetine hoşgeldiniz" pankartı açıldı. Türkiye'ye yakışan dostluk gösterisi bugün de devam edecek. Taraftarlar maç öncesi sahaya binlerce gül atacak 


İstanbul Atatürk Havalimanı'nda dün Türk misafirperverliğinin en güzel örnekleri sergilendi. Fenerbahçeli yöneticiler bu akşam oynanacak Şampiyonlar Ligi maçı için İstanbul'a gelen Milan kafilesini havalimanında çiçeklerle karşıladı. Sarı - lacivertli kulübün yönetim kurulu üyeleri Mahmut Uslu ve Ali Yıldırım ile Dış İlişkiler Sorumlusu Turgut Acar, İtalyan ekibi idarecileri, teknik heyeti ve futbolcularına çiçek verirken dostluk görüntüleri sahnelendi. 

Personel günah çıkardı 
İsviçre Milli Takımı'nı, "Cehenneme hoşgeldiniz" pankartıyla karşılayan havaalanı personeli ise İtalyanca, "Benvenuto Al Paradise D'Istanbul" İstanbul cennetine hoşgeldiniz yazılı pankart açtı. Son derece sıcak bir ortamda geçen karşılama sonrası açıklama yapan Mahmut Uslu, Milan Kulübü yetkililerinin kendilerini İtalya'da çok iyi karşıladığını belirterek, "Biz de aynı davranışta bulunduk. Elimizden geldiğince tüm misafirperverliğimizi gösteriyoruz" ifadesini kullandı. 

Çırağan'a yerleştiler 
Milan Teknik Direktörü Carlo Ancelotti'nin yanı sıra bazı futbolculara da çiçek verilirken, bir grup Fenerbahçe taraftarı sarı - lacivertli takım lehine tezahüratta bulundu. Bu arada Milan'ın gelişi sırasında emniyet güçlerinin havalimanında geniş güvenlik tedbirleri alması dikkat çekti. İtalyan ekibi daha sonra kafile otobüsüne binerek kamp yaptıkları Çırağan Kempinski Oteli'ne yerleşti. 

Teşekkürler Türkiye 

Fenerbahçeli yöneticiler, olaylı İsviçre maçı sonrası Türkiye'nin Avrupa'da zedelenen imajını tamir etme adına havalimanına adeta çıkarma yaptı. Sarı - lacivertliler, ünlü İtalyan ekibini çiçeklerle karşılarken, Milliyet'in dün, "Devrim zamanı" başlığıyla manşetten yaptığı Fair - Play ve dostluk daveti hedefini buldu. 

'Berlusconi Fener dostu' 

Milan Kulübü Başkan Yardımcısı Adriano Galliani havalimanında dostluk mesajları verdi. İtalyan ekibi kafilesiyle birlikte İstanbul'a gelen Galliani, Milan Onursal Başkanı ve İtalya Başbakanı Silvio Berlusconi'nin, Türkiye ve Fenerbahçe dostu olduğunu belirterek, "İyi bir maç olacak" dedi. Bilindiği gibi Fenerbahçe taraftarı olan Başbakan Recep Tayyip Erdoğan ile Silvio Berlusconi arasında sıkı bir dostluk bulunuyor. 


</TEXT>
</DOC>
