<DOC>
<DOCNO> 377991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sondun02.html </URL>
<DATE> 2005/09/13/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
'Merkel iktidara geldiğinde Türkiye konusunda hata yapacak' 
</HEADLINE>
<TEXT>

     Almanya Dışişleri Bakanı Joschka Fischer, Birlik partilerinin CDU CSU iktidara gelmeleri durumunda Türkiye’nin AB üyeliği ile ilgili olarak çok büyük bir hata yapacaklarını söyledi. 
     Fischer, bu akşam ARD televizyonunda yayınlanan bir açık oturumda Başbakan Gerhard Schröder ile birlikte, Hıristiyan Demokrat Birlik Partisi CDU Genel Başkanı Angela Merkel, Hıristiyan Sosyal Birlik Partisi CSU Genel Başkanı Edmund Stoiber, Hür Demokrat Parti FDP 
     Genel Başkanı Guido Westerwelle ve Demokratik Sosyalizm Partisi’nin PDS liste başı adayı olan Gregor Gysi’ye karşı ağırlıklı olarak ekonomik konularda tartıştı. 
     Fischer, burada yaptığı konuşmada, dış politikada gelecek yıllarda çok önemli gelişmelerin yaşanacağını belirterek, "Merkel ve Stoiber iktidara geldikleri takdirde Türkiye konusunda büyük bir hata yapacaklardır. Ve Bayan Merkel, 2003 yılının Şubat ayında Washington’a yaptığınız ziyaret sırasında Başbakan Schröder’in tüm Almanlar adına konuşmadığını söylediğinizi unutmadım. Bence bu konuda uluslararası krizlerde kararlı tutuma sahip olamayacağınızı gösterdiniz. Bence ülkemiz için önemli olan bir konuda başarısız oldunuz" dedi. 
     Başbakan Schröder de, dünyadaki krizleri her zaman barışçı yollardan çözmeye çalıştıklarını ifade ederek, muhalefetteki partileri Almanya’daki ekonomik durumu olduğundan daha kötü göstermeye çalışmakla eleştirdi. 
     Merkel, Stoiber ve Westerwelle ise ülkedeki işsizliğe dikkat çekerek hükümetin istihdam konusunda ve ekonomik konularda başarısız kaldığını, Almanya’nın ekonomik büyüme konusunda Avrupa’da son sıralarda yer aldığını savundu. 
     Muhalefet liderleri, Almanya’da 18 Eylül’de yapılacak genel seçimlerden sonra Sosyal Demokrat Parti SPD ile bir "büyük koalisyon" oluşturmayı düşünmediklerini kaydettiler. 
     Stoiber, iktidara geldikleri takdirde Irak’a Alman askeri gönderilmeyeceğini sözlerine ekledi. 
     Gysi ise SPD’nin sosyal adalet ilkesinden vazgeçerek Birlik partileri gibi davranmaya başladığını savunarak, kendilerinin tüm partilere karşı çok iyi bir seçenek olacaklarını öne sürdü. 
     
</TEXT>
</DOC>
