<DOC>
<DOCNO> 397626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/soneko24.html </URL>
<DATE> 2005/11/24/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
The Wall Street Journal Türk ekonomisinde tablo döndü 
</HEADLINE>
<TEXT>

     Önde gelen yabancı kuruluşların Türkiye piyasasına girmek için mücadele etmesinin, Türk finans sektörünün iyileştiğini teyit ettiği bildirildi. 
     ABD'nin önde gelen ekonomi gazetesinden The Wall Street Journal'de Andrew Finkel imzalı ''Türkiye'de Bankacılık'' isimli makalede, Türkiye'de finans sektörü değerlendirildi. 
     Türkiye'de tablonun döndüğü vurgulanan makalede, ''Türk finans sektörü geçmişte bir çok kuşkucu uluslararası yatırımcıyı ekonominin kalkışa geçmesinin yakın olduğu konusunda ikna etmeye çalışırken, bugün yabancı bankalar Türkiye'de hisse alıyor. Bu şekilde izlenen ekonomik programın başarısını onaylıyorlar'' denildi. 
     Kuşku götürmez bir şekilde, Avrupa Birliği'ne AB tam üyeliği konusunda güçlü görünüşünün Türkiye'ye olan ilginin yeniden canlanmasına yol açtığı ifade edilen makalede, AB'nin müzakerelerin başlamasına karar verdiği geçen Aralık ayında, Türk finans sektöründe doğrudan yabancı sermaye payının yüzde 3.4 olmasına karşın 3 Ekim tarihi itibarıyla bu oranın yüzde 13.4 olduğu kaydedildi. 
     Makalede, BNP Paribas'ın Türkiye Ekonomi Bankası'nın yüzde 50 hissesini, Belçika Hollanda sermayeli Fortis Bank'ın Dışbank'ı satın aldığı, Eylül ayında Koçbank ve Unicredito'nun ortak olarak Yapı Kredi Bankası'nın yüzde 57.4'ünü ele geçirdiği, Temmuz ayında Hollandalı Robobank'ın Şekerbank'ın yüzde 36.5 hissesini almak için anlaştığı belirtildi. 
     Eylül ayında İsrail'in en büyük bankası Hapoalim'in Türkiye'de mortgage sistemi ve finans piyasaları projeleri için C Kredi ve Kalkınma Bankası'nın yüzde 57.5'ini satın almak için mutabakat zaptını imzaladığı bildirilen makalede, Citibank ve HSBC kendi isimleri altında bankacılık yaptığı ifade edildi. 
     
     SABANCI HOLDİNG YÖNETİM KURULU BAŞKANI GÜLER SABANCI 
     Sabancı Holding Yönetim Kurulu Başkanı Güler Sabancı'nın, yabancıların ilgisinin ''sele'' dönüşmesinin sürpriz olmadığı ifadelerine yer verilen makalede, Sabancı tarafından kontrol edilen Akbank'ın genel olarak Türkiye'nin büyük ticari bankaları içinde en güçlü, en karlı bankası olarak kabul edildiği belirtildi. 
     Önde gelen yabancı kuruluşlarının Türkiye piyasasına girmek için mücadele etmesinin Türk finans sektörünün iyileştiğini ve Türk finans sektörünün sağlığının yükselmesini teyit ettiği kaydedilen makalede Sabancı'nın ''enflasyon ve faiz oranları düşüyor, kamu sektörü daralıyor'' yorumuna yer verildi. 
     Tarihsel olarak Sabancı Holding'in imalat stratejisinin yabancı firmalar ile eşit ortaklıklar yaratmak olduğu kaydedilen makalede, Sabancı'nın Akbank'ın kontrolünün yabancı bir bankaya geçmesi konusunda isteksiz davrandığı belirtildi. Makalede Sabancı'nın ''Doğru ortak ve doğru fiyat bulursak sonra satışını düşünebiliriz. Bankacılığı biz ana mesleğimiz olarak görüyoruz, biz bunu iyi yapıyoruz ve rekabetçiyiz '' şeklindeki sözlerine de yer verildi. 
     
</TEXT>
</DOC>
