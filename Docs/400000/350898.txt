<DOC>
<DOCNO> 350898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/guncel/gun10.html </URL>
<DATE> 2005/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye Pavyonu'nu Bakan Tüzmen açtı 
</HEADLINE>
<TEXT>



51. Uluslararası Venedik Bienali'ndeki Türkiye Pavyonu, önceki gün düzenlenen resepsiyonla Devlet Bakanı Kürşad Tüzmen tarafından açıldı. Büyük Kanal üzerindeki Levi Vakfı binasında gerçekleştirilen resepsiyona, yabancı ve Türk gazetecilerin yanı sıra, sanatçılar, küratörler ve çok sayıda davetli katıldı. 

6 Kasım'a kadar 
Davetliler arasında Rem Koolhaas, Philip Stark, Tracey Emin, Tilda Swinton da vardı. Sponsorluğunu Garanti Bankası ile shop miles club'ın üstlendiği ve Turquality tarafından desteklenen Türkiye Pavyonu'nda, sanatçı ve tasarımcı Hüseyin Çağlayan'ın, "Absent Presence Olmayan Varolma" adlı çalışması yer alıyor. 
Venedik'in en prestijli yapılarından Levi Vakfı'na ait binada, yaklaşık 400 m2'lik bir alanda açılan pavyonu, 6 Kasım'a kadar devam edecek olan bienal süresince çok sayıda ziyaretçinin gezmesi bekleniyor. 
TC Dışişleri Bakanlığı'nın himayesinde gerçekleştirilen projenin komiserliğini ve küratörlüğünü Beral Madra, koordinasyon ve prodüksiyonunu ise Galerist'in sahibi Murat Pilevneli yapıyor. Çağlayan'ın eserinin bienal sonrasında İstanbul Galerist'te sergilenmesi planlanıyor. 


</TEXT>
</DOC>
