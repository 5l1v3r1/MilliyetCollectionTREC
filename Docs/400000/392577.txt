<DOC>
<DOCNO> 392577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/son/sonsiy08.html </URL>
<DATE> 2005/11/06/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Bakan Pepe'den ilginç benzetme "Eli sopalı enflasyon terbiyecisi" 
</HEADLINE>
<TEXT>

     Çevre ve Orman Bakanı Osman Pepe, ''Bizi çekemeyenler 'liradan sıfır atarsanız enflasyon azar' dediler. Enflasyon azmadı, çünkü elinde uzun sopası olan enflasyon terbiyecisi bir hükümet görevde'' dedi. 
     Bakan Pepe, partililer ve vatandaşlarla bayramlaşma programına katılmak için Kocaeli'nin Karamürsel İlçesi'ne geldi. Çarşı esnafının bayramını kutlayan Pepe, daha sonra Belediye Kültür Merkezi'nde partililer ve vatandaşlarla bayramlaştı. 
     Pepe, burada yaptığı konuşmada, İzmit-Karamürsel arasındaki E-130 karayolunun bozuk olduğunu gördüğünü söyledi. Yolla ilgili Karayolları'ndan bilgi aldığını belirten Pepe, yolda 20-30 santim kalınlığında asfalt yapılacağını ve kısa sürede bitirileceğini öğrendiğini bildirdi. 
     Karamürsel'in Kocaeli'nin yaşanabilecek yerlerinden olduğunu ifade eden Pepe, şöyle konuştu 
     ''Çağın gerektirdiği gibi yatırımlar yapıyoruz. Altyapıları düzeltmek için uğraşıyoruz. Bunları yaparken çevreye de önem veriyoruz. Belediye Başkanı İsmail Yıldırım, muhalefet partisinden olduğu için ilçeye yatırım yapmıyoruz sanılmasın. Böyle bir şey olamaz. Biz ayrım yapmadan hizmet üretiyoruz.'' Siyasi ve ekonomik istikrarın sağlandığını, ülkenin daha güzel günler göreceğini belirten Bakan Pepe, şöyle devam etti 
     ''Rahmetli Turgut Özal, liradan sıfır atmayı çok düşünüyordu. Kaç sıfır atalım diye tartışılıyordu. Ancak ömrü yetmedi. AK Parti göreve gelir gelmez liradan 6 sıfır atıldı. Bizi çekemeyenler 'liradan sıfır atarsanız enflasyon azar' dediler. Enflasyon azmadı, çünkü elinde uzun sopası olan enflasyon terbiyecisi bir hükümet görevde. Türkiye karanlık, yoksulluk çemberini kırdı. Tepeyi aştık ve beşinci vitesle yolumuza devam ediyoruz. Önümüz açık, karanlık günler geride kaldı.'' Salona bayramlaşmaya gelen Karamürsel Belediye Başkanı İsmail Yıldırım'a da teşekkür eden Pepe, ''Karamürsel'in neye ihtiyacı olursa çekinmeden isteyebilir. Nasıl bir AK Partili belediye olan Gölcük yardım istiyorsa Karamürsel de aynısını isteyebilir. İstemezseniz sizin ayıbınızdır. Eğer yardım etmezsem de benim ayıbım olur'' diye konuştu. 
     
</TEXT>
</DOC>
