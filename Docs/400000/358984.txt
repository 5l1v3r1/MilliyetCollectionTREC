<DOC>
<DOCNO> 358984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/soneko23.html </URL>
<DATE> 2005/07/07/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Hazine garantili dış borç stoku azalıyor... 
</HEADLINE>
<TEXT>

     Hazine garantili dış borç stoku, bu yıl Mart sonu itibarıyla 271 milyon dolar azalarak, Mart ayı sonu itibariyle 4 milyar 952 milyon dolara geriledi. 
     Hazine garantili dış borç stoku, 2004 yılı sonunda 5 milyar 223 milyon dolar düzeyinde bulunuyordu. 
     Hazine garantili borç stoku içinde, ilk çeyrekte Özelleştirme İdaresi'nin garantili borcu kalmazken, kamu mevduat bankaları ve üniversitelerin ise 2000 başından bu yana borcu bulunmuyor. 
     
     İLK ÇEYREKTE SADECE 40 MİLYON DOLARLIK GARANTİ 
     Özellikle 2000 yılından bu yana düşürülmeye gayret edilen Hazine garantili dış borç stokundaki iniş göze çarparken, bu yılın 3 ayında, sadece Samsun Su ve Kanalizasyon İdaresi için 40 milyon dolarlık garanti verildi. 
     Hazine tarafından dış borçlanmada verilen garanti tutarı, geçen yıl 808 milyon dolar, 2003 yılında 218 milyon dolar, 2002 yılında 319 milyon dolar, 2001 yılında ise 558 milyon dolar seviyesinde bulunuyordu. 
     
     KİTLERDE DURUM 
     Verilere göre Mart sonu itibarıyla toplamda en fazla Hazine garantisi ise 2 milyar 489 milyon dolar ile KİT'lere verilmiş gözüküyor. Bunlar içinde 1 milyar 92 milyon dolar ile Elektrik Üretim A.Ş EÜAŞ başı çekiyor. 
     Türk Hava Yolları'nın 831 milyon dolarlık, Tüpraş'ın 173 milyon dolarlık, Türkiye Elektrik İletim A.Ş'nin TEİAŞ ise 144 milyon dolarlık Hazine garantili dış borç stoku bulunuyor. 
     2004 yılı sonuna göre ilk çeyrekte KİT'ler için verilen Hazine garantisi 128 milyon dolar azalırken, en fazla düşüş 59 milyon dolar ile EÜAŞ'ta gerçekleşti. 
     
     YEREL YÖNETİMLER 
     Hazine garantisi verilen ikinci büyük grup olan yerel yönetimlerin dış borç stokunda ise ilk çeyrekte, geçen yıl sonuna göre 79 milyon dolarlık azalış gözlendi. 
     Büyükşehir belediyelerinin Hazine garantili dış borç stoklarında 49 milyon dolar, büyükşehirlerin bağlı kuruluşlarında ise 20 milyon dolarlık azalış görüldü. 
     Yerel yönetimlerin Hazine garantili dış borçları, 1 milyar 94 milyon dolardan 1 milyar 15 milyon dolara indi. 
     
     BANKALAR 
     Bankaların dış borçları için verilen Hazine garantisi de, ilk üç ayda 38 milyon dolar gerileyerek 1 milyar dolar indi. 
     Burada en fazla garanti, 664 milyon dolbar ile Türkiye Sınai Kalkınma Bankası'na verilmiş durumda. 
     
</TEXT>
</DOC>
