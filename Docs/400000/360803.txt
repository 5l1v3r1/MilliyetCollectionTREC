<DOC>
<DOCNO> 360803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sontur13.html </URL>
<DATE> 2005/07/13/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Kot pantolon cinayeti 
</HEADLINE>
<TEXT>

     Emrah ERDOĞAN EDREMİT Balıkesir , DHA 

      BALIKESİR’in Edremit İlçesi'nde 17 yaşındaki A.Y., kot pantolonunu ödünç olarak vermediği için tartıştığı arkadaşı 18 yaşındaki Onur Yıldırım'ı bıçaklayarak öldürdü. 
     Edremit'teki olay dün akşam saat 21.00 sıralarında, Camivasat Mahallesi İnkılap Caddesi’nde meydana geldi. Görgü tanıklarının ifadesine göre, iki arkadaş aralarında sohbet ederken A.Y., Onur Yıldırım'dan yeni aldığı kot pantolonunu ödünç istedi. Onur Yıldırım pantolonu vermek istemediğini söyleyince iki arkadaş arasında tartışma başladı. 
     Tartışma küfürleşmeye, ardından da yumruklaşmaya dönüştü. İddiaya göre Onur Yıldırım, arkadaşı A.Y.'yi yumruk darbesiyle yere düşürdü. Bunu hazmedemeyen A.Y., cebindeki bıçakla arkadaşını karnından yaraladı. Onur Yıldırım, yaralı olarak koşa koşa 100 metre ilerdeki sokak çeşmesine gitti ve kanları temizlemeye çalıştı. Bu sırada A.Y., peşinden koşup geldiği Yıldırım'ı bu kez göğsünden bıçakladı. 
     Aldığı bıçak darbesiyle ağır yaralanan Onur yıldırım, çeşmenin yanına yığıldı. Olay yerine çağrılan 112 Acil Servis ambulansıyla Edremit Devlet Hastanesi’ne götürülmek istenen Yıldırım yolda yaşamını yitirdi. Olayın ardından kaçmaya çalışan A.Y., Edremit Emniyet Müdürlüğü Asayiş Büro Amirliği Ekipleri tarafından kısa sürede yakalanarak gözaltına alındı. 
     A.Y. Çocuk Şubesi'ne götürülürken cinayetle ilgili soruşturma devam ediyor. 
     
</TEXT>
</DOC>
