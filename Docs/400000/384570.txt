<DOC>
<DOCNO> 384570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sontur02.html </URL>
<DATE> 2005/10/06/ </DATE>
<TIME> 00.25 </TIME>
<AUTHOR>  </AUTHOR>
<HEADLINE>
Artvin'i sağanak yağış vurdu 
</HEADLINE>
<TEXT>

     ARTVİN'de, bugün akşam saatlerinde etkili olan sağanak yağış, bazı ilçe ve köylerde heyelanlara neden oldu. Rize-Artvin karayolu yaklaşık 3 saat boyunca ulaşıma kapandı. Borçka'ya bağlı Düzköy'de bir ev yıkıldı. Bölgede, şu ana kadar can kaybının olmadığı bildirildi. 
     Bu akşam saat 20.00 sıralarında, şiddetini artıran yağış Arhavi, Hopa ve Borçka ilçelerinde etkili oldu. Artvin-Rize Karayolu, il sınırındaki Arhavi İlçesi'nde meydana gelen heyelan nedeniyle yaklaşık 3 saat süreyle trafiğe kapandı. 
     Borçka ilçesine bağlı Demirciler ve Çifte Köprü köylerinde meydana gelen sel ve taşkınlar nedeniyle kabristandaki birçok mezar göçtü. Ekili tarım alanları da büyük hasar gördü. Borçka'da ise, yollar ve köprülerin de yıkılmasına neden olan selden, bazı vatandaşların araçları da zarar gördü. 
     Bölgede, sel ve heyelan nedeniyle şu ana kadar herhangi bir can kaybı meydana gelmediği açıklaması yapıldı. 
     
</TEXT>
</DOC>
