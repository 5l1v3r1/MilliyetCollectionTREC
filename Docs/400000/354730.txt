<DOC>
<DOCNO> 354730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/soneko13.html </URL>
<DATE> 2005/06/23/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Çin, ABD petrol şirketi Unocal'la ilgileniyor... 
</HEADLINE>
<TEXT>

     Çin'in üçüncü büyük petrol üreticisi CNOOC, ABD petrol şirketleri Chevron ve Unocal arasındaki birleşme mutabakatını tehlikeye soktu. 
     Chevron'un daha önce 16.6 milyar dolara satın almayı kararlaştırdığı Unocol'a, son dakika atağıyla 18.5 milyar dolar öneren CNOOC, piyasayı kızıştırdı. 
     Chevron'un 16.6 milyar dolarlık önerisini daha önce kabul eden Unocal, hisse başına 67 dolar ödemeyi teklif eden Çinli CNOOC'u değerlendirmeye aldığını açıkladı. 
     CNOOC Başkanı Fu Chengyu ise yaklaşımlarının ''dostça'' olduğunu belirtirken, Unocal için Chevron'dan daha cazip bir teklif sunduklarını ifade etti. 
     Unacal'ı satın almaları halinde, toplam petrol rezervlerinin yaklaşık yüzde 80 artacağını kaydeden CNOOC Başkanı Fu, her iki şirketin de ağırlıklı olarak Asya'da ya da Hazar Denizi'nde üretim yaptığını bildirdi. 
     CNOOC'un önerisi karşısında Unocal ile daha önce vardığı satın alma mutabakatı tehlikeye giren Chevron ise önerisinin her iki şirketin yönetim kurulunca kabul edildiğini hatırlattı. 
     Chevron ayrıca, CNOOC'un teklifinin yeni bürokratik işlemler yaratacağını konusunda Unocal'ı uyardı. 
     CNOOC'un Unocal'a sunduğu öneri kabul edilirse Çin tarihinin en büyük yabancı şirket satın alma operasyonu gerçekleşmiş olacak. 
     Yaklaşık 22 milyar dolarlık piyasa değerine sahip olan CNOOC, ağırlıklı olarak denizdeki petrol yataklarında üretim yapıyor. 
     
</TEXT>
</DOC>
