<DOC>
<DOCNO> 396248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/yasam/axyas01.html </URL>
<DATE> 2005/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Takla atarken uçtu saltoyla kurtuldu 
</HEADLINE>
<TEXT>


Oturma odasından balkona takla atarak geçmek isteyen Fercan Peksoy boşluğa düştü. Dördüncü kattan zemine inen 11 yaşındaki jimnastikçi, saltolu hız kesme tekniğiyle hayatta kalmayı başardı 

ADNAN POYRAZ Adana DHA 

Türkiye şampiyonu jimnastikçi 11 yaşındaki Fercan Peksoy, dördüncü kattaki evlerinin oturma odasının penceresinden balkona takla atarak geçmek isterken balkondan düştü. Jimnastikçi olduğu için salto atarak havada takla atarak dönme 'hız kesme' tekniğini kullandığını söyleyen Peksoy, 'kontrollü düşerek' ölümden döndü. 

Kanepeden fırladı 
Çukurova Jimnastik İhtisas Kulübü'nün lisanslı sporcusu ve ilköğretim 6. sınıf öğrencisi Peksoy, evde antrenman yapmak için takla atarak odadan odaya geçmeye başladı. Oturma odasındaki kanepenin üzerinden atlayıp balkona geçmek isteyen Peksoy, mesafeyi ve yüksekliği ayarlayamadı. Kanepeden fırlayarak takla atan genç sporcu boşluğa uçtu. 

Parmağa alçı, çeneye dikiş 
Refleksle, antrenmanlarda öğrendiği 'hız kesme' tekniğini uygulayan Peksoy, havada salto atarak hızını kesti. Başının üzerine düşmeyen sporcu, hayatta kalmayı başardı. Peksoy'un kırılan sol elinin orta parmağı alçıya alındı, yırtılan çenesine de 4 dikiş atıldı. 
Fercan'ın babası Nihat Peksoy, "Hastaneden arayarak çocuğumun balkondan düştüğünü söylediler. Çocuğumun yaşadığına inanamıyorum" diyerek mutluluğunu dile getirdi. 
Jimnastik antrenörü Mustafa Zaman, "Bu uygulama yerçekimini etkilemez ancak kontrollü düşüş yaptığından hayatta kalmayı sağlar" dedi. Çukurova Üniversitesi Beden Eğitimi ve Spor Yüksekokulu Öğretim Görevlisi Sibel Vural ise, "Bu bir mucize. Düştüğü yer birinci kat olsa taklalar düşmeyi yavaşlatabilir ama dördüncü kat biraz düşündürücü" diye konuştu. 




</TEXT>
</DOC>
