<DOC>
<DOCNO> 391173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sontur14.html </URL>
<DATE> 2005/10/31/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
İzmir'de depremler... ''Bölgede yeniden hareketlenme var''... 
</HEADLINE>
<TEXT>

     Dokuz Eylül Üniversitesi DEÜ Deniz Bilimleri ve Teknolojisi Enstitüsü Öğretim Üyesi ve Ege Bölgesi Araştırma ve Uygulama Merkezi Müdürü Prof. Dr. Atilla Uluğ, Seferihisar açıklarında önceki gün ve bugün 4’ün üzerinde şiddette 4 deprem yaşanmasının, 5. bir yırtılmaya işaret edebileceğini kaydetti. 
     Prof. Dr. Uluğ, AA muhabirine yaptığı açıklamada, İzmir’de 17 Ekim’de başlayan depremlerin muhtemelen, belirtildiği şekliyle Gülbahçe Karaburun değil, ona 90 derecelik açı ile başlangıç yeri Yağcılar-Seferihisar olan ve denizin içinden Kuşadası Körfezi’ne doğru devam eden ismi verilmeyen bir fayda olduğunu söyledi. 
     Kaynak mekanizma çözümlemelerine bakıldığında depremlerin hepsinin doğru atılımlı fay göstergesine işaret ettiğini belirten Prof. Dr. Uluğ, oysa Karaburun’un düşey atılımlı bir fay olduğunu bildirdi. 
     Prof. Dr. Uluğ, 17 ve 21 Ekim tarihlerinde meydana gelen 5.7 ve 5.9’luk 4 ana şokun ardından sarsıntıların etkinliğinde aletsel kayıt itibarıyla devamlılık bulunduğunu, ancak şiddetinde artık azalmanın yaşandığına inanılırken, önceki gün 4.5 ve 4.1’lik, bugün ise 4.8 ve 4.2’lik dört sarsıntının meydana gelmesinin düşündürücü olduğunu belirtti. Bölgede yeniden bir hareketlenmenin bulunduğuna işaret eden Prof. Dr. Uluğ, bunların, gözardı edilmemesi gereken ipuçları olabileceğini kaydetti. 
     Prof. Dr. Uluğ, şunları söyledi 
     "Şimdiye kadar olan 4 ana depremin, dört ayrı tür artçıları sürüyor. Zaman içinde artçılarda azalma olması gerekiyordu. Bu durumu beklerken ki artçılar ana şoklardan sonra çok uzun sürmez, bence iki gündür yaşananlar çok sevimli değil. Yani bir belirsizlik dönemindeyiz. Eğer bir süredir devam eden suskunluk sürseydi, bugün artık olayı atlattığımıza ilişkin deklerasyon yapabilecektim. Bu etkinlik artarak da devam edebilir. O zaman işin şekli değişir. Ne büyük deprem olacak diye bekleyelim ne de rehavete kapılalım." 
     
     "BAŞKA SAPAKLARA YÖNELMESİN" 

     Prof. Dr. Uluğ, olayın bu fay zonu üzerinde cereyan etmesi durumunda, enerjisini kaybetmesi nedeniyle 4 ana şoktan daha fazla deprem üretmeyeceğini bildirdi. 
     Fayın önünün açık olduğunu ve denize uzandığını kaydeden Prof. Dr. Uluğ, "Tek endişe, yolunun üzerinde başka sapaklar var. Orada birikmiş enerji varsa, bağımsız ve farklı doğrultularda deprem üretebilir" dedi. 
     Çevrede birçok fayın olduğuna işaret eden Prof. Dr. Uluğ, "Doğrultu Kuşadası Körfezi’ne gidiyorsa daha devam etme durumu söz konusu. Küçük Menderes grabeninin üzerinde etkinlik yaratabilir veya yolunun üzerindeki başka doğrultu atımlı fay olan Tuzla fayını sıkıştırabilir" dedi. 
     Prof. Dr. Uluğ, hareketliliğin seyrine göre karar verebilmek için bir hafta beklenmesi gerektiğini ifade etti. 
     
</TEXT>
</DOC>
