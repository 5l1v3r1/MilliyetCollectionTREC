<DOC>
<DOCNO> 387191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/ekonomi/eko02.html </URL>
<DATE> 2005/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖİB'den, Telekom'da kriz tehditli savunma 
</HEADLINE>
<TEXT>



Haber - İş Sendikası'nın, Telekom'un yüzde 55 hissesinin Oger Grubu'na satışına ilişkin İhale Komisyonu kararına karşı Danıştay'da açtığı davada bu hafta yürütmeyi durdurma talebinin karara bağlanması bekleniyor. 

113 sayfalık savunma 
Özelleştirme İdaresi Başkanlığı ÖİB Danıştay'a verdiği savunmada, Telekom ihalesinin iptali halinde satışın tekrarlanacağını belirterek, "Ancak tekrar edilecek bu süreç içerisinde ülke ekonomisi, geniş çaplı ve telafisi bir daha mümkün olmayacak büyük krizlerle karşılaşacak, yapılacak yeni ihalede, eğer talep olursa, şu anda oluşan rakamın altında bir fiyatla karşılaşılması muhtemel olacaktır" görüşünü savundu. 
ÖİB, Bakanlar Kurulu'nun ihale öncesi Telekom'un yüzde 100'ü için 9 milyar dolar değer tespit ettiğini belirtip, ihalede oluşan fiyatın yüzde 55 için 6 milyar 550 milyon dolar yüksek olduğunu söyledi. İhale Komisyonu'nun ÖİB ile ilgisi olmadığını, idarenin hasım mevkiinden çıkarılarak husumetin gerçek hasma yönlendirilmesini isteyen ÖİB'nin, usul dışında, esasa ilişkin iddiaları da kapsayan 113 sayfalık savunma vermesi dikkat çekti. ÖİB'nin savunmasındaki usule ilişkin itirazları, ihale işlemini tamamlayabilmek için dava sürecini uzatmaya yönelik bir girişim olarak değerlendirildi. 


</TEXT>
</DOC>
