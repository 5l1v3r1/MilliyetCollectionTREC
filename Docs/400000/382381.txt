<DOC>
<DOCNO> 382381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sontur43.html </URL>
<DATE> 2005/09/28/ </DATE>
<TIME> 19.50 </TIME>
<AUTHOR>  </AUTHOR>
<HEADLINE>
Düğünde başından vurulan çocuk... 
</HEADLINE>
<TEXT>

     Düğünde başından vurularak ağır yaralanan, ve komadan çıkamayarak hayatını kaybeden Meryem Bayraktar’ın yaşadığı Ziyaahmetler Köyü’nde, kutlamalarda silah kullanan köy sakinleriyle komşuluk ilişkilerini yavaşlatma kararı alındı. 
     Meryem Bayraktar’ın babası ve aynı zamanda Ziyaahmetler Köyü Muhtarlığı azalarından Halil İbrahim Bayraktar, AA muhabirine yaptığı açıklamada, köylerinde düzenlenen kutlama ve törenlerde silah kullanma geleneğini ortadan kaldırmak için köy heyeti olarak karar aldıklarını bildirdi. 
     Aldıkları kararın tüm Türkiye’ye örnek olmasını isteyen baba Bayraktar, şunları kaydetti 
     "Sırf gelenektir, düğündür, töredir diye çocuğumu, canımı kaybettim. Düğünde dernekte havaya ateş açmanın ne kadar lüzumsuz bir davranış olduğunu herkes görsün. Biz acısından ders almasını bilen insanlarız. Çocuğumu kaybettikten hemen sonra köyün ihtiyar heyetini topladık. Aldığımız kararla köyümüzdeki kutlamalarda, düğünlerde hiçbir şekilde silah kullanılmayacak. Bu karara uymayan köy sakinleriyle de komşuluk ilişkilerimizi yavaşlatacağız." -"MAGANDA" TABİRİ... 
     Olay sonrası çeşitli gazete ve televizyonlarda yayınlanan haberlerde Meryem’in dedesi Osman Oyar’ın kullandığı silahtan çıkan kaza kurşunuyla yaralamasının "maganda kurşunu" olarak nitelenmesinden rahatsızlık duyduklarını ifade eden Bayraktar, şunları söyledi 
     "Gazetelerde ’maganda kurşunu, maganda dede’ tabirleri kullanılarak haberler yayınlandı. Kimsenin olayın nasıl meydana geldiği ile ilgisi olmadı. Haberi aldılar ve gittiler. O eline verilen silahla havaya ateş ederken Meryem’i vurmadı. Silah yanlışlıkla ateş aldı. Zaten onu daha önce silah kullanırken de görmemiştim. Silahtan anlamaz. Dedenin durumu çok kötü, evinden çıkmıyor. Torununun ölümüne neden olmanın ne demek olduğunu kimse bilemez. Bu konuda da herkesin duyarlı olmasını istiyorum, bu tabir çok acımasızca" Ziyaahmetler Köyü Muhtarı Abdurrahman Kaya ise aldıkları kararın köy muhtarlığı karar defterine işlendiğini ve kararı uygulamakta tereddüt etmeyeceklerini söyledi. 
     Köylerinde eğlence amacıyla silah kullanan herkese tavır alınacağını belirten Kaya, "Köy imamı Yunus Erdoğan’ın öncülüğünde köy karar defterine geçilen kararla düğün, kına gecesi, asker uğurlaması, maç kutlamaları ve herhangi bir nedenle silah kullanmama adetine uymayanlar, köyden dışlanacak, kınanacak, komşuluk ilişkileri yavaşlatılacak, iyi ve kötü gününde yanında bulunulmayacak" diye konuştu. 
     Bu arada, dede Osman Oyar’ın ise kimseyle görüşmediği öğrenildi. 
     
</TEXT>
</DOC>
