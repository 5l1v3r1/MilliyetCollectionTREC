<DOC>
<DOCNO> 392554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/son/sondun25.html </URL>
<DATE> 2005/11/06/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Fransa Cumhurbaşkanı Chirac'tan 'Kaos' açıklaması 
</HEADLINE>
<TEXT>

     Fransa Cumhurbaşkanı Jacques Chirac, Paris'in banliyölerinde başlayan ve daha sonra ülke geneline yayılan şiddet olaylarıyla ilgili yaptığı açıklamada, ''güvenlik ve kamu düzeninin tesisinin mutlak öncelik'' olduğunu söyledi. 
     Chirac, Başbakan Dominique de Villepin ve ilgili bakanların katılımıyla bu akşam olağanüstü güvenlik konseyi toplantısı yapıldı. 
     Yaklaşık 2 saat süren toplantıdan sonra basına açıklama yapan Chirac, kamu düzeninin sağlanması gerektiğini belirtti ve ''Cumhuriyet, şiddet ve korku yaymak isteyenlerden daha güçlü olduğunu göstermek zorunda'' dedi. 
     Chirac, açıklamasında ayrıca, ''herkese saygı ve herkese aynı şans verilmesi gerektiği'' mesajını verdi. 
     Başbakan Dominique de Villepin de toplantıdan sonra yaptığı kısa açıklamada, olayları yatıştırmak için, ''güvenlik güçlerinin güçlendirilmesinin gerekli olduğunu'' belirtti. 
     Paris banliyölerinde 10 gün önce başlayan ve ülke geneline yayılan protesto gösterilerinde toplam 3500 araç yakıldı. 
     Öfkeli gençlerin, 27 Ekim'den bu yana sürdürdüğü araç yakma eylemlerinin büyük bölümü, Paris'in sorunlu banliyölerinde yapıldı. 
     Olaylar sırasında yaklaşık 800 kişi sorgulanırken, hemen mahkemeye çıkartılarak cezaevine gönderilenlerin sayısı 20'yi buldu. Mahkemelerde suçlu bulunanların, 2 ay ile 1 yıl arasında değişen hapis cezalarına çarptırıldılar. 
     Paris yakınlarındaki Clichy-Sous-Bois banliyösünde 10 gün önce iki gencin polisten kaçarken elektrik trafosunda akıma kapılarak hayatını kaybetmesi üzerine, polisi protesto edenlerin çıkardığı olaylar giderek önce diğer banliyölere daha sonra diğer kentlere yayılmıştı. 
     
</TEXT>
</DOC>
