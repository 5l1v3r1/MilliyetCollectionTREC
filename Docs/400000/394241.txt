<DOC>
<DOCNO> 394241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/ekonomi/eko02.html </URL>
<DATE> 2005/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
TEB, 'en eski' banka ile ortaklığa imza attı 
</HEADLINE>
<TEXT>



İtalya'nın en büyük finans gruplarından Monte dei Paschi di Siena MPS ile Türk Ekonomi Bankası TEB stratejik ortaklık anlaşması imzaladı. Türkiye'deki İtalyan şirketleri TEB şubelerinden MPS grubu bankasından aldıkları hizmeti, TEB müşterileri de İtalya'da MPS grubu bankasından, TEB'den aldıkları hizmeti alacak. 

'15 yıldır izliyoruz' 
Banca Monte dei Paschi di Siena SpA Genel Müdür Vekili Pier Luigi Corsi, 1472'de kurulan MPS'nin dünyanın en eski bankası olduğunu kaydetti. Türkiye'deki temsilcilikleri bulunduğunu ve bu temsilcilik aracılığıyla ilişkileri yoğunlaştırmaya çalıştıklarını ifade eden Corsi, "Türkiye'yi 15 yıldır dikkatle izliyoruz. Türkiye heyecan verici bir ülke. Buraya artan ilgimiz sayesinde söz konusu anlaşma aşamasına geldik. TEB gibi dinamik bir bankayla çalışmak çok olumlu" dedi. 
Corsi, gazetecilerin, '2003'de sizin Türkiye'de bir banka satın alacağınıza dair söylentiler çıkmıştı' diye hatırlatmaları üzerine, "Gazetecilerin böyle fantezileri oluyor. Biz Türkiye'ye ne 2003'de, ne de sonrasında banka satın almayla ilgili bir dosyayla gelmedik. Somut olaylara bakalım" diye konuştu. 

Anlamlı zamanlama 
TEB Yönetim Kurulu Başkanı Yavuz Canevi de, stratejik ortaklık anlaşmasının, İtalya Cumhurbaşkanı Carlo Azeglio Ciampi'nin 300 civarında işadamıyla Türkiye'ye gerçekleştireceği ziyaret öncesinde yapılmasından dolayı daha da anlam kazandığını vurguladı. 
TEB Genel Müdürü Varol Civil ise, yeni büyüme alanlarının bireysel bankacılık ve KOBİ'ler olduğunu belirtti. Civil, MPS ile gerçekleştirdikleri stratejik ortaklık ile dış ticaret alanındaki etkinliklerini artırmayı ve farklı alternatifleri değerlendirmeyi amaçladıklarını söyledi. MPS Grubu, İtalya'nın 5. büyük bankası. 4.5 milyon müşteriye hizmet veren grup 142 milyar euroluk toplam aktife sahip. 


</TEXT>
</DOC>
