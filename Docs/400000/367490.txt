<DOC>
<DOCNO> 367490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/guncel/gun02.html </URL>
<DATE> 2005/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Alanya'da 5 yıldızlı cezaevi 
</HEADLINE>
<TEXT>


Yılbaşında açılacak cezaevinde, konferans ve 2 spor salonu, 2 futbol sahası, kütüphane, hobi bahçeleri, yabancı dil ve bilgisayar laboratuvarı, TV odaları gibi bölümler yer alacak 


Birçok özelliğiyle Türkiye'nin en lüks cezaevi olması beklenen ilk L tipi cezaevi, Antalya'nın Alanya ilçesinde açılacak. Yapımına 2003 sonunda başlanan ve yılbaşında tamamlanarak hizmete gireceği belirtilen cezaevi, dünyada ilk kez uygulanacak bir model olacak. 260 dönüm arazi üzerinde yapımı süren ve 60 bin metrekare kapalı alana sahip cezaevinin toplam 16 milyon YTL'ye mal olmasının beklendiği, şu ana kadar 6 milyon YTL harcandığı ifade edildi. 
Adalet Bakanlığı'nın hazırladığı proje çerçevesinde yapılacak cezaevi 480 kişilik inşa ediliyor. Cezaevinde konferans salonu, toplantı salonu, çok amaçlı 2 spor salonu, 2 futbol sahası, hobi bahçeleri, kütüphane, üretim atölyeleri, bilgisayar ve yabancı dil laboratuvarı, televizyon odaları gibi bölümler yer alacak. Cezaevi, 7 kişilik koğuşlardan oluşacak, merkezi ısıtma ve soğutma sistemlerine sahip olacak. Mahk mların kaldığı bölümde her mahk ma 24 metrekare alan düşecek, ziyaretçi kabul binası, jandarma binası, 60 dairelik lojman ve diğer sosyal tesisler bulunacak. Kamera, parmak izi geçiş sistemleri, X-Ray cihazları, parmak izine ve sese duyarlı kapılarla donatılacak cezaevinde bir ihata duvarı ve bu duvarla cezaevi arasında bir de güvenlik yolu bulunacak. 

'Suçlu da insandır' 
Alanya Cumhuriyet Başsavcısı Ali Yeldan, L tipi cezaevinin bazı kesimler tarafından "lüks" gibi gösterilmeye çalışıldığını ifade ederek şunları söyledi "İnsan, suçlu da olsa insandır. O nedenle her durumda, insana insanca koşulları sunmak gerekiyor. Proje, cezaevinin sadece cezanın çekileceği bir yer olmaktan çıkarılıp, ıslah ve eğitim evi olması gerektiğini ortaya koyuyor. Buradaki laboratuvarlarda mahk mları eğitip meslek sahibi yapacağız. Bu cezaevi, olması gereken insanca standartlara sahip, Türkiye'nin yüz akı bir projedir." 


</TEXT>
</DOC>
