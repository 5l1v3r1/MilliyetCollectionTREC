<DOC>
<DOCNO> 386623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sondun36.html </URL>
<DATE> 2005/10/14/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
1 milyon avroluk Nobel ödülü özel fona 
</HEADLINE>
<TEXT>

     Uluslararası Atom Enerjisi Kurumu UAEK Yönetim Kurulu'nun bugünkü olağanüstü toplantısında, Nobel Barış Ödülü komitesinin verdiği 10 milyon İsveç Kronu'nun yaklaşık 1 milyon avro ''kurum bünyesinde oluşturulacak özel bir fona aktarılması'' için UAEK Başkanı Muhammed El Baradei'ye yetki verilmesi kararlaştırıldı. 
     UAEK Yönetim Kurulu Dönem Başkanı ve Japonya Daimi Temsilcisi Büyükelçi Yukio Amano başkanlığında yapılan toplantıda, Yönetim Kurulu üyesi 35 ülkenin heyet başkanları tek tek söz alarak UAEK ve El Baradei'yi Nobel Barış Ödülü'nü alması nedeniyle tebrik ettiler. 
     Üyeleri rotasyon usulüyle belirlendiği için toplantıya gözlemci olarak katılan Türkiye heyetinin başkanı Büyükelçi Ahmet Ertay da yaptığı konuşmada, ''UAEK ve Muhammed El Baradei'nin nükleer enerjinin barışçıl amaçla kullanılması için yaptığı başarılı çalışmalarının Nobel Barış Ödülü ile ödüllendirilmiş olmasından memnunluk duyduğunu'' belirtti. 
     UEAK ve El Baradei'yi tebrik eden Ertay, ''Türkiye'nin bugüne kadar olduğu gibi UAEK ve El Baradei'ye desteğinin devam edeceğini'' kaydetti. 
     Nobel Barış Ödülü komitesinin UAEK'ya aralık ayında vereceği 10 milyon İsveç Kronu'nun yarısının El Baradei'ye ait olduğunu anımsatan diplomatik kaynaklar, El Baradei'nin hissesine düşen miktarı, kurum bünyesinde oluşturulacak fona aktarıp aktarmayacağının belirlenemediğini söyledi. 
     UAEK Yönetim Kurulu'nun 24 Kasım günü Viyana'da yapılacak olağan toplantısında, oluşturulması kararlaştırılan özel fonun faaliyet alanıyla paranın ne kadarının fona aktarılacağı konusunun netleşeceği belirtiliyor. 
     
</TEXT>
</DOC>
