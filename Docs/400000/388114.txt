<DOC>
<DOCNO> 388114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/guncel/gun07.html </URL>
<DATE> 2005/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüşvet için ihtarname çekildi iddiası 
</HEADLINE>
<TEXT>


TOLGA ŞARDAN, TÜRKER KARAPINAR Ankara 

TRT'de genel müdür müşaviri Muammer Göz'ün gözaltına alınmasıyla başlayan operasyonda, "Dönme Dolap" adlı dizinin yayını karşılığında 160 milyar lira ödenecek" şeklindeki taahhütname düzenlendiği ortaya çıktı. Dizinin yayına gireceği tarihlerde kabul komisyonu başkanı olan Göz, ifadesinde, parayı yapımcı şirketin danışmanı olarak kabul ettiğini söyledi. Göz'ün rüşvet olarak değerlendirilen paranın ödenmesi için şirkete noterden resmi ihtarname çektiği de ortaya çıktı. İhtarnamede, Göz'ün paranın gönderileceği banka şubesi ile hesap numarasını yazdığı anlaşılırken, şirketin gelen ihtarnameye yanıt olarak bir ihtarname gönderdiği belirlendi. Soruşturma savcısı Abbas Özden tarafından "görevi kötüye kullanmak suretiyle menfaat temin etmek" suçundan tutuklanması istemiyle dün mahkemeye sevk edilen Göz, tutuksuz yargılanmak üzere serbest bırakıldı. 


</TEXT>
</DOC>
