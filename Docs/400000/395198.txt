<DOC>
<DOCNO> 395198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sonspo35.html </URL>
<DATE> 2005/11/15/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
TAU Ceramica Vitoria'da oynayan Serkan Erdoğan sakatlandı 
</HEADLINE>
<TEXT>

     Şenhan Bolelli 

İspanya Birinci Basketbol Ligi ACB takımlarından TAU Ceramica Vitoria'da oynayan milli basketbolcu Serkan Erdoğan sakatlandı. 
     Arka adale kaslarında yırtık olan Serkan Erdoğan'nın iyileşme sürecinin 10 gün alacağı bildirildi. 
     Sakatlığıyla ilgili AA muhabirine açıklamalarda bulunan Erdoğan, ''Fizik olarak kendimi hazır hissetmiyordum, sakatlanmamın sebebi de bundan. Sezon başında yaşanan bu tip sakatlıkların çok önemi yok '' dedi. 
     ACB Ligi'nde ilk 5 hafta galip geldikten sonra arka arkaya 2 yenilgi alan ve Eurolig'de de deplasmanda Cronica Zalgiris'e yenilen TAU'nun son haftada ''bocalama dönemi'' yaşadığını kaydeden milli basketbolcu, ''Çok kaliteli bir takımız. Son haftalardaki oyunumuz böyle devam etmez, düzeliriz. Malaga ve Zalgiris yenilgileri o kadar da şaşırtıcı olmamalı, ancak evimizde oynadığımız son Gran Canaria karşısındaki yenilginin özürü yok. Fakat önemli olan sezonun sonunu iyi getirebilmek. Ben bunu başaracağımıza inanıyorum'' diye konuştu. 
     İlk kez İspanyol liginde oynuyor olmasından dolayı ilk haftalardaki istikrarsızlığının normal olduğunu savunan Serkan, ''Ben buraya piyangodan gelmedim. Beni izleyerek, oyunumu bilerek aldılar. Koçumuz da benim için özel bir çaba gösteriyor. Benim ve diğer şutörlerin daha iyi kullanılması için yeni set düzenleri hazırladı. Sakatlanma şansızlık olsa da herşey yolunda gidiyor'' değerlendirmesinde bulundu. 
     
</TEXT>
</DOC>
