<DOC>
<DOCNO> 352918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/soneko18.html </URL>
<DATE> 2005/06/17/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Dünya Bankası heyeti, Diyarbakır'da... 
</HEADLINE>
<TEXT>

     Mustafa Seven AA 

Dünya Bankası Türkiye Direktörü Andrew Vorkink, Dünya Bankası olarak projeleri masa başında yönetmek değil, yerinde görmeyi amaçladıklarını söyledi. 
     Andrew Vorkink başkanlığındaki Dünya Bankası heyeti, banka tarafından desteklenen projeleri görmek için Diyarbakır'a geldi. 
     Diyarbakır Valiliği'ne vekalet eden Vali Yardımcısı Ahmet Aydın'ı makamında ziyaret eden heyet, kent hakkında bilgi aldı. 
     Dünya Bankası olarak, projeleri yerinde görmek amacıyla dün Şanlıurfa'ya gittiklerini, bugün Diyarbakır'da kalacaklarını, Cumartesi günü de Mardin'e geçeceklerini belirten Vorkink, Diyarbakır'da başta Sosyal Riski Azaltma Projesi olmak üzere banka tarafından desteklenen projeleri yerinde görerek inceleyeceklerini ifade etti. 
     Vorkink, Dünya Bankası'nın desteklediği projelerin Diyarbakır'ın kalkınması açısından çok önemli olduğunu vurgulayarak, ''Dünya Bankası olarak projeleri masa başında yönetmek değil, yerinde görmeyi amaçlıyoruz'' dedi. 
     
     ''HEMŞEHRİ SAYILIRIZ'' 
     Vali Yardımcısı Ahmet Aydın da, Dünya Bankası heyetinin Sosyal Riski Azaltma, mikrokrediler ve diğer projelerle ilgili inceleme ziyaretinde bulunduğunu belirtti. 
     Bu arada, Vali Yardımcısı Aydın ile Vorkink arasında geçen diyalogda Aydın Vorkink'e, ''Türkçeniz çok iyi'' dedi. Vorkink de İstanbul'da kolej eğitimi gördüğünü söyledi. Vali Yardımcısı Aydın bunun üzerine, ''O zaman hemşehri sayılırız'' diye konuştu. 
     Dünya Bankası heyetinde Vorkink'in eşinin yanı sıra bankanın Sosyal Riski Azaltma Projesi Sorumlusu John İnnes de bulunuyor. 
     Dünya Bankası heyeti, Valilik sonrasında bankanın da destekte bulunduğu Sosyal Yardımlaşma ve Dayanışma Vakfı'nın Şehitlik Semti'ndeki ofisini ziyaret edecek. 
     Heyet, öğleden sonra da Fatihpaşa Mahallesi'ndeki Kadın ve Çocuk Rehabilitasyon Merkezi ile yürürlükte olan Şartlı Nakit Transferi ve Bilgisayardan Yoksun Çocuklar Projesi'ni yerinde inceleyecek. 
     Huzurevleri Semti'ndeki Diyarbakır SYDV'nin ofisini de ziyaret edecek olan heyet, daha sonra Kuşlukbağı Köyü'ndeki Koyun Yetiştiriciliği Projesi'ni inceleyecek. 
     Öte yandan, Vali Yardımcısı Aydın'ın Dünya Bankası heyetine Diyarbakır'ın başlıca sorunları olarak ''sokak çocuklarının artması, işsizliğin yüksek olması ve yetersiz okul sayısını'' sıraladığı belirtildi. 
     
</TEXT>
</DOC>
