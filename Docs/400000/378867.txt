<DOC>
<DOCNO> 378867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/yazar/altan.html </URL>
<DATE> 2005/09/16/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Ya saydamlaşma, ya gitgide silikleşme... 
</HEADLINE>
<TEXT>


Can Dündar'ın, 1945'teki Tan matbaasıyla gazetesine karşı, "Üniversite gençliği" saldırısını, nerdeyse tüm ayrıntılarıyla bir büyüteç altına alması Türkiye'nin sürekli yapay bir "imaj" yaratma tutkusundan kurtulması için en temeldeki sustanın "saydamlaşma" olduğunu, batık bir gemiyi çıkarırcasına, büsbütün çıkardı su yüzüne... 

Aynı tarihte Sovyetler'in Kars'la Ardahan'ı istedikleri de Edirne'den Doğu Beyazıt'a kadar, dalga dalga iyice köpüklendirilmişti Türk kamuoyunda... 
Acaba gerçeğin ta kendisi miydi bu 

Cumhuriyet'in ilanından önce 1921'de, Mustafa Kemal ile Lenin arasında Moskova'da bir dostluk antlaşması imzalanmıştı. 
16 Mart 1921'de imzalanan antlaşmanın o zamanki diplomatik adı, "Türkiye-Rusya muhadenet ahitnamesi" idi ve 16 maddeden oluşuyordu. 
Türkye adına Yusuf Kemal Tengirşenk, Dr. Rıza Nur, Ali Fuat Cebesoy Paşa Sovyetler Birliği adına da, Çiçerin ve Celal Korkmazof tarafından imzalanmışlardı. 
1928'de, İstanbul'da Taksim'e dikilen, İtalyan heykelci Canonica'nın Cumhuriyet Anıtı'nda da, arka planda 2 Sovyet generalinin figürü vardı Frunze ile Voroşilov'un... 

1939'da 2'nci Cumhurbaşkanı İsmet İnönü, 2. Dünya Savaşı'nın dışında kalmak için, Hitler Almanya'sıyla ilişkilerini aşırı tatlandırmıştı. 
Birdenbire ırkçı yayınlar artmış Em. General Ali İhsan Sabis ile Em. General Hasan Emir Erkilet, hemen her gün Hitler'i ve Alman ordularının başarılarını öven yazılar yazmaya başlamışlardı. 
Eski dönemlerin, diplomatik değişimden bir hayli habersiz solcu yazarları ise, iyiden iyiye baskı altına alınıyordu. 
İş Bankası'nın katkısıyla kurulduktan sonra, birkaç sahip değiştiren Tan gazetesi ise, Zekeriya Sertel ile Sabiha Sertel'in güdümünde, Leninist bir solculuğu inadına sürdürüyordu... 

Enerji kaynaklarının değişimine ilikli, ekonomik platformdaki evrensel değişimlerin dışında kalmış ve ne endüstri devrimini, ne de boyutlarını hiç mi hiç tanımamış olan Türkiye'de yönetim kadroları da, yönetilen yığınlar da, "sağ" ve "sol" kavramlarının içerikleriyle, nasıl çiçeklenip, nasıl politik bir kuplaşma yaratmış olduklarının tarihsel billurlaşmasından kopuktular. 
Şöyle bir kulak dolgunluğuyla "sağcı" ve "solcu" olmayı, kendilerine kimlik yapmaya kalkanlar vardı sadece... 

1945'te ABD, Sovyetler Birliği, İngiltere, Fransa Hitler Almanya'sıyla, Mussolini İtalya'sını ve Güneş İmparatorun Japonya'sını yenilgiye uratmış müttefikler olarak Potsdam'da barış görüşmelerine başladıklarında bizim de Moskova'daki Büyükelçimiz, Selim Sarper'di. 
İsmet Paşa, 1921 Moskova dostluk antlaşmasını yeniden yürürlüğe koymak amacıyla Selim Sarper'i Stalin ve Sovyetler Birliği Dışişleri Bakanı Molotov'la anlaşması için seferber etmişti. Ancak, Stalin de, Molotov da bu isteği reddetmişlerdi. Gerekçeleri de, Ankara'nın 2. Dünya Savaşı sırasında o antlaşmayı çiğnemiş olmasıydı. 

Türk kamuoyuyla, Türk medyasından saklanmış olan bu gerçekler o tarihlerdeki ABD Başkanı Truman'ın anılarında saydamlaşıyor. 
24 Temmuz 1945 günü Potsdam görüşmelerinde İngiltere Başbakanı Churchill, Stalin'le Molotov'a 
- Kars'la Ardahan'ı isteyerek Türkiye'yi neden korkutuyorsunuz, diye soruyor. 
Sovyet liderleri de 
- Biz Türkiye'den bir şey istemiyoruz, Türkiye bizden 1921 Moskova Antlaşması'nı yeniden tazelememizi istiyor. Biz de, Türkiye'ye artık güvenimiz kalmadığı için, antlaşmayı tazelemeyi, sınırlarda yeni değişiklikler yapma ve Boğazlar'da üs edinme koşuluyla kabul edebileceğimizi söylüyoruz. Türkiye isteğini geri çektiğinde, biz de geri çekeriz koşullarımızı, diyor... 

İsmet Paşa, Moskova ile anlaşmazlığa düşme karşısında, dış politikanın rotasını birden Washington'a çeviriyor ve Sovyet sempatizanı Tan gazetesine karşı bir gençlik hareketi tetikleniyor. 

Türkiye, oldum bittim kendi tarihiyle yüzleşmekten de yönetici kadroların "kapalı kapılar ardında" çevirdikleri fırıldaklarla, dış politika kalipsolarının saydamlaştırılmasından da uzak tutuldu. 
Çalan çaldı, çırpan çırptı makam sahipliği, meslek sahipliğinin çok ötesinde, kutsallaştırıldıkça kutsallaştırıldı... 
Ve "sıradan biri, sokaktaki vatandaştan biri" görünmeme özlemi kapladı insancıkları. Tatil kentlerinde "iyi yaşam görüntüleri" yaygınlaştıkça yaygınlaştı tabii aynı yaşamlara özenip de, o çerçevenin dışında kalmış olanlarda da, sinsi bir öfke dalgası kabardıkça kabardı... 

Göreceksiniz, 3 Ekim'de AB üyeliği için müzakereler başladığında kimse, hızı artan bir hışımla kuyruğundan tutmayacak AB üyeliğinin... 
Zaten şimdiden başlanmadı mı 
- Daha olmazsa Kopenhag kriterlerinin adını değiştirir, Ankara kriterleri diyerek yolumuza devam ederiz, denmeye 
"AB üyesi olmamak, dünyanın sonu değil" flütleri de, ufaktan ufaktan sürdürüyor konserini... 

İç talan ve yalanlarla, iç yolsuzluk ve soysuzlukların tadı da bir başka basamak basamak makam sahipliğiyle, politik getirilerin tadı da bir başka... 
Ne var ki, 21. yüzyılın küresel saydamlaşması, görmezlikten gelemez Türkiye'yi... 
Ve ola ki iki kuşak, "sıra dışı biri olma" çırpınışlarıyla, öngöremedikleri birtakım iğneli fıçıların içinde bulabilirler kendilerini... 

İş arayan biri değil, kendi alanındaki beceri ve yeteneğinden ötürü "aranan biri olmak" hedefi, ne kadar somutlaştırılıyor eğitim kurumlarında 
Ve ne kadar bir merak konusu yapılıyor, "nasıl varlıklı olunduğu" ile "nasıl var olunduğu ansiklopedilerde" 

Enseyi karatmayın. 21. yüzyılın evrensel tılsımını çakmışlar, çok daha değişik ve mutlu yaşayacaklar... Sorun, Türkiye'nin sloganlarını değil, 21. yüzyılın evrensel tılsımını algılayabilmekte... O da ne inanç hassasiyetinden geçiyor, ne de bayrak hassasiyetinden. Parayı kim kime neden veriyor, merakından geçiyor... 



</TEXT>
</DOC>
