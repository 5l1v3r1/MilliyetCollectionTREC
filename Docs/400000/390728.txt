<DOC>
<DOCNO> 390728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/29/son/sontur08.html </URL>
<DATE> 2005/10/29/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
15 milyon kişi yüksek tansiyon hastası... 
</HEADLINE>
<TEXT>

     Türkiye'de yaklaşık 15 milyon kişinin yüksek tansiyon hastası olduğu, bu hastalığın ülkede önemli bir halk sağlığı sorunu olarak varlığını sürdürdüğü bildirildi. 
     Sağlık Bakanlığı Tedavi Hizmetleri Genel Müdürlüğü'nden yapılan yazılı açıklamada, Türkiye'de yaklaşık 15 milyon kişinin yüksek tansiyon hastası olduğu belirtildi. 
     Yüksek tansiyonun, ''Kan basıncının sürekli olarak 140-90 mm civanın 14 9 üzerinde olması hali'' olarak tanımlandığı belirtilerek, bu hastalığın ülkede önemli bir halk sağlığı sorunu olarak varlığını sürdürdüğüne dikkat çekildi. 
     Büyük tansiyon için normal değerin 12, küçük tansiyon için ise 8 olduğu kaydedilerek, kan basıncının sürekli sabit kalan bir değer olmadığı, hareket ederken ya da heyecanlanınca biraz artabileceği, uyurken ve dinlenirken ise düşebileceği bildirildi. 
     Açıklamada, ''Ancak kan basıncının sürekli olarak 14 9'un üzerinde olması durumunda, yüksek tansiyondan bahsedilir'' denildi. 
     
     SİGARAYA DİKKAT 
     Yüksek tansiyonun genellikle ensede oluşan ağrı, çarpıntı, çabuk yorulma, baş dönmesi, burun kanaması, yol yürüme ve merdiven çıkmada zorlanma, sık idrara çıkma ve bacaklarda şişlik gibi şikayetlere yol açtığına, ancak bazı kişilerde belirti vermediğine işaret edilen açıklamada şöyle denildi 
     ''Hiçbir belirti olmayan hastalarda yüksek tansiyon tanısı, sadece kan basıncı ölçümü ile mümkün olabilir. Bu nedenle, yüksek tansiyon belirtileri olmasa bile herkes yılda en az birkaç kez kan basıncını ölçtürmeli ve toplumdaki her 3 erişkinden birinde yüksek tansiyon bulunduğu akılda tutulmalıdır. Yüksek tansiyonun çok ciddi sonuçları olabileceği unutulmamalıdır.'' Tedavi edilmeyen yüksek tansiyonun, kalp krizi veya felç geçirme riskini artırdığı, kalp ve böbrek yetersizliği ile ölümlere yol açtığı kaydedildi. 
     Sigaranın, yüksek tansiyon için risk faktörü olduğu kaydedilen açıklamada, bu hastalıktan korunmak için sigaradan uzak durulması, fazla kilolardan kurtulunması, az yağlı ve az tuzlu beslenme, düzenli egzersiz yapma ve stresiz bir yaşam önerisinde bulunuldu. 
     
</TEXT>
</DOC>
