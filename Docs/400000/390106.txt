<DOC>
<DOCNO> 390106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sondun40.html </URL>
<DATE> 2005/10/27/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
AB'den Suriye'ye işbirliği çağrısı... 
</HEADLINE>
<TEXT>

     Avrupa Birliği liderleri, BM'nin eski Lübnan Başbakanı Refik Hariri ile ilgili soruşturmasında Suriye'ye tam işbirliği çağrısında bulundu. 
     AB'ye üye 25 ülkenin liderlerinin açıklamasını içeren, Reuters ajansının ele geçirdiği taslak metinde, Hariri suikastıyla ilgili BM soruşturmasını yürüten komisyonun başkanı Detlev Mehlis'in raporunun çok ciddi olduğu belirtildi ve ''Suriye'ye soruşturmada koşulsuz işbirliği'' çağrısı yapıldı. 
     Açıklamada, BM Güvenlik Konseyi'nin bu konuda gerekli hukuksal işlemin yapılması kararlılığına tam destek ve Suriye'nin soruşturma ekibiyle tam işbirliği yapmamasından duyulan üzüntü dile getirildi. 
     Fransa'nın teklifiyle hazırlanan açıklamada, Suriye'ye olası yaptırımlar konusuna ise değinilmedi. 
     BM Soruşturma Komisyonu Başkanı Detlev Mehlis'in raporunda, Hariri'nin Suriye ve Lübnan istihbarat servislerinin dikkatlice hazırladıkları bir terörist eylem neticesinde suikasta kurban gittiği belirtilmişti. 
     Raporda, Suriye hükümetinin Hariri suikastıyla ilgili BM soruşturmasında işbirliği yapmadığı da kaydedilmişti. 
     
</TEXT>
</DOC>
