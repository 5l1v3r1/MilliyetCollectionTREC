<DOC>
<DOCNO> 351288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/son/sonsiy01.html </URL>
<DATE> 2005/06/12/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
"Unakıtan Affı" bu hafta Meclis'te... 
</HEADLINE>
<TEXT>

     1 Temmuz’da tatile girecek olması nedeniyle gündemi sıkışan TBMM bu haftayı da yoğun bir gündemle geçirecek. TBMM Genel Kurulu, 14 maddesi kabul edilen Tarım 
     Sigortaları Yasa Tasarısı’nın görüşmelerini tamamladıktan sonra, Maliye Bakanı Kemal Unakıtan’a da af getiren ve hemen hemen her maddesinde nitelikli çoğunluk gerektiren Bazı Kamu Alacaklarının Tahsili ve Terkini Hakkında Yasa Tasarısı’nı ele alacak. 
     TBMM Genel Kurulu bu hafta da fazla mesai yaparak çalışmalarını sürdürecek. AKP’nin Salı günü Danışma Kurulu’na getireceği öneri doğrultusunda Genel Kurul, Salı, Çarşamba ve Perşembe günleri saat 15.00-23.00 saatleri arasında çalışacak. 
     Genel Kurul ilk olarak geçen hafta tamamlanamayan tarım Sigortaları Yasa Tasarısı’nı ele alacak. 14 maddesi kabul edilen tasarının bitiminden sonra da Genel Kurul’da, Bazı Kamu Alacaklarının Tahsili ve Terkini Hakkında Yasa Tasarısı görüşülecek. Maliye Bakanı Kemal Unakıtan’a af getirdiği gerekçesiyle CHP’nin karşı çıktığı tasarı ayrıca, SSK ve Bağ- Kur’un gecikmiş alacaklarına ilk uygulanan yüzde 10’luk faizi yüzde 5’e düşürüyor. Söz konusu tasarının hemen hemen her maddesi af niteliğinde olduğundan maddelerin ve tasarının yasalaşması için nitelikli çoğunlukla kabulü gerekiyor. 
     
     AKARYAKIT KOMİSYONU’NDA SONA DOĞRU 
     Çalışmalarını bu hafta da sürdürecek olan komisyonlardan çalışmalarını tamamlayan akaryakıt kaçakçılığıyla ilgili Meclis Araştırma Komisyonu’nun yazımı süren raporunu tamamlayarak TBMM Başkanlığı’na sunması bekleniyor. TBMM’de kurulan diğer araştırma komisyonları da çalışmalarını hafta boyunca sürdürecek. 
     Milli Eğitim, Kültür, Gençlik ve Spor Komisyonu ise Çarşamba günü Atatürk Kültür, Dil ve Tarih Yüksek Kurumu Yasası’nda değişiklik öngören yasa tasarısını ele alacak. AB Uyum Komisyonu da Perşembe günü Hava İş Yasa Tasarısı’nı görüşecek. Aynı gün toplanacak TBMM Hesaplarını İnceleme Komisyonu, Meclis’in Ocak, Şubat ve Mart aylarına ilişkin hesaplarını inceleyecek. 
     
     KİT DENETİMLERİNE DEVAM 
     KİT Komisyonu Salı günkü toplantısında, Türkiye Taşkömürü Kurumu ve Türkiye Kömür İşletmeleri Kurumu’nun hesaplarını görüşecek. Çarşamba günü Türkiye Petrol Rafinerileri A.Ş., Deniz İşletmeciliği ve Tankerciliği A.Ş. ve GAP Bölge Kalkınma İdaresi Teşkilatı’nın hesaplarını inceleyecek olan komisyon, Perşembe günü de Özel Çevre Koruma Kurumu, İstanbul Olimpiyat Oyunları Hazırlama ve Düzenleme Kurulu ile Posta ve Telgraf Teşkilatı’nın hesaplarını görüşecek. 
     
</TEXT>
</DOC>
