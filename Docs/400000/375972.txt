<DOC>
<DOCNO> 375972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/yasam/yas03.html </URL>
<DATE> 2005/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Çatalhöyük'ün 'sırrı' çözüldü 
</HEADLINE>
<TEXT>


Çatalhöyük'ün 9 bin yıllık 'başsız' rölyeflerinin sırrı, 'tanrıça ayı' heykelciği sayesinde anlaşıldı 


Konya'nın Çumra ilçesindeki, dünyada bilinen ilk yerleşim birimlerinden Çatalhöyük'te, daha önce bulunan ancak, başları olmadığı için insan mı hayvan mı oldukları anlaşılamayan 9 bin yıllık rölyeflerin sırrını, ayaklarını yukarı kaldırmış sevimli bir ayının resmedildiği 'tanrıça ayı' heykelciği çözdü. 

12 yıl önce başladı 
Çatalhöyük'te kazı çalışmalarına 12 önce başlayan ve bu yıl da höyükte kazı yapan İngiliz Arkeolog Prof. Dr. Ian Hodder, 2005 yılında yapılan kazı çalışmalarını, 'Heyecan Yaratan Buluntular' başlıklı raporunda özetledi. 
En önemli bulgularının, üzerinde ayı figürü bulunan 'tanrıça ayı' heykelciği olduğunu vurgulayan Prof. Ian Hodder, raporunda şunları kaydetti 

'Dini sembol olabilir' 
"Yaklaşık 7 santimetre boyundaki ayı figürü heykelciğin, çok güzel dizayn edilmiş bir mühür olduğunu tahmin ediyoruz. Bu figür, dini bir sembol olabilir. Ancak, o dönem insanlarının yaratıcı olarak taptıkları bir varlık olmadığından eminiz. Bu ayı heykelciğini özel kılan şey ise, 1960'llarda burada kazı yapan James Mellart'ın gün ışığına çıkardığı, baş ve el kısımları olmayan rölyeflerin neyi anlattığını bize kanıtlaması. Bu figürlerin insanı mı hayvanı mı temsil ettiği konusundaki büyük sırrı ortadan kaldıran en önemli anahtar, bu 'tanrıça ayı' mühürü oldu." 




</TEXT>
</DOC>
