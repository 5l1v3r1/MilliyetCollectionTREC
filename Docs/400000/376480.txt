<DOC>
<DOCNO> 376480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sonspo28.html </URL>
<DATE> 2005/09/07/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Yunanistan 3 puanı uzatmalarda kurtardı 
</HEADLINE>
<TEXT>

     Türkiye'nin Ukrayna ile oynayacağı kader maçı öncesi Yunanistan uzatmalarda 3 puanı kurtardı. 2006 Dünya Kupası Avrupa Elemeleri 2. Grup'ta ikincilik için çekiştiğimiz Yunanistan, Kazakistan deplasmanından uzatma dakikalarında attığı golle 2-1'lik sonuçla ayrıldı. Kazakistan maçı 9 kişiyle tamamladı. 
     Türkiye'nin kaderini çok yakından ilgilendiren maçta Yunanistan, Kazakistan deplasmanında galibiyete uzatma dakikalarında uzandı. Başkent Almatı’da 15 bin seyirci önünde yapılan maçta ev sahibi Kazakistan, Zhumaskaliyev ile 53. dakikada 1-0 öne geçti. Yunanistan bu gole Giannakopoulos ile 78. dakikada cevap verdi. 
     Maç bu sonuçla bitecek sanılırken uzatma dakikalarında Radionov kırmızı kart gördü, Liberopoulos Yunanistan'a 3 puanı getiren golü attı. Kazakistan'da Karpovich de maçın bitimine 3 dakika kala ikinci sarıdan kırmızı kart gördü. 
     Bu sonuçla Yunanistan puanını 18'e çıkardı. 

     
</TEXT>
</DOC>
