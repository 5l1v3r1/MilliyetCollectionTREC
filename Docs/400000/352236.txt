<DOC>
<DOCNO> 352236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sonsiy09.html </URL>
<DATE> 2005/06/15/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Tuğrul Türkeş'ten babasının mezarının açıldığı iddiası .. 
</HEADLINE>
<TEXT>

     Eski MHP Genel Başkanı Alparslan Türkeş’in oğlu Tuğrul Türkeş, babasının mezarına fiziki müdahalede bulunanlar hakkında dava açılması istemiyle suç duyurusunda bulundu. 
     Tuğrul Türkeş adına avukatı Berna Özpınar, bugün Ankara Adalet Sarayı’na gelerek, suç duyurusu dilekçesini Müracaat ve Suçüstü Savcılığı’na verdi. 
     Ankara Barosu avukatlarından Umur Tamur ve Berna Özpınar’ın imzasını taşıyan suç duyurusu dilekçesinde, Tuğrul Türkeş’in 11 Haziran 2005 tarihinde yakınlarından aldığı bir telefonla, babasının mezarının etrafında inşaat çalışması olduğunu öğrendiği belirtildi. 
     Türkeş’in, konuyu yerinde görmek için babasının mezarına gittiği ifade edilen dilekçede, şu görüşlere yer verildi 
     "Gerçekten merhumun mezarı başında işçiler tarafından inşaat çalışması yapıldığını, hatta cenazeyi muhafaza eden kapakların dahi açık olduğunu görmüştür. Mezarda çalışan işçilere sorduğunda, kendilerine Milliyetçi Hareket Parti tarafından talimat verildiğini ve mezar etrafında çökme olduğunu, onu onarmak istediklerini, kendilerinde resmi kurumlardan alınmış herhangi bir izin belgesi veya ruhsat olmadığını belirtmişlerdir." Dilekçede, Tuğrul Türkeş’i telefonla arayan ve ismini vermeyen bir kişinin, "Milliyetçi Hareket Partisi’nden olduğunu, olayın sorumlusu ve hatalı olduğunu söylediği" belirtilerek, bu kişinin, işlemi hangi sıfatla ve kimin izni ile yaptığı sorusuna ise cevap vermediği kaydedildi. 
     
</TEXT>
</DOC>
