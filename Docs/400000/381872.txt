<DOC>
<DOCNO> 381872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sondun46.html </URL>
<DATE> 2005/09/27/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Belçika'da Türk uyuşturucu şebekesi yakalandı 
</HEADLINE>
<TEXT>

     Belçika'nın Termonde bölgesinde, Türklerden oluşan bir uyuşturucu kaçakçılığı şebekesinin ortaya çıkarıldığı bildirildi. 
     Polis ve Savcılık kaynaklarından elde edilen bilgiye göre, geçen hafta başlatılan operasyonlar sonunda 2.5 milyon avro değerinde 38 kilo eroine el koyan güvenlik birimleri 6 kişiyi tutukladı. 
     Federal Polis ve Savcılık, Türkiye'den getirilen uyuşturucu maddeleri Belçika, Hollanda ve İngiltere'de pazarlayan şebekenin bazı üyelerinin, 19 Eylül'de, 38 kilo eroini narkotik polis ajanlarına satmak isterken ele geçirildiğini bildirdiler. 
     Tutuklanan 6 kişinin ''Türk asıllı'' olduğu, bunlardan birinin Belçika'daki Lokeren bölgesinde yaşadığı, diğerlerinin Hollanda'da ikamet ettikleri belirtildi. 
     Federal Polis, operasyonlar ve baskınlar sonunda 4 taşıt, çeşitli silahlar, cep telefonları ve büyük miktarda avro ele geçirildiğini bildirdi. 
     
</TEXT>
</DOC>
