<DOC>
<DOCNO> 376558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sonyas17.html </URL>
<DATE> 2005/09/07/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Yanlış ayakkabı seçimi ayak sağlığını tehdit ediyor 
</HEADLINE>
<TEXT>

     Ege Üniversitesi EÜ Tıp Fakültesi Ortopedi ve Travmatoloji Anabilim Dalı Başkanı Prof. Dr. Akın Kapubağlı, son yıllarda bayanların özellikle tercih ettiği önü dar, yüksek ve sivri topuklu ayakkabıların, denge bozukluğuna ve ayak ağrılarına, bunun sonucunda da kireçlenmelere yol açtığını bildirdi. 
     Prof. Dr. Kapubağlı, yaptığı açıklamada, ayak sağlığının korunması açısından ayakkabı seçiminin büyük önem taşıdığını belirterek, yanlış seçimin tırnak batmaları, ayak mantarı, acılı nasırlar, basma bozuklukları, parmaklarda şekil bozukluklarına neden olduğunu ifade etti. 
     Uygun olmayan bir ayakkabı seçiminin aynı zamanda çabuk yorulmayı, bilek burkulmalarını, ayak, bacak ve bel ağrılarını da beraberinde getirdiğini belirten Prof. Dr. Kapubağlı, şunları kaydetti 
     "Önü dar, yüksek ve sivri topuklu ayakkabılar denge bozukluğuna ve ayak ağrılarına yol açıyor. Sık sık burkulmalar neticesinde ayak bileğinde artroz adı verilen kireçlenmeler oluşmaktadır. Günlük hayatta özel aktiviteler dışında tercihimiz, rahat ayakkabılar yönünde olmalıdır. Ayakkabının rahat olması ve alerjik reaksiyonlara yol açmayan doğal maddelerden yapılmış olması gerekir. Her insanın ayak şekli farklıdır. Ayakkabı ne fazla dar, ne de geniş olmalıdır" dedi. 
     Prof. Dr. Kapubağlı, özellikle şeker hastası ve damar tıkanıklığı olanların ayakkabı seçimine daha çok önem vermesi gerektiğine dikkati çekerek, "Bu hastalar mutlaka çok rahat edebilecekleri ayakkabıları tercih etmeliler, ayak hijyenine özen göstermeliler" dedi. 
     EÜ Sağlık ve Spor Daire Başkanlığı Dermatoloji Uzmanı Dr. Nevruz Tuğcu da ayakkabıda yanlış seçiminin, nasır ve su toplanması başta olmak üzere çok çeşitli dermatolojik rahatsızlıklara yol açtığını belirtti. 
     Uzun burunlu ve yüksek topuklu ayakkabıların, deride kalınlaşmaya, bunun sonucunda da nasırlara yol açtığını ifade eden Tuğcu, "Kalınlaşan deri, ağrıya sebebiyet verdiği için kişide yürüme bozuklukları görülebilmektedir" dedi. 
     Tuğcu, sürekli kapalı ayakkabı giyilmesi halinde mantar enfeksiyonlarının görülme riskinin arttığını, ayrıca ayakkabı yapımında sağlıksız malzeme kullanımının egzamalara yol açabildiğini kaydetti. 
     
</TEXT>
</DOC>
