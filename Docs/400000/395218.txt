<DOC>
<DOCNO> 395218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sontur08.html </URL>
<DATE> 2005/11/15/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Şemdinli'de 'Sayısal loto' çelişkisi 
</HEADLINE>
<TEXT>

     HAKKARİ ANKA 

Şemdinli'de Umut Kitabevi'nin bombalanmasıyla başlayan olaylarla ilgili yapılan hazırlık soruşturmasında adı geçen iki astsubay ile bir itirafçının ifadeleri kafaları karıştırdı. Astsubaylar tuvalet ihtiyaçları için, üçüncü şahıs olan itirafçı ise "sayısal loto" kuponu almak için durduklarını söylüyor. 
     Hakkari'ye bağlı Şemdinli ilçesinde 9 Kasım günü Umut Kitabevi'ne atılan bombayla başlayan gerginliğin ardından olaya el koyan Cumhuriyet Savcısı Harun Ayık, hazırlık soruşturması kapsamında iki jandarma astsubay ile bir itirafçının ifadelerine başvurdu. İfadelerde, Ali Kaya'nın kullandığı 09 AK plakalı aracın neden olay yerinde durduğuna ilişkin anlatımlarda çelişki bulunması dikkat çekti. 
     
     SAYISAL KUPONU MU TUVALET İHTİYACI MI 

     ANKA'nın edindiği bilgiye göre, Jandarma Astsubay Özcan İldeniz, ifadesinde 1990 yılından beri istihbarat biriminde astsubay olarak çalıştığını 1,5 senedir de başçavuş olarak görev yaptığını belirtti. İldeniz, bölgeye bazı haber elemanları ile buluşmaya gittiklerini söylerken, arabayla giderken sıkıştığını ve tuvalet ihtiyacını karşılamak için arabayı durdurduklarını söyledi. İldeniz, arabadan inip burada bulunan camiye doğru giderken, patlama sesinin duyulduğunu ve olay yerine toplanan kalabalığa ne olduğunu sorarken, saldırıya uğradıklarını kaydetti. 
     İldeniz, istihbarat görevlisi olarak bu bölgede sık sık çalıştığından buradaki insanların kendisini tanımış olabileceğini aktarırken, "Bu nedenle İlçe Jandarma Komutanlığı'na doğru hızla yürüdüm. Eğer koşsaydım kalabalık bana da saldırırdı. Burada haber elemanları halkı engellemeye çalıştı. Grubun dışına doğru çıkarken 'mavi montlu' diye bağırdılar. Polis ve özel harekatın vesilesiyle kurtuldum" dedi. 
     Jandarma Astsubay Ali Kaya da haber elemanları ile buluşmak için bölgeye gittiklerini ve İldeniz'in tuvalet ihtiyacı nedeniyle AKP ilçe teşkilatı yakınlarında park ettiklerini, daha sonra İldeniz'in ihtiyacını karşılamak için camiye doğru gittiği sırada patlamanın gerçekleştiğini anlattı. 
     İtirafçı olduğu belirtilen Veysel Ateş ise tuvalet ihtiyacı için değil sayısal loto kuponu almak için durduklarını belirtti. Ateş, ifadesinde "9 Kasım günü sabah 08.30'da haber elemanları ile buluşmak için yola çıktık. Şemdinli'ye geldim. Bu sırada Özcan abdest alacaktı. Ve sayısal loto oynamak için kupon alacaktık. Daha arabadan çıkmadan bomba sesini duyduk. Ali sordu ne oluyor diye. 'Hem yapıyorsunuz hem soruyor musunuz' deyip dövdüler" diye konuştu. 
     
</TEXT>
</DOC>
