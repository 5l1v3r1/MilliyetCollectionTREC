<DOC>
<DOCNO> 381479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/spor/ydemirkol.html </URL>
<DATE> 2005/09/26/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Hakansızlık h l sorun 
</HEADLINE>
<TEXT>



Gerets'in ikinci plana attığı savunması dün maç boyunca yarım pozisyon verdi. Onda da Tomas ve Song'un anlaşmazlığında, Uğur'un, Rafael'i kaçırmasıyla golü yediler. Galatasaray'ın, Vestel maçından önemli farkı buydu. Daha az pozisyon verdiler. Çünkü Heinz ve Hasan daha geride kalıyor, tam orta saha gibi oynuyor, dolayısıyla savunma kanatları yalnız kalmıyordu. Gol dışında hiç kademe hatası yapmadılar. 
Ama tabii bu hücumu da etkiledi. Samsun ikinci yarıda geniş alanda organizasyon sorunu yaşamaya başlayana kadar pozisyon bulmakta geçtiğimiz haftalarda olduğu kadar rahat olamadılar. Bunun temel sebebi Hasan ve Heinz'la değişen stratejinin yanı sıra kuşkusuz Hakansızlıktı. 
Hakan Şükür oynadığı takımlarda hücum hattındaki libero etkisi yaratıyor. Tıpkı modern bir savunma kuramayan teknik adamların savunmanın en arkasına bir sarkık libero koymaları gibi, Hakan da hücumun en önündeki libero oluyor. Onu markajlama zorunluluğu rakibi zora sokuyor, ondan kafa topu almak zor vs. de. Onun vazgeçilmez oluşu teknik adamların işini çok kolaylaştırmasından. Bu seviyedeki futbolda durum bu. O, bu seviyedeki futbol takımları için vazgeçilmez. O olmayınca Galatasaray, Samsun dağılana kadar zorluk çekti. Sasa İliç'in, Necati'nin performansına yaklaşamaması da bu sorunu büyüttü. Ama 2. yarıda Sabri'nin oyuna girişinin ardından Zafer'in dahliyle Galatasaray kanatları hareketlenince, Volkan da orta sahada sağlamlığı artırınca sorun kalmadı. 
Samsun tıpkı Fenerbahçe maçında olduğu gibi 50 dakika kadar sağlam durabildi. Onda da pozisyon bulmakta sıkıntı yaşadı. Sarı - Kırmızılılar özellikle 50'den sonra çok rahat oynadılar. Ama Ümit ve Necati'yi bir arada tutacak üçüncü bir ismin olmayışı skorun artışını ve oyundaki rahatlığın skorborda yansımasını engelledi. 



</TEXT>
</DOC>
