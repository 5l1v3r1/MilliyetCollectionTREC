<DOC>
<DOCNO> 371689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/son/sonspo21.html </URL>
<DATE> 2005/08/21/ </DATE>
<TIME> 22.20 </TIME>
<AUTHOR>  </AUTHOR>
<HEADLINE>
Çaykur Rizespor - Fenerbahçe maçının ardından... 
</HEADLINE>
<TEXT>

     Çaykur Rizespor Teknik Direktörü Metin Yıldız, ''Rakip Fenerbahçe olunca istediklerinizi sahaya yansıtmakta zorlanıyorsunuz'' dedi. 
     Yıldız, maçın ardından yaptığı açıklamada, 3 haftadır çok iyi bir oyun ortaya koyduklarını belirterek, şunları söyledi 
     ''Fenerbahçe maçında da ilk yarıda istediğimiz oyunu ortaya koyduk. Ama ikinci yarının ilk 15 dakikasında kalemizde maalesef 2 gol gördük. Devre arasında ikinci yarının ilk 15 dakikasının zorlu geçeceğini konuşmuştuk. Birinci bölge olarak tabir edilen bölgeden çıkışlarda zorlanınca, Fenerbahçe'nin golleri geldi. Rakip Fenerbahçe olunca istediklerinizi sahaya yansıtmakta zorlanıyorsunuz.'' İstediği oyuncuları transfer edemediğini ifade eden Yıldız, ''Önümüzde 8-10 günlük bir süre var. Bu süreyi değerlendireceğiz. Transfer edip de, oynatamadığımız bazı oyuncular var. Bunlarda önümüzdeki haftalarda takıma katılacak ve daha iyi yerlere geleceğiz'' dedi. 
     
     CHRİSTOPH DAUM'UN AÇIKLAMASI 
     Fenerbahçe Teknik Direktörü Christoph Daum ise zorlu bir deplasman engelini aştıklarını dile getirerek, şöyle dedi 
     ''Burada Çaykur Rizespor'a karşı çok maça çıktık. Oyunu ilk defa bu kadar iyi kontrol altında tuttuk. Sadece ilk yarı değil, ikinci yarıda da oyunun kontrolü bizim elimizdeydi, önemli gol pozisyonları bulduk. Yakaladığımız pozisyonları değerlendirebilsek skor 3, 4 hatta 5-1 bile olabilirdi. Oyun içerisinde iyi bir alan dağılımı söz konusuydu. Bu saha şartlarında hem kendimizi, hem oyunu hem rakibi kontrol edecektiniz. Gerçekten çok zordu. Bizler sadece sahanın üzerinde yürüdük ve ne kadar ağır olduğunu gördük. Dolayısıyla bu şartlarda oyuncularımı verdikleri mücadeleden dolayı kutluyorum. Hak edilmiş bir galibiyet.'' Geçen sezona göre sadece 2 puan geride olduklarını belirten Daum, bu 2 puanı çalışarak, mücadele ederek telafi edeceklerini kaydetti. 
     Daum, geçen yıl Çaykur Rizespor deplasmanından dönerken, Trabzon sınırları içinde otobüslerinin taşlandığını anımsatarak, ''Hiç kimsenin başına birşey gelmeden İstanbul'a döneceğimizi umuyorum'' diye konuştu. 
     Daum, bir gazetecinin Fenerbahçe'nin sorunlarının çözülüp çözülmediği sorusuna, şu yanıtı verdi 
     ''Bu etkileyici bir galibiyetti. 2-1'lik skor net bir galibiyet olmamasına rağmen, oyun açısından bakıldığında maçın hakkı daha farklı olmalıydı. Önümüzdeki haftalarda elimizdeki potansiyeli sahaya yansıtmamız gerekiyor.'' Semih'in oyununu çok beğendiğini söyleyen Daum, Anelka'nın transferinin netleşmesi gerektiğini belirterek, ''Kendisiyle yaptığım görüşmede, kendisiyle hedeflerim olduğunu söyledim'' şeklinde konuştu. 
     
</TEXT>
</DOC>
