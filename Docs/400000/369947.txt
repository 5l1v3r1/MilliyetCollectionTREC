<DOC>
<DOCNO> 369947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/soneko26.html </URL>
<DATE> 2005/08/15/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Fındık alım fiyatı açıklandı... 
</HEADLINE>
<TEXT>

     Buna göre 2005 yılı ürünü Giresun kalite tombul kabuklu fındığın alım avans fiyatı brüt 7.45 YTL net 6.70 YTL, yüzde 50 randımanlı kuru değirmenlik levant kalite tombul kabuklu fındığın alım avans fiyatı brüt 7.05 YTL net 6.34 YTL, tüm bölgelerde sivri ve kara kabuklu fındığın alım fiyatı ise brüt 6.90 YTL net 6.20 YTL olarak belirlendi. 
     FİSKOBİRLİK Yönetim Kurulu Başkanı Salih Erdem, fiyatları açıkladığı basın toplantısında, "FİSKOBİRLİK sadece ortaklarının değil, tüm fındık üreticilerinin çıkarlarını koruma yönünde önceki yıllarda gösterdiği etkinliği, 2005 yılı için de artırarak devam ettirmenin gayreti içinde olacaktır" dedi. 
     Erdem, EFİT A.Ş'de 2005 ürünü fındık alım fiyatlarıyla ilgili düzenlediği basın toplantısında, FİSKOBİRLİK olarak uyguladıkları politikaların doğruluğunun rakamlarla ortada olduğunu söyledi. 
     Bazı kesimlerin birliğin fiyat açıklamaması ve piyasalara müdahale etmemesi yönündeki görüşlerine rağmen 2003 ve 2004 yıllarında olduğu gibi piyasa yapıcılığı ve yönlendiriciliği görevini sürdürmeye devam edeceklerini belirten Erdem, "ülkemiz ve üreticimiz yararına ortaya koyduğumuz başarının takdir edildiğini memnuniyetle görüyoruz. Hükümetimizden de fındık politikasına daha açık ve daha çok destek olmasını bekliyoruz" dedi. 
     Erdem, Fiskobirlik Yönetim Kurulu ve bağlı 50 Fındık Tarım Satış Kooperatifi Yönetim Kurulu başkanlarıyla yaptıkları istişare toplantısında, 22 Ağustos-30 Eylül 2005 tarihleri arasında alımı yapılacak 2005 yılı ürünü yüzde 50 randımanlı kuru değirmenlik levant kalite tombul kabuklu fındığın alım avans fiyatının brüt 7.05 YTL brüt net 6.34 YTL, Giresun kalite tombul kabuklu fındığın alım avans fiyatının brüt 7.45 YTL net 6.70 YTL, tüm bölgelerde sivri ve kara kabuklu fındığın alım avans fiyatının ise brüt 6.90 YTL net 6.20 YTL olarak belirlediklerini kaydetti. 
     
     ÜRÜN BEDELLERİ PEŞİN ÖDENECEK 

     Erdem toplantıda ayrıca ürün bedellerinin peşin ödenmesine, bu fiyatlara 1 Ekim 2005 tarihinden itibaren her ay, piyasa şartlarına göre "ilave fiyat farkı" uygulanmasına, kooperatif ortaklarından emanet olarak da 2005 ürünü kabuklu fındık alınmasına, emanet fındık bedellerinin serbest piyasada işlem gören fiyatlar dikkate alınarak ödenmesine, piyasa fiyatları FİSKOBİRLİK'in uyguladığı fiyatların altına düştüğünde FİSKOBİRLİK fiyatlarından ödemelerin yapılmasına, tüm kooperatiflerde fındık alımına 22 Ağustos 2005 Pazartesi günü başlanmasına, birliğin bu yıl uygulayacağı aylık kademeli fiyat politikası ile emanet fındık alımı konularında üreticilerin nezdinde gerekli aydınlatıcı ve açıklayıcı çalışmalarda bulunulmasına karar verildiğini bildirdi. Erdem, şunları kaydetti 
     
     "İLK ETAPTA, İHTİYACINIZ KADAR ÜRÜNÜ TESLİM EDİN" 

     "FİSKOBİRLİK sadece ortaklarının değil, tüm fındık üreticilerinin çıkarlarını koruma yönünde önceki yıllarda gösterdiği etkinliği, 2005 yılı için de artırarak devam ettirmenin gayreti içinde olacaktır. 
     22 Ağustos'ta başlayacak mubayaa için açıklanan ürün alım fiyatları, 1 Ekim tarihinden itibaren geçerli olmak üzere her ay üretici ve ülke menfaatlerinin öngördüğü nispette arttırılacaktır. Bu nedenle üreticilerimizin ilk etapta ihtiyaçları kadar ürünü kooperatiflerimize teslim etmeleri, kalan ürünleri ise takip eden aylarda satışa sunmaları hem kendi hem de fındığın ülke ekonomisine sağlayacağı döviz girdisi açısından büyük önem taşımaktadır." 

     
</TEXT>
</DOC>
