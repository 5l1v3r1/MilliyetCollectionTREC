<DOC>
<DOCNO> 376409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/soneko29.html </URL>
<DATE> 2005/09/07/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Almanya, yüksek petrol fiyatlarından spekülatörleri sorumlu tutuyor 
</HEADLINE>
<TEXT>

     Almanya, petrol fiyatlarının yüksekliğinden dolayı spekülatörleri suçladı. 
     Almanya Başbakanı Gerhard Schröder, Maliye Bakanı Wolfgang Clement'in bir hafta önce yaptığı aynı yöndeki suçlamaya katılarak, uluslararası piyasalarda 65 doların üzerinde seyreden petrolün varil fiyatının 20 ile 30 dolarlık kısmının sırf spekülasyondan kaynaklandığını söyledi. 
     Schröder, parlamentoda yaptığı konuşmada, ''Petrolün bugünkü fiyatında arz ya da talepten kaynaklanan etkenler kısmi bir rol oynuyor. Fiyatların düzgün belirlenip belirlenmediğini araştırmalıyız. Şu anki petrol ve gaz fiyatlarının gerçekten olması gereken düzeyde olup olmadığını sormalıyız'' dedi. Schröder, Almanya olarak petrol piyasasında daha fazçla saydamlık sağlamak için zengin ülkeleri bir araya getiren G8 grubu içindeki çabalarını sürdüreceklerini de bildirdi. 
     Bu konudaki taleplerinin Temmuz ayındaki G8 zirvesinde İngiltere ve ABD tarafından geri çevrildiğini hatırlatan Almanya Başbakanı, ''Bu işi bu noktada bırakacak değiliz. Piyasada daha fazla şeffaflık sağlamak yoluyla fiyatları dengelemek için çabalarımıza devam edeceğiz. Bu zorunludur'' diye konuştu. 
     
</TEXT>
</DOC>
