<DOC>
<DOCNO> 387850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/yasam/axyas02.html </URL>
<DATE> 2005/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Polisin 'sanal takibi' sürüyor 
</HEADLINE>
<TEXT>


Polis, Gamze Özçelik'e tecavüz görüntülerinin internette yayımlanmasıyla ilgili olarak çekim tarihine doğru gittikçe, gözaltı sayısı da artıyor 

Elvan Ezber 

İstanbul polisi, ilaçla uyutulup kendisine tecavüz edildiğini öne süren Gamze Özçelik'e ait görüntülerin internette yayımlanmasından, çekimin yapıldığı tarihe kadar geriye dönük sanal takibini sürdürüyor. 
Asayiş Şube ile Bilgi İşlem Şube müdürlüklerinin ortaklaşa yürüttüğü soruşturma kapsamında, görüntülerin internette yayımlandığı 24 Ağustos 2005 tarihinden başlanarak, bu görüntülerin çekildiği 1 Temmuz 2004 tarihine kadar geriye dönük iz sürülmeye devam ediliyor. Bugüne kadar 20 günlük sürecin incelenmesi sonucu gözaltına alınan kişilerin sayısı 8'e yükseldi. İnceleme sürdükçe de gözaltı sayısının artacağı belirtildi. 

Son 'alıcıya' ulaşıldı 
Savcılıkça, soruşturma dahilinde gözaltına alınan 6 kişinin önceki gün serbest bırakılmasından sonra, dün akşam saatlerinde de kırtaciyecilik yapan M.Ö. gözaltına alındı. 
Gamze Özçelik'e ait tecavüz görüntülerinin yer aldığı elektronik postayı e-mail son alan kişi olduğu belirlenen Ö. ile birlikte şubeye getirilen bilgisayarı da incelemeye alındı. M.Ö.'ye 4 Ağustos'ta görüntüleri yollayan E.D. de, gece geç saatlerde gözaltına alındı. D.'nin bir bilgisayar şirketinde çalıştığı, bir ay önce işten ayrıldığı öğrenildi. D.'nin de ifadesinde, daha önce gözaltına alınanlarla benzer şekilde, görüntüleri başka bir arkadaşından e-mail yoluyla aldığını söylediği bildirildi. 
M.Ö. ile E.D., şubedeki işlemlerinin tamamlanmasının ardından dün öğle saatlerinde Kadıköy Adliyesi'ne sevk edildiler. 


</TEXT>
</DOC>
