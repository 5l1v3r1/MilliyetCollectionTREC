<DOC>
<DOCNO> 376475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sonspo23.html </URL>
<DATE> 2005/09/07/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
11 Türk sporcusu, branşlarında dünyada ilk 100'de 
</HEADLINE>
<TEXT>

     Atletizmde 2005 pist sezonu sona ererken, 11 Türk atleti, Uluslararası Atletizm Federasyonları Birliği IAAF Dünya Sıralaması'nda branşlarında ilk 100'de yer aldı. 
     Çekiç atmada dokuzuncu sırada bulunan Eşref Apak, sıralamalardaki en iyi Türk atleti olurken, bayanlar 3 bin metre engellide Türkan Erişmiş onbirinciliğe kadar yükseldi. 
     Ulusal ve uluslararası yarışmalarda elde edilen sıra ve derecelere göre oluşturulan dünya sıralamasında, 29 Ağustos'ta açıklanan listelerde onuncu sırada bulunan Eşref Apak, bu yıl Dünya Çekiç Atma Finali'nde yarışma hakkı elde edemeyen Alman Karsten Kobs'un geçen yılki puanlarını kaybetmesiyle rakibinin 6 puan önünde dokuzuncu sıraya yerleşti. Eşref'in toplam 1190 puana sahip olduğu dünya sıralamasının zirvesinde, 1340 puanla Belarus Ivan Tikhon yer alıyor. 
     3 bin metre engelli Türkiye rekortmeni Türkan Erişmiş, bu yıl özellikle Lagos'ta yapılan Avrupa Şampiyon Kulüpler Kupası, İstanbul'daki Avrupa Kupası, Erfurt'taki Avrupa 23 Yaşaltı Şampiyonası ve Universiade İzmir 2005'te elde ettiği puanlarla sezonu onbirinci sırada tamamladı. Branşında ilk yirmideki en genç atlet olan Erişmiş, 1115 puanla aynı zamanda en iyi beşinci Avrupalı oldu. 3 bin metre engellinin ilk sırasında ise 1309 puanla dünya şampiyonu Ugandalı Docus Inzikuru var. 
     IAAF Dünya Sıralaması'nda, 7 Eylül 2005 itibariyle branşlarında ilk yüzün içindeki Türk atletler ve branş liderleri şöyle 
     
     Çekiç atma erkekler 
     1. Ivan Tikhon Belarus 1340 puan. 
     9. Eşref Apak 1190 puan. 
     
     3000 metre engelli erkekler 
     1. Saif Saaeed Shaheen Katar 1452 puan. 
     31. Halil Akkaş 1155 puan. 
     
     800 metre erkekler 
     1. Yuriy Borzakovskiy Rusya 1341 puan. 
     92. Selahattin Çobanoğlu 1099 puan. 
     
     Uzun atlama erkekler 
     1. Dwight Phillips ABD 1383 puan. 
     100. Ferhat Çiçek 1084 puan. 
     
     3000 metre engelli bayanlar 
     1. Docus İnzikuru Uganda 1309 puan. 
     11. Türkan Erişmiş 1115 puan. 
     
     Gülle atma bayanlar 
     1. Nadezhda Ostapchuk Belarus 1295 puan. 
     48. Filiz Kadoğan 987 puan. 
     
     800 metre bayanlar 
     1. Zuliya Calatayud Küba 1349 puan. 
     68. Binnaz Uslu 1123 puan. 
     
     400 metre engelli bayanlar 
     1. Lashinda Demus ABD 1385 puan. 
     76. Özge Gürler 1094 puan. 
     
     Cirit atma bayanlar 
     1. Osleidys Menendez Küba 1338 puan. 
     76. Berna Demirci 920 puan. 
     
     20km yürüyüş bayanlar 
     1. Margarita Turava Belarus 1330 puan. 
     80. Yeliz Ay 1114 puan. 
     
     100 metre engelli bayanlar 
     1. Michelle Perry ABD 1357 puan. 
     99. Esen Kızıldağ 1118 puan. 
     
</TEXT>
</DOC>
