<DOC>
<DOCNO> 354695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sondun26.html </URL>
<DATE> 2005/06/23/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Rus Vedomosti gazetesi Moskova İstanbullaşıyor 
</HEADLINE>
<TEXT>

     Rus Vedomosti gazetesi, Enka'nın Şeremetyevo 3 havaalanı inşaatını kazanmasına ilişkin haberinde, ''Moskova'nın İstanbullaştığı'' yorumunu yaptı. 
     Gazetenin haberinde, 1987 yılından beri Rusya'da iş yapan Enka'nın Devlet Başkanı Vladimir Putin'e göre 4 milyar dolarlık iş yaptığı belirtilerek, ''Moskova'daki Ramstore hipermarketler zinciri ve İKEA gibi dev mağazaların inşaatlarının ardından, Şeremetyevo 3 havaalanın Enka tarafından yapılması son derece normal'' denildi. 
     Enka'nın Şeremetyevo 3'ün inşaatından 40-45 milyon dolar civarında kar edeceği kaydedilen haberde, ''Şeremyevo Havaalanı ihalesi, Enka için bir ilk olmadı. Enka'nın Bakü Havaalanı ve Moskova'daki Domodedova Havalanı'nın kargo terminali gibi tecrübeleri var'' ifadesi kullanıldı. 
     Enka'nın Rusya'daki ve özellikle Moskova'daki inşaatlarına geniş yer veren Vedomosti, ''Bu şirket sayesinde, Moskova gün geçtikçe daha fazla İstanbul'u andırmaya başladı. Havaalanı inşaatı bittikten sonra Rusya'nın başkenti Moskova'ya gelenler, İstanbul'a geldikleri hissine havaalanından itibaren kapılacak'' diye yazdı. 
     
</TEXT>
</DOC>
