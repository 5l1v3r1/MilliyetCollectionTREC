<DOC>
<DOCNO> 379454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/son/sonspo15.html </URL>
<DATE> 2005/09/18/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
Bir hafta içinde 3. resmi maçını kaybeden siyah-beyazlar yara büyük aldı 
</HEADLINE>
<TEXT>

     Turkcell Süper Ligi’nde sezonun ilk derbisinde Fenerbahçe’ye kendi sahasında 2-1 yenilen Beşiktaş, zirve yarışında ağır yara aldı. 
     Ligdeki son 3 maçında 8 puan yitiren, bir hafta içindeki 3. resmi maçını da kaybeden siyah-beyazlılar, 30 bini aşkın taraftarının muhteşem desteğine rağmen ezeli rakibine de yenilerek, taraftarlarını düş kırıklığına uğrattı. 
     Beşiktaş bu yenilgiyle 6. hafta sonunda lider Galatasaray’ın 8, 2. 
     sıradaki Fenerbahçe’nin 6 puan gerisine düşerek, zirve yarışının uzağında kaldı. Derbi maçı kazanan Fenerbahçe’nin teknik direktörü Christoph Daum, rahat bir nefes alırken, Beşiktaş Teknik Direktörü Rıza Çalımbay’ıysa sıkıntılı günler bekliyor. 
     
     SON ANLARI NEFES KESTİ 

     Sezonun ilk derbisinde son dakikalar adeta nefesleri kesti. 
     Fenerbahçe, 1-0 önde götürdüğü maçta 82. dakikada Nobre’nin ayağından penaltı atışını kullanamadı. Umutlanan Beşiktaş, Kleberson’un 90. dakikada muhteşem golüyle 1-1’lik eşitliği sağladı. 
     Ancak uzatma bölümünde, 3 maçlık cezasını dolduran Tuncay’ın şık golü, Fenerbahçe’ye galibiyeti getirdi. 
     
     TUNCAY GOLÜ ATTI, SAKATLANDI 

     Fenerbahçeli Tuncay, maçta son anlarda attığı golle takımını galibiyete taşırken, gol sevincini yaşadığı anda sakatlandı. 
     Golü attıktan sonra numaralı tribünün önünde takım arkadaşlarıyla birlikte sevinç yumağı oluşturan Tuncay’ın üzerine tribünden yabancı maddeler atıldı. Milli futbolcu bu sırada sakatlanırken, sedyeyle yedek kulübesine getirildi. 
     
     ANELKA "SİFTAH" YAPTI" 

     Fenerbahçe’nin Fransız futbolcusu Nicolas Anelka, derbilerde ilk golünü Beşiktaş’a attı. 
     Sarı-lacivertli takıma geçen sezon devre arasında transfer edilen Anelka, geçen sezonki Beşiktaş ve Galatasaray maçlarında suskun kalmıştı. 
     Anelka’nın, şahsi becerisiyle yarattığı penaltıdansa Nobre yararlanamadı. 
     
     DAUM’UN ÜZERİNE SU ATTILAR 

     Beşiktaşlı taraftarlar, Fenerbahçe Teknik Direktörü Christoph Daum’un üzerine su attılar. 
     Numaralı tribünde yedek kulübesinin hemen arkasında yer alan fanatik taraftar grubundan bazıları, daha önce iki dönem Beşiktaş’ı da çalıştıran Alman teknik adamın 2. devre için kulübeye gelirken üzerine plastik bir bardakla su attığı gözlendi. 
     
     SAKATLANAN YOULA’YA PROTESTO 

     Beşiktaş’ta resmi maçlarda henüz golle buluşamayan Youla, Fenerbahçe derbisinde oyundan alınırken taraftarlarca yuhalandı. 
     Maçın 36. dakikasında yerini İbrahim Akın’a bırakan Gineli futbolcuya taraftarlar ıslıklayarak büyük tepki gösterdi. 
     Bu arada, maç içinde aldığı darbe nedeniyle burnu kanayan Youla, maç bitiminde burun kanaması teşhisiyle Kadıköy Acıbadem Hastanesi’ne götürüldü. 
     
</TEXT>
</DOC>
