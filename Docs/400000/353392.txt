<DOC>
<DOCNO> 353392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/spor/spo03.html </URL>
<DATE> 2005/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
10 numara Bolivya'dan 
</HEADLINE>
<TEXT>


Ülkenin futbol ilahı olarak kabul edilen Gutierrez, Galatasaray ile her konuda anlaştıklarını ve haber beklediğini söyledi 

MEHMET ÇİFTÇİ 


Galatasaray'ın transferiyle ilgili sürpriz haber, G.Amerika ülkesi Bolivya'dan geldi. Bolivar takımında forma giyen ve ülkenin en iyi futbolcusu olduğu bildirilen Limberg Gutierrez, Sarı - Kırmızılı takımla anlaştığını ve haber beklediğini açıkladı. 
G.Amerika'nın Şampiyonlar Ligi olarak bilinen Libertadores'te Bolivar forması giyen 26 yaşındaki 10 numaralı orta saha oyuncusu, ön görüşmenin ardından her konuda anlaşma sağladıkları Galatasaray'ın "Evet" demesi halinde, İstanbul'a hareket edeceğini de söyledi. Bolivya gazeteleri de, Gutierrez'in, Avrupa'nın en iyi kulüplerinden birine gitmek için bavullarını hazırladığını yazdılar. 

Her şey değişmeli 

Her şey Galatasaray İçin Platformu'nun dün yaptığı toplantıda, kulübün marka değeri ile liderlik özelliğini yitirdiği görüşü ağırlık kazanırken, tüzüğün değişmesi gerektiği fikrinde birleşildi, camia göreve çağrıldı 

RAŞİT ALTUN 

Her şey Galatasaray İçin Platfomu'nun düzenlediği toplantı dün Swissotel'de gerçekleşti. 
Mete Başol, Doğan Koloğlu, Hayrettin Kozak, İzzettin Doğan, Ali Kırca, Hayrettin Kozak, Eşref Hamamcıoğlu gibi önemli isimlerin yanısıra kulüp tarihinde ilk kez üst düzeydeki akademisyen, büyük şirket yöneticileri, genel müdürler ve baş ekonomistlerinin yer aldığı toplantı tam 7.5 saat sürdü. Toplantı bitiminde bir açıklama yapan platform kurucularından Avukat Sedat Doğan, "Bizlerde Galatasaray'ın sorunlarının yönetimsel ya da sadece mali sıkıntılardan olmadığı düşüncesi hakim. Sorunun, ehil insanlar tarafından da tartışılmasını istedik. Ortaya şu sonuç çıktı 'Galatasaray'ın idari yapısının, genel kurul yapısının gözden geçirilmesi zamanı gelmiştir.' Kulüp üyelerinin artık pasif kalmak veya pes etmek gibi bir lüksü yoktur" açıklamasını yaptı. 

Herkes suçlu 
Toplantıda 1996'dan bu yana tüm yönetimlerin bugünkü tabloda rolü bulunduğu belirtildi. Özhan Canaydın yönetiminin de bu yönetimlerden birisi olduğunun ifade edildiği platformda Galatasaray tüzüğünün kesinlikle değiştirilmesi gerektiği görüşü savunuldu. Özellikle Canaydın'ın katıldığı seçimler baz alınarak yapılan görüşmelerde maça gitmeyen, kulübün hiçbir olayını takip etmeyen bazı üyelerin ağabey , arkadaş ya da okuldaş olduğu için sadece oy kullanmaya geldiği, bu şekilde başkanın belirlendiği belirtildi. Bu sistemin değişmesi gerektiğini düşünen üyeler camianın artık bir kenarda beklememesi ve taşın altına elini sokması gerektiği görüşünde birleşti. Platforma katılan üyelerin ortak kanı ise Canaydın ve yönetiminden artık tamamen umut kesilmesi oldu. Mart ayında yapılacak seçimler öncesi tüzük değişikliği ve ardından da bir yeni bir başkan adayının çevresinde toplanılmasının şart olduğu görüşü ortaya atıldı. 

İşler yürümüyor 
Galatasaray'ın son dönemlerde marka değerini yitirdiği, lider özelliğini kaybettiği ve kendi üyelerinin büyük bir ilgisizlik içinde olduğunun belirtildiği platformda, "Bundan böyle hiçbir üyenin kenarda durmaya hakkı yok. Ya bu işe el konulacak, ya da herkes sonuçlarına katlanacak. İşler bu şekilde gitmiyor. Profesyonel çalışma düzeni yok. Genel kurulun bu yapısı ile hiçbir şey olmuyor" denildi. Toplantının en ilginç yönü ise liselilerin ağır bastığı genel kurulların yapısının değiştirilmesi isteğine yine platformda bulunan liseliler tarafından da destek verilmesi oldu. 

Hırsız Fernandez 

Ribery'yi keşfeden Jean Fernandez'in, genç futbolcunun aklını çelerek Marsilya'ya imza attırdığı ortaya çıktı 

MEHMET ÇİFTÇİ 

Galatasaray'dan koparılan Franck Ribery'nin, Marsilya'ya transferinin perde arkasındaki kişinin eski hocası Jean Fernandez olduğu belirlendi. Ribery'yi keşfederek Metz Kulübü'ne alan Fernandez'in, Marsilya'nın başına geçtikten sonra Fransız ekibinin yöneticileriyle görüşerek transfer için ikna ettiği ortaya çıktı. Sezon bittikten sonra Ribery'yi bir hafta evinde konuk eden Fernandez'in, "Seni yeni sezonda kadromda istiyorum. Gelmeyi kabul edersen transferi biz çözeceğiz" diyerek genç yıldızı Galatasaray'dan ayrılmaya zorladığı ifade edildi. Bu arada Ribery'nin imza attıktan sonra Fernandez'le tatile çıktığı öğrenildi. 

'Ribery kalmalıydı' 

Galatasaray Teknik Direktörü Gerets, "Takımda kalmasını istediğim ilk isimdi. Ancak olay henüz kapanmadı" dedi 

MEHMET DEMİRCAN 

Transfer çalışmalarını yürütmek üzere İstanbul'a gelen Galatasaray Teknik Direktörü Eric Gerets, Franck Ribery'nin Marsilya'ya transfer olmasının şaşkınlığını yaşıyor. Ribery'yi takımda istemediği şeklindeki iddiaların doğru olmadığını vurgulayan Belçikalı hoca, "Galatasaray'ın geçen sezonki maç kasetlerini izledikten sonra kadroda kalması gereken isimlerin başında yer alıyordu. Ribery'nin takımda tutulması için yönetime de rapor verdim. Yeni sezonda başarılı olmak için yetenekli oyunculara ihtiyacımız var" dedi. Olayın henüz kapanmadığını da kaydeden Gerets, "Sonuç ne olur bilemiyorum ama Ribery kalsaydı takıma büyük faydası olacaktı" ifadesini kullandı. 

Maraş'ta Hakan Şükür rüzg rı 

Kahramanmaraş Belediyespor'un Yaz Spor Okulu açılışına katılmak üzere kente giden Hakan Şükür ilgi odağı oldu. Her yaştan hayranlarının sevgi çemberine aldığı Galatasaraylı yıldız futbolcu aşırı ilgi nedeniyle zor anlar yaşadı. Milli oyuncu, "Bu kahraman şehrin insanları ile bir gün de olsa bir araya gelmek çok güzel. Açılış töreninde benimle ilgili sarf edilen sözlerden çok duygulandım. Gücüm yettiği sürece de yeni başarılara koşmaya hazırım" ifadesini kullandı. 

Tomas'tan Fener'e ret 

Galatasaray savunmasının belkemiği, İngiltere ve Almanya'dan çok ciddi teklifler aldığını söyledi. Tomas, "Yönetimle oturup konuşacağım. Fenerbahçe'den bile öneri geldi, kabul etmedim" dedi 

ERHAN TELLİ 

Ribery şokuyla sarsılan Galatasaray'da, kaleci Mondragon ve Rigobert Song'un da takımdan ayrılabileceği iddiaları Sarı - Kırmızılı yönetimi rahatsız ederken Stjepan Tomas da Avrupalı kulüplerden çok ciddi transfer teklifleri aldığını açıkladı. 
Tatilini Bodrum Türkbükü'nde geçiren Hırvat futbolcu, İngiltere ve İtalya'dan menajeri aracılığıyla teklifler aldığını söyledi. Başarılı oyuncu, "Geçen sezon Schalke Kulübü de benimle ciddi şekilde ilgilenmişti. Ama öncelikle kulübümle konuşmak zorundayım. Onlar futbol hayatımı Galatasaray'da bitirmemi istiyorlar. Bu benim için de mantıklı. Tatil dönüşü yönetimle görüşüp gelen bana teklifleri anlatacağım" diye konuştu. 
Tomas eski takımı Fenerbahçe ve Trabzonspor'dan da transfer teklifi aldığını açıkladı. Yıldız futbolcu, "Fenerbahçe'ye teşekkür edip, sözleşmemin sürdüğünü söyledim. Ben Galatasaray'da kalmak istiyorum fakat yönetimle oturup konuşacağız. Son sözü onlar söyleyecek" dedi. Hırvat oyuncu, Song'un da ciddi teklifler aldığını belirtti. Song'la sürekli olarak görüştüğünü kaydeden Tomas, "Takımdan ayrılmayı düşünmediğini söyledi. Şu an düşünme aşamasında" ifadesini kullandı. 
Sarı - Kırmızılı futbolcu, Franck Ribery için ise "İçeride neler yaşandığı bilmiyorum ama gitmesi hiç de iyi olmadı. Kulübün bu şekilde FIFA'lık olması da bana göre çok çirkin. Tüm bunların takıma zarar vermek için yapıldığına inanıyorum" yorumunu yaptı. Tomas, yeni teknik direktör Eric Gerets'in Galatasaray'da başarılı olacağına inandığını sözlerine ekledi. 

Caffee Crown Aslan 

ÜMİT AVCI 

Galatasaray Yönetimi, Basketbol Şubesi için uzun süredir aradığı mali kaynağı buldu. Maddi sorunlarla boğuşan ve geçen sezon Play Out maçları sonunda ligde kalmayı başaran Erkek Basketbol Takımı için Ülker'le sözleşme imzalandı. Anlaşma gereği Sarı - Kırmızılı takım 3 sene boyunca Galatasaray Caffee Crown adıyla sahaya çıkacak. Ülker anlaşmaya göre Cim Bom'a toplam 4 milyon dolar kaynak aktaramı yapacak. 
Galatasaray'a rahat bir nefes aldıran Ülker'in yeni hedefinin ise Fenerbahçe olduğu öğrenildi. Ülker'in, Sarı - Lacivertli kulübe de 3 yıl için 4 milyon dolar teklif edeceği belirtildi. Ülker daha önce de Beşiktaş'la anlaşmıştı. Siyah - Beyazlı kulübün basketbol takımı, yeni sezonda Beşiktaş Cola Turka adıyla sahaya çıkacak. 

Galatasaray'a iki yeni forma 

Galatasaray futbol takımının yeni sezonda giyeceği formalar 27 Haziran'da Florya Metin Oktay Tesisleri'nde yapılacak törenle tanıtılacak. Sponsor firma Adidas'ın 2005-2006 sezonu için ürettiği iki yeni forma bu tarihte görücüye çıkarılacak. Sarı - Kırmızılılar, yeni sezonda geçen sene giyilen 100. yıl forması ve beyaz formalarla birlikte 4 farklı modelle mücadele edecek. 

'Seyrantepe 20 gün sonra' 

Galatasaray Kulübü Mali İşlerden Sorumlu Başkan Yardımcısı Refik Arkan, Seyrantepe Projesi'ndeki gecikme ve iddialarla ilgili açıklama yapmayacağını söyledi. Arkan, "Şu an için söyleyecek hiçbir şeyim yok. İsteyen istediğini yazabilir. 15-20 gün daha bekleyin. Bu süre sonunda kamuoyu her şeyi görecek" ifadesini kullandı. 


</TEXT>
</DOC>
