<DOC>
<DOCNO> 366420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/sonsiy08.html </URL>
<DATE> 2005/08/02/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Talat Rumlara barış elimizi uzattık 
</HEADLINE>
<TEXT>

     KKTC Cumhurbaşkanı Mehmet Ali Talat, Türkiye ile KKTC arasındaki dayanışmanın bundan sonra da devam etmesi konusunda kararlı olduklarını söyledi. 
     Talat, Çankaya Köşkü’nde Cumhurbaşkanı Ahmet Necdet Sezer ile düzenlediği ortak basın açıklamasında, Cumhurbaşkanı seçilmesinin ardından yapılan resmi davet için Sezer’e içtenlikle teşekkür ederek, ilk resmi ziyaretinde çok samimi ve ayrıntılı bir değerlendirmede bulunduklarını kaydetti. 
     Sezer ile Kıbrıs sorununun içinde bulunduğu durumu değerlendirdiklerini belirten Talat, bundan sonra atılacak adımlar konusunda görüş alış verişinde bulunduklarını söyledi. 
     Türkiye’nin her zaman KKTC’ye destek verdiğini ve bu desteğin bundan sonra da süreceğinin bilincinde olduklarını ifade eden Talat, şöyle dedi 
     "Dayanışmamızın geçmişte olduğu gibi bundan sonra da devam edeceği konusunda kararlılığımızı vurguladık. Türkiye’ye güçlü destek için teşekkür ediyoruz. İnanıyoruz ki bu destek eksilmeyecek, artacaktır." Türk tarafının Kıbrıs sorununa kalıcı çözüm istediğini ve bu yöndeki çabalarının dünya tarafından görüldüğünü hatırlatan Talat, ancak Rum tarafının çözüme yanaşmadığını kaydetti. Talat, "Seçimlerin bittiği günden itibaren Rumlara barış elimizi uzattık. Rum tarafının uzattığımız eli tutmasını istiyoruz. Eğer tutarlarsa eşitliğimize dayalı ortak bir devlet kurmaya hazırız" dedi. 
     BM Genel Sekreteri’nin Güvenlik Konseyi’ne sunduğu raporda, Kıbrıslı Türklerinin gereksiz yere izole edilmesine son verilmesi yönündeki tavsiyesinin doğru bir yaklaşım olduğunu ifade eden Talat, bu yaklaşımın tüm dünya tarafından da algılanması gerektiğini söyledi. 
     Talat, geçmişin düşüncelerine dayalı mevcut uluslararası hukukun Kıbrıslı Türklerin durumunu tanımlayamadığını belirterek, uluslararası toplumun Kıbrıs’a bakışının yeniden gözden geçirmesi ve ciddi şekilde yeni bir değerlendirme yapması gerektiğini kaydetti. Talat, bu değerlendirmenin ilk adımının da izolasyonların kaldırılması yönünde atılması gerektiğini belirtti. 
     Kıbrıs sürecinde Türkiye ile KKTC’nin dayanışmasının önemine işaret eden KKTC Cumhurbaşkanı Mehmet Ali Talat, bu dayanışmanın, Kıbrıslı Türklerin haklarını elde edecekleri bir çözüme taşıyacağını kaydetti. 
     
</TEXT>
</DOC>
