<DOC>
<DOCNO> 364735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sonsiy16.html </URL>
<DATE> 2005/07/27/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Erdoğan Çözüme kadar tanıma konusundaki tutumumuz değişmez 
</HEADLINE>
<TEXT>

     Başbakan Recep Tayyip Erdoğan, Ankara Anlaşması Ek Protokolü’nün imzalanması konusunda, "Çözüme kadar, tanıma konusundaki tutumumuz asla değişemez. Burada herhangi bir değişiklik söz konusu olamaz" dedi. 
     Başbakan Erdoğan, Claridge’s Otel düzenlediği basın toplantısında, İngiltere Başbakanı Tony Blair ile görüşmesi hakkında bilgi verdi ve gazetecilerin sorularını yanıtladı. 
     Erdoğan, görüşmede terörle mücadelenin önemini vurguladıklarını belirterek, bundan sonra neler yapılması gerektiği üzerinde görüş alışverişinde bulunduklarını dile getirdi. 
     Blair’in terörle ilgili ifadelerinin hiçbir tahrike yol açmayacak şekilde olduğunu kaydeden Başbakan Erdoğan, görüşmede daha sonra Türkiye’nin AB üyeliği sürecini ele aldıklarını ifade etti. 
     Erdoğan, AB ile ilgili olarak, uyum protokolünü imzalamak konusunda bir sıkıntıları olmadığını İngiltere Başbakanı Blair’e ilettiklerini bildirdi. 
     Müzakere çerçeve belgesinin 3 Ekim’in hemen arifesine getirilip konulmasının yanlış olacağını anlatan Erdoğan, dolayısıyla en kısa zamanda bir neticeye bağlanmasını ve ondan sonra müzakere sürecine yönelik çalışmaların da hızlı şekilde devam etmesini istediklerini kaydetti. 
     Blair ile daha sık irtibat halinde olmayı kararlaştırdıklarını söyleyen Erdoğan, iki ülkenin dışişleri bakanları ile Devlet Bakanı ve Başmüzakereci Ali Babacan’ın da daha sık görüşmelerine karar verildiğini bildirdi. 
     
     "MALUMU İLAN EDECEĞİZ..." 

     Erdoğan, Ankara Anlaşması Ek Protokolü’nün imzalanmasıyla ilgili gelişmelere değinerek, şunları kaydetti 
     "Bir şeyi özellikle yine vurgulamam gerekiyor. Biz, bu ek bildirimizi, yapıcı bir ek bildiri olarak düşünüyoruz. Bu noktada karşı tarafı tahrik edecek, kışkırtacak herhangi bir yaklaşım içinde, nasıl bugüne kadar olmadıysak, bugünden sonra da olmayı düşünmüyoruz. 
     Burada, daha doğrusu, malumu ilan edeceğiz. Ve çözüme kadar, tanıma konusundaki tutumumuz asla değişemez. Yani burada herhangi bir değişiklik söz konusu olamaz." Başbakan Erdoğan, 17 Aralık’ta verilen sözlerin arkasında durulmasını istediklerini belirterek, "Özellikle, o gün son görüşmeyi yaptığımız 5 ülke başbakanına, yazılı olarak mektubumu da gönderdim. 
     Bu mektupta da tanımayla ilgili hassasiyetlerinin devamı konusunda kendilerine bir hatırlatmada bulundum" dedi. 
     Sürecin, taraflarca yapıcı bir şekilde işletilmemesi durumunda, TBMM’deki onay sürecinin de sıkıntıya gireceğini dile getiren Erdoğan, "Çünkü sadece daimi temsilcimizin ek protokolü imzalamasıyla bu iş bitmeyecek, daha sonra TBMM’den de onayın geçmesi gerekecek. Bu onay süreciyle ilgili olarak bizim deklarasyonumuzdaki yapıcı yaklaşımı biz konseyden de bekliyoruz" diye konuştu. 
     Erdoğan, konseyin Türkiye’nin yapıcı yaklaşımına karşı aynı yaklaşımı göstermesi halinde, Türkiye’nin önündeki sürecin zorlaşmayacağını, kolaylaşacağını belirtti. 
     
     "YOKUŞA SÜRME GAYRETLERİ..." 

     Başbakan Erdoğan, özellikle Rumların her türlü konuyu bugüne kadar nasıl istismar ettiyse, bugünden sonra istismara açık yönleri olduğunu gördüklerini ve birçok konuda işi hep yokuşa sürme gayretleri bulunduğunu ifade etti. Bu gayretleri, Türkiye’nin ortaya koyduğu olumlu yaklaşıma karşı olumsuz bir yaklaşım olarak gördüklerini ve doğru bulmadıklarını belirten Erdoğan, şöyle devam etti 
     "Örneğin müzakere çerçeve belgesiyle ilgili komisyon bunu hazırladı, onayladı. Şimdi ise konseyin önünde bekliyor. Buna yönelik olarak Güney Kıbrıs’ın yaklaşım tarzı şu ana kadar yine olumsuz. Tabi biz bunun iyileştirilmesini istiyoruz. Ve bazı ilkeler, şu ana kadar ortaya konulan müzakere belgesini desteklediği gibi, desteklemeyen ilkeler de var. 
     Bunun yanında özellikle yine, Yunanistan’ın Ege sorununu gündeme getirmesi, ciddi bir yanlış olur. Çünkü bu, zaten aramızda ikili olarak yıllardır yapmakta olduğumuz görüşmelerdir. Bu görüşmeler zaten devam ediyor. Bunun buraya getirilmesi çok ciddi bir yanlış olur. 
     Aynı şekilde, Güney Kıbrıs Rum Yönetimi’nin hala, ’bu normalleşmeydi, tanımaydı’, öte tarafından ’limanlar’ konusuydu, bunları gündeme getirmesi... Bunların hiçbirinin bu konularla ilgisi yoktur. Bunların buraya sokulmaması gerekir. Buna inanıyor, böyle düşünüyoruz. Bu ağırlaştırma girişimlerinin de kesinlikle şöyle bir tarafa konulması gerekir ki, bu süreci kolaylaştırsın. Her zaman söylediğimiz gibi, yapıcı yaklaşımımız, karşılığını da yapıcı olarak bulsun." Başbakan Recep Tayyip Erdoğan, AB Müzakere Çerçeve Belgesi’nin, açık, net bir taslak olarak ortada olduğunu, Türkiye’nin deklarasyonunun ise şu anda gizliliğini koruduğunu belirtti. Erdoğan, "Detayı hakkında bilgi veremem. Çünkü, bunun hakkında bilgi vermeye kalkacak olursam bundan sonraki süreçte bu ciddi anlamda sulandırılır, böyle bir şeye fırsat vermemizin anlamı yok. Onun için vakti saati geldiğinde bizim deklarasyonumuz açıklanacaktır" dedi. 
     Başbakan Erdoğan, Claridge’s Otel düzenlediği basın toplantısında, İngiltere Başbakanı Tony Blair ile görüşmesi hakkında bilgi verdi ve gazetecilerin sorularını yanıtladı. 
     Başbakan Erdoğan, bir gazetecinin, çerçeve anlaşmasının, AB Konseyi içerisinde onaylanmasıyla, Türkiye’nin deklarasyonu arasında ilgi kurmanın mümkün olup olmadığını sorması üzerine, müzakere çerçeve belgesinin, "açık, net bir taslak olarak ortada olduğunu, Türkiye’nin deklarasyonunun ise şu anda gizliliğini koruduğunu" bildirdi. 
     Türkiye’nin deklarasyonunun, bugüne kadar olan mevcut yapıcı gelişmenin dışında bir gelişme içermediğini söyleyebileceğini ifade eden Erdoğan, şöyle dedi 
     "Ama detayı hakkında bilgi veremem. Çünkü, bunun hakkında bilgi vermeye kalkacak olursam bundan sonraki süreçte bu ciddi anlamda sulandırılır, böyle bir şeye fırsat vermemizin anlamı yok. Onun için vakti saati geldiğinde bizim deklarasyonumuz açıklanacaktır, bildirilecektir. Şu anda, bunu çok dar çerçevede aynı şekilde koruyoruz, korumaya devam edeceğiz. Bunu da Sayın Başbakan’a bugün yine söyledik." Başbakan Erdoğan, "Bu deklarasyona karşı komisyon içerisinde bir hazırlık mı var" şeklindeki soruyu yanıtlarken, deklarasyonun bugüne kadar olan süreci içeren ve bundan sonra olması muhtemel bazı gelişmelere cevap verici mahiyette bir deklarasyon olduğunu ifade etti. 
     Erdoğan, "Bu da aslında makul olan malumu ilan niteliği arz eden bir deklarasyondur. Ama tabi ne var bunun içinde, öyle detay çok fazla bir şey yok. Belli bir iki konuyu içeren bir konumu olacaktır. Öyle zannediyorum ki, burada da objektif yaklaşım içerisinde olanlarda burada herhangi bir olumsuz yaklaşım içerisine girmeyecektir" diye konuştu. 
     "Rumlar, Türkiye’nin bu deklerasyonunu bahane edip, biraz gürültü mü koparmak istiyor, engel mi koymak istiyor" sorusuna karşılık Erdoğan, "O ihtimaller var tabi. Onlar bugüne kadar zaten yaklaşımlarıyla bunu ortaya koydular. Bunu bildiğimiz için o hassasiyeti gösteriyoruz." Bir gazetecinin, İngiltere Başbakanı Tony Blair’in çerçeve belgesinin konseyden onay tarihine ilişkin bir vaatte bulunup bulunmadığını sorması üzerine, Erdoğan, tarih için en kısa zamanın söylendiğini ifade etti. Erdoğan, konunun 3 Ekim’e bekletilmesi gibi bir lüksleri olmadığını vurguladı. 
     
     KKTC KONUSU 

     "KKTC’ye uygulanan ambargonun kaldırılması konusunda Blair’den herhangi bir talepte bulundunuz mu " şeklindeki soruyu yanıtlarken Erdoğan, konuyu tekrar hatırlattıklarını bildirdi. Blair’ın bu konuda görüşmeler yapacağını ifade eden Erdoğan, "Niye olmasın mahiyetinde bir cevapları oldu" dedi. 
     İngiltere’nin Türkiye’nin üyeliğinin en hararetli destekçilerinden biri olduğunu hatırlatan bir gazetecinin, "Ziyaretinizde Türkiye’nin AB’ye üyeliği konusunda eski hararetli desteği buldunuz mu " sorusuna karşılık Erdoğan, "Tespitiniz yerinde, doğru. Aynı heyecanı, duyarlılığı yine kendisinde gördük. Biz 17 Aralık sürecinde nasıl Türkiye’yi desteklediysek bundan sonra da aynı şekilde destekleyeceğiz dediler. Bu konuyla ilgili bundan sonraki sürece yönelik olarak da açıklamalarının devam edeceğini, gerek Türk medyasıyla bundan sonra çeşitli ilişkiler içerisine de girebileceğini görürüz, görebiliriz. 
     Bunlar da olacaktır. Dönem başkanlığında da bu süreci hızlandırmaya yönelik müzakere sürecinin en iyi şekilde girişini yapmaya yönelik olarak da olumlu yaklaşımını gördük. Zaten ayrılırken de gerek bu ikili, gerek bakanlar arasındaki görüşmelerimizin çok daha sık olması hususunu söylediler." Bir gazetecinin, "Ek protokol konusunda Blair’in kafanızdaki taslak metinle hemfikir olduğunu söyleyebilir misiniz " sorusuna Erdoğan, "Hemen hemen diyebilirim" karşılığını verdi. 
     Erdoğan, "Metnin biraz yumuşatılması gibi bir talebi oldu mu " sorusu üzerine, "En kötü ihtimalle şu andaki taslağa yaklaşımları bu şekilde" diye konuştu. 
     
     TERÖR OLAYLARI 

     Başbakan Erdoğan, "Türkiye’nin bölücü terör örgütüne yönelik mücadelesine yardım isteğini ne ölçüde gördünüz" şeklinde soruyu yanıtlarken, ortak mücadeleye "evet" dediklerini bildirdi. Erdoğan, terör konusunda çalışma yapma kararlılığında bulunduklarını belirterek, her iki ülkenin güvenlik güçlerinin bu noktadaki çalışmalarını sürdüreceğini bildirdi. 
     Erdoğan, AB ile yürütülecek müzakere sürecine ilişkin bir soruya da şöyle yanıt verdi 
     "İngiltere’nin dönem başkanlığında, 3 Ekim’de fevkalade bir hal olmadıktan sonra, müzakerelere başlamamız halinde, inanıyorum ki, biz, herhangi bir, iki veya üç chapter’ı aşama aşarız, yıl sonuna kadar. 
     Bu konuda gerek arkadaşlarımızın hazırlıkları gerekse bugüne kadar edinilen tecrübeler de bunu gösteriyor. Bu öncelikleri de koymuş vaziyetteyiz. Bu öncelikler içerisinde, 3 Ekim’de başlamamızla birlikte, yıl sonuna kadar bu 3 faslı tamamlayarak, 2006’ya girmiş oluruz." 
     
     LONDRA’DAKİ TÜRK VE MÜSLÜMANLARIN DURUMU 

     Londra’daki terör saldırılarının ardından, burada yaşayan Türk ve Müslümanların duydukları tedirginliğin görüşmede gündeme gelip gelmediğine ilişkin soru üzerine Erdoğan, konunun kısmen gündeme geldiğini bildirdi. 
     Londra’daki gibi her olayın ardından, böyle bir feveran döneminin olacağını ifade eden Erdoğan, ama, aklıselimin hakim olmasının gerektiğini vurguladı. 
     Erdoğan, şöyle devam etti 
     "Aşırılıklardan her zaman kaçınmak durumundayız. Biz aşırılığı değil orta yolu tutturmak durumundayız. Eğer, bunu başarırsak çok daha isabetli olur diye düşünüyorum. Çünkü kimsenin dünyadaki Müslümanlara zarar vermeye hakkı yoktur. Şu andaki çıkışın, şu andaki terör eylemlerine bulaşanların, aslında dünyadaki Müslümanlara zarar verdiği noktasındaki tespitinizi paylaşıyorum. Buradaki hassasiyeti çok iyi düşünmeleri lazım, kimsenin buna hakkı yok ve hiçbir aklıselim sahibi Müslüman bu yanlışı yapamaz, yapmamalıdır. Kaldı ki, bizim dinimiz her zaman söylüyor, ’İslam bir barış dinidir’ ve burada bir inceliği özellikle tespit etmemiz lazım. Bir kişinin ölümü olarak bir dinin birer mensubuyuz. 
     Canlı bombaların tarihine baktığınızda bu işin tarihinde Tamil Gerillaları’nı göreceksiniz. Bizim dinimizde zaten intiharın da yeri yoktur. Bu da çok açık net ortada. Sizinle savaşanı değil, savunmasız insanı öldürmek, herhangi bir otelde, otobüste, metro istasyonunda duran insanları bu şekilde öldürmeye hakkınız yok. Dünyanın değişik ülkelerinde yerleşik Müslümanları da bunlar huzursuz, rahatsız etmiştir. Tabii ki, bir de Müslümanlara bakışı da olumsuz etkileyen tavırlardır. Bunu da bu türlü sempozyumlarla, konferanslarla aşmak zorundayız. Bunun için hepimizin üzerine önemli görevler düşüyor." BM Genel Sekreteri Kofi Annan’nın, İspanya Başbakanı Jose Luis Rodriguez Zapatero ve kendisini, medeniyetler arası ittifak ile ilgili olarak bir çalışma başlatma konusunda görevlendirdiğini anımsatan Erdoğan, "İnşallah, 5 ayrı zirvede bu çalışmayı sürdüreceğiz. Bunun ilk zirvesi de İspanya’da Barselona’da olacak. Final zirvesini de İstanbul olarak planlıyoruz. 17-18 ülkenin bu çalışmaya katılımı söz konusu" dedi. 
     
     "AB’YE GİRİŞİ HIZLANDIRMASI LAZIM" 

     Erdoğan, bir gazetecinin, batıda terör olaylarının "İslami terör" olarak nitelendirildiğini anımsatarak, "bu durum çoğunluğu Müslüman olan Türkiye’nin AB’ye üyelini nasıl etkileyecek" diye sorması üzerine, "Bu durum, tam aksine AB’ye girişi hızlandırması lazım" dedi. 
     "Dinler arası savaş yaklaşımını çok yanlış buluyorum" diyen Erdoğan, böyle bir şeyin kesinlikle mümkün olamayacağını ifade etti. 
     Erdoğan, "Çünkü, karşılıklı taraflar yok ki... Sayın Blair’in ’batı ile İslam’ın çarpıştırılması gayretidir’ tezi farklıdır. Ama dinler arası bir savaş tezi farklıdır. Şarm el Şeyh’te yeni bir terör eylemi oldu. Orası İslam ülkesi. Orada da bu eylemi yapanları araştırdığımızda yine dinci terör çıkıyor. Bunları iyi düşünmemiz lazım. Ama burada da yine şu ana kadar tespitlerde böyle bir durum söz konusu. İşi markalandırmayı doğru bulmuyorum. Bu zaten terörün kendi propangadasını yapmaya yönelik arzusudur" diye konuştu. 
     Türkiye’nin AB’ye katılımının, medeniyetler arası ittifakın aslında AB’de gerçekleşmesi olduğunu dile getiren Erdoğan, bunun 1.5 milyarlık İslam dünyasının AB ile ittifakını, uzlaşmasını sağlayacağını belirtti. 
     Erdoğan, bunun başarılması halinde teröre yönelik zeminin kaymaya başlayacağını veya kaybolacağını söyledi. 
     Farklı sebepleri olan terörün bir sonuç olduğunu vurgulayan Erdoğan, yoksulluk, cehalet gibi sebeplere karşı ortak mücadele yürütülmesi gerektiğini vurguladı. 
     "Terörün dini, milleti, ırkı, vatanı yok, her zaman söylüyoruz" diyen Erdoğan, terörün, nerede, ne zaman, kimi, nasıl vuracağı belli olmayan bir fenomen olduğunu ifade etti. 
     Erdoğan, "Onun için kimse ’benim teröristim iyidir, terörizm kötü" havasına girmemelidir. Burada ortak mücadeleyi vermezi lazım. 
     Dayanışma içinde olmamız lazım ki en az zararla bundan kurtulalım" dedi. 
     
</TEXT>
</DOC>
