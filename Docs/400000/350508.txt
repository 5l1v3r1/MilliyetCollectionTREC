<DOC>
<DOCNO> 350508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/ekonomi/eko03.html </URL>
<DATE> 2005/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
DYH Doğan TV'nin, Deutsche Bank'a satışı kanuna uygun 
</HEADLINE>
<TEXT>


EKONOMİ SERVİSİ 

Doğan Yayın Holding, Doğan TV'nin hisselerinin bir bölümünün Deutsche Bank AG'ye satış işleminin kanun ve mevzuata uygun olduğunu bildirdi. Doğan Yayın Holding'den borsaya gönderilen açıklamada, şirketin 210 milyon YTL ödenmiş sermayesine yüzde 99.99 oranında iştirak ettiği bağlı ortaklığı Doğan TV Radyo Yayıncılık'ın 19.99'unun 150 milyon dolar bedelle nakden ve peşinen Deutsche Bank AG'ye satıldığının 1 Haziran 2005 tarihli İMKB Günlük Bülteni aracılığıyla ilan edildiği anımsatıldı. 
Açıklamada, Radyo ve Televizyon Üst Kurulu'nun RTÜK önceki günkü basın bildirisinden, RTÜK'ün söz konusu satış işleminin, 3984 sayılı Radyo ve Televizyonların Kuruluş ve Yayınlar Hakkında Kanun'un ilgili bentlerine uygun olmadığına karar verdiğinin öğrenildiği, ancak gerekçeli kararın henüz kendilerine tebliğ edilmediği kaydedildi. Doğan TV'nin ilgili mevzuat kapsamında faaliyet gösteren bir yayıncı kuruluş olmadığı ifade edilen açıklamada, şunlar kaydedildi 
"Doğan Grubu, televizyon yayıncılığı sektöründe şeffaf ve finansal açıdan güçlü bir yapılanmayı her zaman savunmuştur. Şirketimiz hisselerinin bir bölümünün Deutsche Bank AG'ye satışı bu görüş paralelinde yapılan kanuna ve mevzuata uygun bir işlemdir. RTÜK'ün gerekçeli kararının tarafımıza tebliğini takiben kararın hukuki değerlendirmesi konunun uzmanlarınca ayrıntılı olarak yapılacaktır." 


</TEXT>
</DOC>
