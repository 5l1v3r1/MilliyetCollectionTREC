<DOC>
<DOCNO> 354567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/dunya/dun02.html </URL>
<DATE> 2005/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'İşimize bakıyoruz' 
</HEADLINE>
<TEXT>


GÜVEN ÖZALP Brüksel 


Dışişleri Bakanı Abdullah Gül, Avrupa Birliği'nden zaman zaman olumsuz görüşler gelebileceğini ancak Türkiye'nin yoluna devam edeceğini söyledi. Irak konferansına katılmak üzere Brüksel'e giden Gül, müzakerelerin 3 Ekim'de başlayacağını belirterek, "Bizim işimiz müzakerelere en iyi şekilde başlayıp bu süreci devam ettirmek" dedi. AB'nin kriz içine girdiği geçen haftaki zirve sonucunda bile verdiği söze sadık kalarak 17 Aralık kararlarını teyit ettiğini söyleyen Gül, "Durup tartışmaları seyretmeyeceğiz. Bu tartışmalar devam ederken kendi işimize bakacağız" dedi. Türkiye'nin reformlara devam edeceğini söyleyen Gül, "Türkiye kendisini çok daha güçlü hale getirecek. Biz kendimizden eminiz. Yaptığımız işlerin karşılığını alıyoruz. Türkiye kazanmaya başladı. Yolumuza devam ediyoruz" dedi. 


</TEXT>
</DOC>
