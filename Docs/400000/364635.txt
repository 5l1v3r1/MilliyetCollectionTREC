<DOC>
<DOCNO> 364635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sondun23.html </URL>
<DATE> 2005/07/27/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Irkçı Bulgar liderden Türk gazeteciye çirkin tavır 
</HEADLINE>
<TEXT>

     Bulgaristan'da 240 kişilik parlamentoda 20 milletvekilliğine sahip ırkçı ATAKA ittifakının lideri Volen Siderov, Cihan Haber Ajansı'nın Sofya muhabiri Mehmet Şahan'ın fotoğraf çekmesini engellemeye çalıştı. 
     Bulgaristan Sosyalist Partisi BSP ile üyelerinin çoğunluğunu Türklerin oluşturduğu Hak ve Özgürlükler Hareketi'nin HÖH kurduğu koalisyon hükümeti için oylama yapılacak genel kurul toplantısı sırasında meclis kulislerinde Siderov, fotoğrafını çekmeye çalışan gazeteci Şahan'ı engellemeye çalıştı. Sinirli bir tavırla makinanın objektifini eliyle kapatan Siderov, ''Çekemezsin, beni rahat bırak'' dedi. 
     Mehmet Şahan, A.A muhabirine yaptığı açıklamada, ''Ben sayın Siderov'a İngilizce olarak, sadece fotoğrafını çekmeye çalıştığımı söyledim. Kendisi ise 'Burası Bulgaristan, Bulgarca konuşulur, resmi dil Bulgarcadır' diyerek, tavır koydu'' dedi. 
     Parlamentoda görev yapan Bulgar gazetecilerin de olaya tepkiyle yaklaştığını söyleyen Şahan, ''Siderov'un davranışı normal değildi. Eğer Türk olduğumu öğrenseydi tavrı daha da sert olabilirdi'' diye konuştu. 
     
</TEXT>
</DOC>
