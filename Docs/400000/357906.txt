<DOC>
<DOCNO> 357906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/son/sonyas14.html </URL>
<DATE> 2005/07/03/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Eurovisyon birincisi Vuslana, şarkılarını Türkçe söyleyecek... 
</HEADLINE>
<TEXT>

     Eurovisyon Şarkı Yarışması'nda, 2004'te birinci olan Ukraynalı sanatçı Vuslana, kendi şarkılarından 3'ünü konserlerinde Türkçe seslendirmek için proje hazırlığında olduğunu söyledi. 
     Vuslana, Zonguldak'ın Ereğli İlçesi'nde 1-3 Temmuz'da düzenlenen ''12. Uluslararası Sevgi, Barış, Dostluk Kültür ve Sanat Festivali'' etkinlikleri kapsamında İlçe Belediye Başkanı Halil Posbıyık'ı makamında ziyaret etti. 
     Ukrayna Cumhurbaşkanı'nın isteğiyle dünya barış ve kültür elçisi olduğunu belirten Vuslana, şöyle konuştu 
     ''Bu yıl eylül ayında ABD'de yeni albüm çalışmasına başlayacağım. Dünya ve Avrupa için yeni şov çalışmaları gerçekleştirildi. Kendi şarkılarıma Türkiye'de klip çekeceğim. Ayrıca şarkılarımdan 3'ünü konserlerimde Türkçe seslendirmek için proje hazırlığındayım. Türkiye'yi çok seviyorum. Burası bizim ülkemiz gibi oldu. Şu ana kadar Türkiye'de 7-8 konser verdim, Ereğli'de de olmaktan mutluyum. Ben Türk halkına mutluluk ve barış diliyorum.'' Belediye Başkanı Posbıyık da Vuslana'nın bu akşam ilçede vereceği konseri en az 600 bin kişinin izleyeceğini, gerçekleştirdikleri festivalin Türkiye'nin en büyük organizasyonu olduğunu öne sürdü. 
     Posbıyık'ın hediye ettiği üzerinde Karadeniz Ereğli yazan tişörtü giyen Vuslana, başkana da kendi adının yazılı olduğu tişört hediye etti. 
     
</TEXT>
</DOC>
