<DOC>
<DOCNO> 377104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sonspo16.html </URL>
<DATE> 2005/09/09/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Beşiktaş Rize'de galibiyet arıyor... İşte muhtemel 11... 
</HEADLINE>
<TEXT>

     Beşiktaş, Turkcell Süper Ligi'nde yarın deplasmanda karşılaşacağı Çaykur Rizespor maçında 3 puanı hedefliyor. 
     Bu sabah uçakla Trabzon'a giden siyah-beyazlılar, buradan maçın yapılacağı Rize'ye hareket edecek. Beşiktaş, hazırlıklarını Rize'de yapacağı idmanla tamamlayacak. 
     Beşiktaş'ın 20 kişilik Rize kafilesine 3 maçlık kırmızı kart cezası dolan Ali Tandoğan ile uzun süren rahatsızlığının ardından İbrahim Akın ve son anda Güven de dahil edildi. Sakatlıkları bulunan Sergen ve Gökhan, Futbol Federasyonu Profesyonel Futbol Disiplin Kurulu'nun 3 maç ceza verdiği Okan'ın yanı sıra, İbrahim Üzülmez ve kaleciler Volkan ile Ramazan kadroda yer almıyor. 
     Beşiktaş'ın sahaya Cordoba, İbrahim Toraman, Koray, Mustafa, Ali Güneş, Kleberson, Tümer Pancu , Ahmed Hassan, Adem, Youla, Ailton muhtemel 11'iyle çıkması bekleniyor. 
     Rize Atatürk Stadı'nda saat 18.30'da başlayacak ve Digitürk Lig TV'den naklen yayınlanacak maçı hakem Selçuk Dereli yönetecek. 
     
     YOULA LİGDEKİ GOL ORUCUMU BOZMAK İSTİYORUM 

     Beşiktaşlı futbolcular, Turkcell Süper Ligi'nin 5. haftasında, yarın deplasmanda Çaykur Rizespor ile yapacakları maçtan galibiyet bekliyor. 
     Siyah-beyazlı futbolculardan İbrahim Toraman, Mustafa Doğan ve Souleymane Youla, Çaykur Rizespor maçıyla ilgili olarak kulübün internet sitesine yaptıkları açıklamalarda, şunları kaydettiler 
     İbrahim Toraman "Zor bir maç. Rize her zaman zor deplasmandır. Büyük takımlardan puan alıyorlar. Ancak biz Rize'ye kazanmak için gidiyoruz. Önemli olan iyi konsantre olabilmek. Takım olarak iyi mücadele edip, galip gelmek istiyoruz." Mustafa Doğan "Aradan sonra tekrar lige konsantre olmamız gerekiyor. Milli maçları unutup lige dönmemiz lazım. Çaykur Rizespor'un durumu ortada. Onlar iyi başlangıç yapamadılar ve galip gelmek istiyorlar. Ama biz de kazanmak istiyoruz." Souleymane Youla "Lige verilen aranın ardından Rize'de zor bir karşılaşmaya çıkacağız. Her zaman olduğu gibi hedefimiz yine galibiyet. Ben de bu maçla birlikte ligdeki gol orucumu bozmak istiyorum. İnşallah gol atarak takımımızın galibiyetle dönmesinde pay sahibi olurum." 
     
</TEXT>
</DOC>
