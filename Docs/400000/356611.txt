<DOC>
<DOCNO> 356611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/soneko30.html </URL>
<DATE> 2005/06/29/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Şener TMSF, Egebank operasyonu hakkında bizi bilgilendirdi... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, 2007-2013 yılları arasında, 7 yıllık bir dönem için kalkınma planı hazırlanacağını bildirdi. Bakan Şener, TMSF'nin Egebank operasyonu hakkında da, "Kurum, mevcut hukuk düzeni içersinde kendisine verilen yetkiler içersinde bir karar almıştır, bizi bilgilendirmiştir." dedi. 
     
     2006 "ARA DÖNEM" 

     Şener, BM Türkiye Daimi Koordinatörü Jakob Simonsen ve DPT Müsteşarı Ahmet Tıktık ile birlikte Yeni Başbakanlık Binasında, ''Binyıl Kalkınma Hedefleri Türkiye'' Raporu'nun açıklanması nedeniyle düzenlediği basın toplantısının ardından, gazetecilerin sorularını yanıtladı. 
     Kalkınma planlarına ilişkin soru üzerine Şener, yeni dönem ve bu döneme ilişkin kalkınma planı çalışmalarına bir çerçeve çizmek maksadıyla hazırlanan kanunun, TBMM'den geçtiğini hatırlattı. 
     Bu kanun çerçevesinde 2006 yılının bir ''ara dönem'' olacağını, 2006 yılı için bir program hazırlanacağını belirten Şener, 2007- 2013 arasında ise 7 yıllık bir dönem için kalkınma planı hazırlanacağını söyledi. 
     Şener, ''Bu dönem, AB'deki maliye dönemine de uygundur. AB ile paralellik sağlamak amacıyla, şu ana kadar 5 yıllık kalkınma planı hazırlanırken, önümüzdeki kalkınma planı 2007-2013 yıllarını kapsayan bir 7 yıllık kalkınma planı olacaktır'' dedi. 
     
     EGEBANK BAĞLANTILI 9 ŞİRKETE EL KONULMASI 

     Egebank ile bağlantılı TMSF tarafından el konulan 9 şirket hakkında Şevket Demirel'in açıklamalarının hatırlatılması üzerine de Şener, şöyle konuştu 
     ''Biliyorsunuz Türkiye'de bağımsız kurullar var. Bağımsız düzenleyici ve denetleyici otoriteler var. Bu konuda işlemi yapan TMSF, bağımsız kurumlardan biridir. Mevcut hukuk düzeni içersinde kendisine verilen yetkiler içersinde bir karar almıştır, bizi bilgilendirmiştir. 
     Bunun ayrıntıları, gerekçeleriyle ilgili yapılan değerlendirmelerle bağlantılı, kendileri zaman zaman zaten açıklamalar yapıyor. Ben herhangi bir yorumda bulunmak istemiyorum.'' 
     
     BANKACILIK VE SOSYAL GÜVENLİK YASA TASARILARI 

     Başbakan Yardımcısı Şener, toplantıdan ayrılırken gazetecilerin soruları üzerine, TBMM Plan ve Bütçe Komisyonu'nda bankacılık yasa tasasınının görüşüldüğünü, bankacılık yasa tasarısı komisyondan geçer geçmez, sosyal güvenlik yasa tasarısının Komisyon'da ele alınacağını bildirdi. 
     Şener, ''Bankacılık yasanın Komisyon'da tamamlanması için çaba harcıyoruz. Tamamlamak için uğraşacağız, bugün bitebilir'' şeklinde konuştu. 
     Gazetecilerin, yasaların TBMM'den geçmesinin ''IMF'nin 1. gözden geçirmesinin tamamlanması için hala ön koşul olup olmadığı'' sorusu üzerine Şener, niyet mektuplarında bu konularda çok kesin ifadeler olmadığını hatırlattı, ''ama biz, TBMM tatile girmeden tamamlanmasının, bitirilmesinin faydalı olacağı görüşündeyiz'' dedi. 
     Gazetecilerin, ''sosyal güvenlik yasa tasarısının Komsiyon'da kabul edilmesi, bankacılık yasasının TBMM'den geçmesinin gerektiği yolunda karar alındığı yolunda söylentiler var'' demesi üzerine Şener, az zaman kalması ve iki hacimli kanunun gündem maddesinde olması nedeniyle, basında ''bunların biter mi bitmez mi'' şeklinde yorumlar çıkmasının doğal olduğunu söyledi. 
     Şener, ''ama biz tamamlamaya çalışıyoruz. Sürecin hangi noktada kalacağını birlikte izleyeceğiz'' ifadesini kullandı. 
     
</TEXT>
</DOC>
