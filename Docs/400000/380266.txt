<DOC>
<DOCNO> 380266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/soneko37.html </URL>
<DATE> 2005/09/21/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Tüzmen Bu yıl ihracatta dünya 20.'si olmayı hedefliyoruz... 
</HEADLINE>
<TEXT>

     Devlet Bakanı Kürşad Tüzmen, bu yıl Türkiye'nin ihracatta dünya 20.'si olmasının hedeflendiğini söyledi. 
     Devlet Bakanı Kürşad Tüzmen, Türkiye Giyim Sanayicileri Derneği'nin düzenlediği toplantıda hazır giyim ve konfeksiyon sektörünün temsilcileri ile bir araya geldi. 
     Bakan Tüzmen, toplantıda yaptığı konuşmada, ihracatta son 3 yılda dünyada 26. sıradan 22. sıraya gelindiğini hatırlatarak, ''Bu yıl ihracatta dünya 20.'si olmayı hedefliyoruz. Dünya ticaretinden aldığımız pay ilk kez yüzde 1'lerin üzerine çıktı. Bu önemli bir gelişmedir'' dedi. 
     Kurlar nedeniyle ihracatçıların ciddi sıkıntıları olduğunu ifade eden Tüzmen, aşırı değerli TL nedeniyle ithalat baskısının devam ettiğini kaydetti. 
     Bakan Tüzmen, konuşmasında şunları kaydetti 
     ''Son aylarda hazır giyim ve konfeksiyon ihracatında belli oranda olumlu gelişmeler var. Önümüzdeki aylarda da belli rahatlamalar yaşanacak. Özellikle AB ülkelerinden belli talep artışları görülüyor. Örneğin örme giyim ve triko sektöründe AB ülkelerinden yüzde 30-40'lara varan talep artışları yaşanıyor. Türkiye'nin ihraç ettiği ürünlerde kalite problemi, pazar problemi de yok ama yaşanan konjoktürden kaynaklanan sıkıntılar var. Ölçek ekonomisini tam yakalayamamaktan kaynaklanan sıkıntılar var. Türkiye önümüzdeki dönemde ölçek ekonomisini yakalayabilirse çok daha rahat edecektir, maliyetler düşecektir.'' 1 Ocak-20 Eylül 2005 tarihleri arasındaki ihracat artışının yüzde 17 olduğunu kaydeden Bakan Tüzmen, geriye dönük 12 aylık ihracatın 71 milyar doları aştığını bildirdi. 
     
     ''KARLI OLMAYAN FİRMALAR BİZİM İÇİN SORUNDUR'' 
     Tekstil firmalarının karlı bir şekilde çalışması gerektiğine dikkat çeken Bakan Tüzmen, ''Karlı olmayan firmalar bizim için sorundur. Çünkü bunlar AR-GE'ye, dizayna, moda yaratmaya kaynak ayıramazlar, makina parklarını yeni teknolojiye göre geliştiremezler. Bizim bunları yapacak kapasitesi olan firmalara ihtiyacımız var. Tekstil firmalarımız katma değeri yüksek ürünlere, moda marka yaratmaya yoğunlaşmalıdır. Teknik tekstile yönelmelidir. Gelecek buradadır. Zaten Türk firmaları bunu görmeye başlamıştır. Bunun sonucu olarak da birim fiyatlarda artışlar yaşamaktadır'' dedi. 
     10 yılda 10 dünya markası yaratma hedefleri doğrultusunda çalışmaları sürdürdüklerini de ifade eden Bakan Tüzmen, bu konuda ellerinden gelen her şeyi yapacaklarını söyledi. 
     
</TEXT>
</DOC>
