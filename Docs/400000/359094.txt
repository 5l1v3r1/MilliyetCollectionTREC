<DOC>
<DOCNO> 359094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sontur29.html </URL>
<DATE> 2005/07/07/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Sokak ortasında yere yatırılıp gasp edildi... 
</HEADLINE>
<TEXT>

     Konya'da bir kişinin sokak ortasında para ve saatinin birçok kişinin gözü önünde gasp edildiği öne sürüldü. 
     Edinilen bilgiye göre, Abdullah Aydoğmuş 68 , merkez Karatay İlçesi Çifte Merdivenler Mahallesi'nden evine doğru yürümeye başladı. 
     Bir süre sonra tanımadığı bir kişinin kendisini takip ederek elini cebine attığını gören Aydoğmuş, söz konusu kişinin elini tutarak engel olmak istedi. 
     Elini tutan Aydoğmuş'u, yere yatırarak cebindeki 50 YTL'yi ve kolundaki saatini zorla alan kimliği henüz belirlenemeyen kişi, olay yerinden kaçarak izini kaybettirdi. 
     Polise başvuran Aydoğmuş, güpegündüz gasp edildiğini gördükleri halde birçok kişinin olaya duyarsız kalmasından şikayet ederek, ''Çevredekiler sadece yaşanan arbedeyi izledi. İnsanlık ölmüş. Bir kişi bile yardımıma gelmedi. Birkaç kişi saatimi ve paramı gasp eden kişi kaçtıktan sonra polise haber vermiş'' dedi. 
     Alınan ifadeler sonrası şüphelinin 25-30 yaşlarında zayıf, uzun boylu ve esmer olduğu öğrenildi. 
     Olayla ilgili soruşturmanın sürdürüldüğü bildirildi. 
     
</TEXT>
</DOC>
