<DOC>
<DOCNO> 384852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/sonspo06.html </URL>
<DATE> 2005/10/07/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Anelka coştu bir kere 
</HEADLINE>
<TEXT>

     Anelka, kafası rahatlayınca gerçek performansını göstermeye başladı. Maçlarda şov yapan Kara Panter, artık tek idman bile kaçırmıyor. 
     
     Aziz Yıldırım’ın tavrı 
     Geçen sezon ortasında büyük ümitlerle transfer edilen, ancak gerek uyum dönemi, gerekse de Newcastle’ın transfer teklifi nedeniyle bekleneni veremeyen Nicolas Anelka, artık tam anlamıyla gerçek kimliğine kavuştu. İngiliz kulübünün ısrarları nedeniyle kafası karışan ve bu nedenle çeşitli bahaneler ileri sürerek çalışmalara bile katılmayan Fransız, özellikle başkan Aziz Yıldırım’ın kesin tavrından sonra oldukça rahatladı. 
     
     Oruçlu olmasına rağmen 
     Sözleşmesi süresince Sarı-Lacivertli formayı giyeceğini anlayan Kara Panter, her geçen gün yükselen form grafiğiyle taraflı tarafsız herkese parmak ısırtmaya başladı. Golcü futbolcu sadece maçlarda takımına yaptığı katkılarla değil, daha önce çıkmamak için bin dereden su getirdiği idmanlar da bile şov yapıyor. Bunun da ötesinde, müslüman futbolcu ne oruçtan etkileniyor, ne dinlenmek biliyor. Tek bir antrenman dahi kaçırmıyor. 
     
</TEXT>
</DOC>
