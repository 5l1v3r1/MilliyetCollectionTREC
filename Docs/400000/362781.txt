<DOC>
<DOCNO> 362781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sonspo07.html </URL>
<DATE> 2005/07/20/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Bisiklette acı gün... 
</HEADLINE>
<TEXT>

     29 yaşındaki Avustralyalı bisikletçi Amy Gillett Almanya'da geçirdiği kazada hayatını kaybetti. Kazaya ters yöne giren bir araba sebep olurken Gillett'ın takım arkadaşları ağır yaralandı. 
     29 yaşındaki Avustralyalı kadın bisikletçi Amy Gillett Almanya'nın Leipzig kentinin 80 kilometre güneyinde beş arkadaşıyla idman yaparken geçirdiği kazada hayatını kaybetti. Dün başlaması gereken Thuringen Turu'nun saate karşı takım halinde koşulan etabına hazırlık yapan Avustralya yol yarışları bayan takımının altı bisikletçisi pazartesi günü öğleden sonra Leizig'in güneyinde idman yapıyordu. Bu esnada yokuş aşağı inen 18 yaşındaki bir kadın sürücü aracının kontrolünü kaybederek karşı şeride geçti ve altı sporcuya çarptı. 
     Kazada Amy Gillett hayatını kaybederken takım arkadaşlarından 20 yaşındaki Alexis Rhodes, 23 yaşındaki Louise Yaxley ve 27 yaşındaki Lorian Graham ağır yaralandı. 20 yaşındaki Kate Nichols ve 22 yaşınaki Katie Brown yaralanan diğer bisikletçiler. Sporcular Leipzig ve Zwickau'daki hastanelerde tedavi altına alınırken kazaya sebebiyet veren 18 yaşındaki sürücünün ehliyetini henüz dört hafta önce aldığı açıklandı. Kazanın ardından dün başlaması gereken Thuringen Turu'nun ilk etabı ertelendi. 
     Kazada yaşamını yitiren Amy Gillett 1996 Atlanta Olimpiyat Oyunları'nda beşinci olan Avustralya kürek takımıyla yarışmış, 2000 Olimpiyatları'nda milli takım kadrosuna alınmayınca bisiklet sporuna geçiş yapmıştı. 2002'de ülkesinde yol takip yarışını kazanan, 2002 ve 2003'teki dünya kupalarında Avustralya takımında yer alan Gillett 2004 yılında yol yarışlarına geçmişti. 
     
     Melbourne'de yarışacaktı 
     Yol yarışlarında dünya sıralamasında ilk 100'de bulunan Gillett mart ayında Melbourne'de yapılacak İngiliz Milletler Topluluğu Oyunları'nda Avustralya için pedal çevirecekti. 29 yaşındaki sporcu dünya şampiyonu kürekçi ve Avustralya kürek takımının antrenörü Simon Gillett'la evliydi. Yaralanan diğer sporculardan Kate Nichols 1984 Los Angeles Olimpiyatları 'nda takım yarışmasında altın madalya kazanan bisikletçi Kevin Nichols'un kızı. Katie Brown ise 2004 Atina Olimpiyatları takım yarışmasında birinci olan Avustralya takımında yer alan bisikletçi Graham Brown'un kız kardeşi. 
     
</TEXT>
</DOC>
