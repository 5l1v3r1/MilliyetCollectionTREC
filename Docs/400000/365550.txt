<DOC>
<DOCNO> 365550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/ekonomi/eko03.html </URL>
<DATE> 2005/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Daimler'in başına bir 'Türkiyeli' daha 
</HEADLINE>
<TEXT>


FRANKFURT Milliyet 

Dünyanın önde gelen otomobil üreticilerinden Daimler-Chrysler Grubu'nu 1 Ocak 2006'dan itibaren İstanbul doğumlu Dieter Zetsche yönetecek. Önceki gün ani bir kararla istifa eden Jürgen Shrempp'in yerine Daimler-Chrysler Yönetim Kurulu Başkanlığı'na atanan 52 yaşındaki Zetsche, 2000'den beri ABD'de Chrysler Grubu'nun Yönetim Kurulu Başkanı olarak görev yapıyor. 

Chrysler'i kurtardı 
10 yıl önce, Daimler-Benz Grubu'nun yönetimini, bu grubun zirvesine kadar yükselebilen ilk 'Türkiyeli' Edzard Reuter'den devralan Schrempp, 1997'de Chrysler'i satın alma operasyonunu yönetmişti. Grup, 234 milyar marklık cirosuyla dünyanın üçüncü büyük otomobil devi olmuştu. 
Schrempp'in yerine getirilen Dieter Zetsche, zor durumdaki Chrysler'i radikal kararlar alarak kurtarmasıyla ün yaptı. Daimler'in zirvesindeki görev değişikliğiyle ilgili tüm haberlerde "İstanbul doğumlu" yeni başkanın, Türk dostu olduğu vurgulandı. 1953'te İstanbul'da doğan, Frankfurt'ta büyüyen Zetsche, uzun yıllar ABD, Arjantin ve Brezilya gibi ülkelerde üst düzey yöneticilik yaptı. 


</TEXT>
</DOC>
