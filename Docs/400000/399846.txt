<DOC>
<DOCNO> 399846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/spor/spo30.html </URL>
<DATE> 2005/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Alpay'a destek 

Alman 1. ligi takımlarından Köln'ün menajeri Andreas Rettig, Alpay Özalan'ın işini profesyonelce yaptığını söyledi. Rettig, Alpay'ın tehditler almasının ve Türkiye-İsviçre maçıyla ilgili olarak FIFA'da ifade vermesinin kendisini etkilemeyeceğini belirterek, "Alpay o kadar hassas değil. Biz ona güveniyoruz" dedi. 

Doğan'a baskı 

Gaziantepsporlu futbolcular Kayserispor yenilgisinin ardından olağanüstü kongre kararı alan ve aday olmayacağını açıklayan Başkan Celal Doğan'a 'kal' baskısı yapıyor. Kırmızı-siyahlı futbolcular dün düzenledikleri basın toplantısında Doğan'dan kararını gözden geçirmesini isterken, vali ve belediye başkanı başta olmak üzere kent yöneticilerinin takıma sahip çıkmamasından yakındılar. 

Horoz'dan çıkarma 

Denizlispor, devre arasında yapılacak takviyeler için kolları sıvadı. Başkan Ali İpek ve yardımcısı Yasin Cinkaya, üç büyük kulübün yöneticileri ile transfer görüşmeleri yapmak üzere İstanbul'a gitti. Cinkaya, bazı isimleri kiralık ya da bonservisiyle almak istediklerini söyledi. Bu arada yönetimin bugün oyunculara 400 bin YTL'lik ödeme yapması bekleniyor. 

Arıca şaşırttı 

Samsunspor Teknik Direktörü Erdoğan Arıca, ilginç açıklamalar yaparak, takımda lüks oyuncularının fazla olduğunu söyledi. Tecrübeli hoca, "Lüks oyuncular bir Real Madrid'de, bir Beşiktaş'ta, bir de bizim takımda fazla" diye konuştu. Arıca ayrıca Serkan Aykut'un da affedilmesinin gündemde olduğunu belirtti. 

Futbol turizmin başkenti Antalya 

Akdeniz'in incisi, futbol takımlarının devre arası kampı için vazgeçilmezi durumuna geldi. Bu yıl ilk kez Japonya ve G.Kore'den de çok sayıda takımın kamp için Antalya'ya geleceği bildirildi. Akdeniz Turistik Otelciler Birliği Başkanı Osman Ayık, "Hedefimiz kamp yapan 5 bin takımın yüzde 25'inin buraya gelmesini sağlamak. Futbol takımlarının şehre katkısı 50 milyon dolar" dedi. 

Değerli'den imza 

İkinci Lig A Kategorisi'nde kötü günler yaşayan Akçaabat Sebatspor'da Galip Değerli dönemi başladı. Mehmet Kulaksızoğlu ile yolların ayrılmasını ardından takımın başına geçirilen Değerli dün resmi sözleşmeye imza attı. 

Tezeta çıkmazı 

Gençlik ve Spor Genel Müdürlüğü Ceza Kurulu, Avrupa Salon Atletizm Şampiyonası'nda dopingli yakalandığı açıklanan, B numunesinin incelenmesinde ise Madrid Kontrol Merkezi ile sorunlar yaşanan milli atlet Tezeta Dangerse'nin durumu için IAAF Doping İnceleme Kurulu'ndan görüş isteme kararı aldı. Doping Kontrol Merkezi'nin ceza verilmemesi gerektiği yolundaki raporunun dün görüşüldüğü kurul, karar duruşmasını 5 Ocak'a bıraktı. 

Serkan parladı 

İspanya'nın TAU Ceramica takımında forma giyen milli forvetimiz Serkan Erdoğan, takımının Euroleague A Grubu'nda Benetton'u rakip sahada uzatmada 96 - 92 yendiği maçta 21 sayı kaydederek sahanın yıldızı oldu. Sakatlığı nedeniyle iki haftadır forma giyemeyen Serkan, 31 dakika süre aldığı oyunda 7'de 3 iki sayı, 5'te 3 üç sayı, 8'da 6 serbest atış, 3 ribaund ve 2 asistle oynadı. TAU Ceramica bu galibiyetle A Grubu'nda liderliğini sürdürdü. 

Hentbolda milli mesai 

Hentbol Erkek Milli Takımı, 19. Dünya Şampiyonası Avrupa elemeleri 5. Grup'ta, İsveç, Belarus ve Belçika ile mücadele edecek. Türkiye, gruptaki ilk maçında deplasmanda, İsveç ile 4 Ocak'ta yapacak. Milliler, 21 Ocak'ta sona erecek sahasındaki karşılaşmaların ikisini Rize'de birini de Trabzon'da oynayacak. Bu arada federasyon, hazırlıklar çerçevesinde Tunus ve İtalya'daki özel turnuvalara katılmak için ek bütçe talebinde bulundu. 

Bravo Beşok 

Fransa'nın Le Mans takımında oynayan milli basketbolcu Hüseyin Beşok, takımının ULEB Kupası'nda Alman Skyliners'ı 88 - 66 mağlup ettiği karşılaşmada 24 sayı atarak müthiş bir performans gösterirken, bu haftanın "En Değerli Oyuncusu" MVP unvanını da elde etti. 29 dakika sahada kalan Beşok, 24 sayının yanısıra dokuz ribaunt alıp, üç asist ve üç blokla oynadı. 

Kayakta seçim 5 Ocak'ta 

Kayak ve Kızak Federasyonu'nun seçim tarihi 5 Ocak olarak açıklandı. Danıştay'ın çerçeve statüdeki bazı maddelerini iptal etmesiyle sekteye uğrayan özerk federasyon seçimlerinin önündeki engel, yapılan itirazın kabul edilmesiyle kalktı. Kayak ve Kızak Federasyonu'nun seçiminin olimpiyat sonrası yapılması planlanırken, Federasyon ana statüsünü hazırlayıp 5 Ocak 2006 tarihinde seçime gitme kararı aldı. Mevcut başkan Erdoğan Üstünsoylu'ya seçimlerde, Yavuz Tanyeri, Özer Ayık, İmdat Yarım, Fuat Kulaçoğlu'nun rakip olması bekleniyor. 

POTADA BUGÜN 
Erkekler Ligi 
Abdi İpekçi Salonu 
15.00 Fenerbahçe - İ.T.Ü. 
Ahmet Cömert Salonu 
20.00 G.Saray C.Crown-Tekel NTV - Naklen 
Bayanlar Ligi 
Ankara Arı Koleji Salonu 
14.00 Çankaya Üni. - Burhaniye Bld. 

FİLEDE BUGÜN 
Ankara Selim Sırrı Tarcan Salonu 
19.00 SSK - E.TOKİ 


</TEXT>
</DOC>
