<DOC>
<DOCNO> 372371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/spor/spo03.html </URL>
<DATE> 2005/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Heinz geri sayımda 
</HEADLINE>
<TEXT>


Galatasaray, Borussia Mönchengladbach'ta forma giyen Çek yıldızı ile anlaşma sağladı. Sarı - Kırmızılılar şimdi de Alman kulübünü ikna etmek için ter döküyor 

ERHAN TELLİ 

Transferin bitmesine kısa bir süre kala Kily Gonzalez'den vazgeçip, rotayı Marek Heinz'e çeviren Galatasaray, Çek futbolcu ile pürüzleri giderip anlaşma sağladı. Eski yöneticilerden Abdürrahim Albayrak'ın bizzat yürüttüğü görüşmeler sonucunda Heinz'ın bir yıl için önerilen 700 bin Euro'luk teklifi kabul ettiği bildirildi. 
Sarı - Kırmızılar bu sıcak gelişmenin ardından rotayı Borussia Mönchengladbach'a çevirdi. Albayrak'ın, kulüp başkanı Rodlo Königs'i yakından tanıdığı ve Heinz için istenen 2.2 milyon Euro'luk bonservis ücretini düşürmek için uğraş verdiği öğrenildi. Galatasaray, rakamın 1,5 milyon Euro'ya düşmesi durumunda Çek futbolcuyu İstanbul'a getirip, sözleşme imzalayacak. 

Yönetimin yüzü güldü 

Sarı - Kırmızılılar'ın sezona iyi başlangıç yapması ve taraftarların kombine kartlara büyük ilgi göstermesi Galatasaray Yönetimi'nin yüzünü güldürdü. Sezon başı satışa çıkan 29 locanın tamamını satan yönetimin elinde 3 bin 50 kişilik numaralı tribünden sadece 10 ve yine 3 bin 50 kişilik kapalı tribünden 250 koltuk kaldı. Ligin ilk üç haftasında alınan galibiyetlerin ardından ürün satışlarında da önemli artışların sağlandığı bildirildi. 

Sıcak temas 

Galatasaray'da yönetim ile taraftarlar arasındaki buzlar önceki gece Ümit Karan'ın düğününde biraz olsun eridi. Başkan Özhan Canaydın ve yöneticilerin yanı sıra tribün liderlerinin de yer aldığı düğünde ilginç sohbetler yaşandı. 
Galatasaray Başkanı tören sırasında, karşısındaki masada oturan bir tribün liderini işaret edip, "İşte beni protesto edenlerden birisi" diye takıldı. Aynı tribün lideri de Canaydın'ın bu açıklamasının ardından Ergun Gürsoy'u göstererek, "Başımızda Ergun ağabey var" yanıtını verdi ve salonda yer alan tüm davetlileri kahkahaya boğdu. 


</TEXT>
</DOC>
