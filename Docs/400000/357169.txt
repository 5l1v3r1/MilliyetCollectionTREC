<DOC>
<DOCNO> 357169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/ekonomi/eko07.html </URL>
<DATE> 2005/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Vakıfbank satışı için D grubu hisse yaratılacak 
</HEADLINE>
<TEXT>



Vakıflar Bankası'nın bu yıl içinde halka arz yoluyla özelleştirilebilmesi için D grubu adı verilen yeni bir pay grubu yaratılacak. 
AKP Afyon milletvekili Halil Aydoğan'ın TBMM Plan ve Bütçe Komisyonu'nda verdiği önergeyle Vakıfbank'ın özelleştirme startejisi de belli oldu. Buna göre, yüzde 55'i mazbut, yüzde 20'si mülhak vakıflara, yüzde 25'i de Vakıflar Bankası çalışanlarına ait olan banka hissedarlarına D grubu adı verilen ayrı bir grup eklenecek. 
Mevcut hissedarlar banka genel kurulunda rüçhan haklarından vazgeçerken, D grubu hisseleri halka arz yoluyla satılacak. 
Sermaye artırımı getirecek halka arzla birlikte Vakıflar Genel Müdürlüğü'nün kontrol ettiği mülhak ve mazbut vakıflar ile çalışanların payları düşecek. Banka hisselerinin henüz belirlenmeyen bölümü satılırken, banka yeni sermayeye kavuşacak. Satışı engelleyen vakıflar mevzuatı da D hisse grubuyla aşılmış olacak. 


</TEXT>
</DOC>
