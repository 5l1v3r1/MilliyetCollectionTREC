<DOC>
<DOCNO> 369531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/son/sonspo05.html </URL>
<DATE> 2005/08/13/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Yabancı gazetecilerin gözüyle UNIVERSIADE 2005 açılışı... 
</HEADLINE>
<TEXT>

     AA muhabirinin oyunların açılış töreniyle ilgili görüşlerini aldığı gazetecilerden Sudan'ın Al-Anba Gazetesi yazarı ve Afrika Üniversitesi Öğretim Üyesi Dr.Shamseldin Zeinabdin, 1968 Mexico City Olimpiyatları'ndan bu yana bu tür organizasyonları izlediğini bildirdi. 
     Açılış törenini çok beğendiğini dile getiren Zeinabdin, dans gösterilerinde Türk tarihine vurgu yapılmasını yerinde bulduğunu kaydederek, ''Bu gösteriler yabancıların Türk tarihi konusunda bilgi edinmelerine yardımcı oldu. Genellikle insanlar tarihi çabuk unutur ve yeniye adapte olur. Türk seyirciler, dans gösterilerine verdikleri tepkilerle tarihlerini unutmadıklarını belli etti'' dedi. 
     Tribünlerde sigara içilmesine izin verilmesini yanlış bulduğunu kaydeden Zeinabdin, ''Törende çok fazla sigara içildi. Sanırım içmeyenler rahatsız olmuştur. Türk gibi sigara içiliyor sözü doğruymuş'' diye konuştu. 
     
     ÇİN 

     Yeni Çin Yeni Haber Ajansı Xinhua Muhabiri Liuning Xinhua ise daha önce Atina Olimpiyatları'nı izlediğini belirterek, açılış törenini çok görkemli ve başarılı bulduğunu söyledi. 
     Özellikle gönüllülerin ve güvenlik görevlilerinin kendilerine çok yardımcı olduğunu kaydeden Xinhua, ''Ancak yabancı dil sorunu vardı. Yardımcı olmayı istiyorlardı ama İngilizce bilmedikleri için sıkıntılar yaşadık. Fotoğraf çekmede de zorlandığımızı söylemek istiyorum. Medya operasyonları konusunun geliştirilmesi gerekiyor'' dedi. 
     
     ANGOLA 

     Angola'nın Jornal des Desportos Gazetesi adına oyunları izleyen Antonio Felix ise 20 yıllık gazeteci olduğunu belirterek, ''Birçok spor müsabakası açılışı izledim. Bana göre olimpiyatlardan farkı yoktu. Özellikle ışık ve dans gösterilerini çok beğendim'' yorumunu yaptı. 
     
     TAYLAND 

     Tayland Daily News Gazetesi adına oyunları izleyen Vison Vothovudh ise, ''Tören çok uzundu ama yine de iyiydi. Törende Türk kültürünü görme fırsatı buldum'' dedi. 
     Oyunların yurtdışında fazla tanıtımının yapılmadığını savunan Vothovudh, ''Eğer yeterince tanıtılsaydı, oyunlara ilgi daha yüksek olabilirdi'' diye konuştu. 
     
     "ORGANİZASYON KUSURSUZ BİR BİÇİMDE SÜRÜYOR" 

     Uluslararası Üniversiteler Spor Federasyonu Futbol Teknik Komite Başkanı John Warnett, 23. Dünya Üniversiteler Yaz Spor Oyunları organizasyonunun kusursuz bir biçimde sürdüğünü söyledi. 
     John Warnett, AA muhabirine yaptığı açıklamada, İzmir Büyükşehir Belediye Başkanı Ahmet Piriştina'nın ölümünün, oyunların düzenlenmesi konusunda bir karamsarlık havası oluşturduğunu bildirdi. 
     Hükümetin bu işin önemini kavradığını ve İzmir Büyükşehir Belediye Başkanı Aziz Kocaoğlu'nun da oyunlara sahip çıktığını kaydeden Warnett, şöyle konuştu 
     "Organizasyon öncesinde Türkiye'ye çok gidip geldim. Kısa zamanda inanılmaz gelişmeler yaşandı. Organizasyon başarılı bir biçimde başladı. Futboldaki kalite oyunlar hakkında bize bilgi veriyor. Organizasyon kusursuz ve başarılı bir bir biçimde sürüyor. Bu organizasyonu hazırlayanlar her türlü övgüyü hakediyor." İngiltere'nin Sheffield kentinin 1991 yılında yapılan UNIVERSIADE ile bir spor merkezine dönüştüğünü belirten Warnett, "UNIVERSIADE sayesinde İzmir birçok tesis kazandı. İleride birçok önemli organizasyona daha evsahipliği yapabilir. İzmir de gelecekte bir spor merkezine dönüşebilir" dedi. 

     
</TEXT>
</DOC>
