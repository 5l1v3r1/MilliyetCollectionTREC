<DOC>
<DOCNO> 380450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/spor/axspo03.html </URL>
<DATE> 2005/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk aday Canaydın 
</HEADLINE>
<TEXT>


Galatasaray'da yaklaşan mart öncesinde kulis çalışmaları erken başladı. Özhan Canaydın'ın kongrede yeniden göreve talip olacağı iddia edildi. Yönetim Kurulu'nda ise büyük bir operasyon yapılacağı öğrenildi 

HALİL ÖZER 


Galatasaray'da mart ayında yapılacak kongreye 5 ay olmasına rağmen, Sarı - Kırmızılı camiada dedikodular ve kulis çalışmaları şimdiden başladı. Camiaya ilk bomba haber Özhan Canaydın cephesinden düştü. Canaydın'ın yeniden başkanlığa adaylığını koyacağı öğrenildi. 
Galatasaray Başkanı'nın ilk etapta bu düşünceye sıcak bakmadığı ancak daha sonra yakın çevresinin ısrarı ile bu kararını değiştirdiği belirtildi. Canaydın önümüzdeki ay sonundan itibaren mart ayına kadar sürecek olan büyük bir operasyon başlatacak. 
Canaydın'ın en büyük operasyonu Seyrantepe'deki yeni stadın inşaatı olacak. Galatasaray Başkanı, 29 Ekim Cumhuriyet Bayramı'nda Seyrantepe'deki yeni stat inşaatı için temel atmaya hazırlanıyor. Arsanın tümünün Galatasaray'a verilmesine rağmen temel atma işlemi üst kullanım hakkına sahip olan bölümde gerçekleştirilecek. Canaydın kongreye Seyrantepe sorununu çözüp öyle gitme amacında. 
Canaydın yeni hazırlayacağı yönetimi de baştan aşağıya değiştirme düşüncesinde. Şu anki yönetimden sadece üç ya da dört üye Canaydın ile devam edebilecek. Ayrıca Ergun Gürsoy'un da ayrılma kararını değiştirebileceği belirtiliyor. Canaydın yeni isimleri yıpranmamaları için sır gibi saklıyor. 
Muhalefet cephesinde de hareketli saatler yaşanıyor. Canaydın ve ekibini karşı olan üyeler başkan adayı çıkarma konusunda ortak karar aldı. Muhalefet cephesi de Canaydın gibi başkan adayını yıpranmaması için gizli tutuyor. Ayrıca lise hegamonyasının yıkılması ve daha geniş tabanlı bir yönetime sahip olunması da planlar arasında yer alıyor. 

Son fire Kabze 

Galatasaray, Samsunspor maçının hazırlıklarını dün yaptığı antrenmanla sürdürürken Hakan Şükür, Necati Ateş ve Ümit Karan'ın ardından Hasan Kabze de sakatlandı. Antrenmanda sol ayak tarak kemiğine darbe alan genç futbolcu çalışmayı yarıda bıraktı. Antrenmana, sakatlıkları bulunan Hakan, Cihan, Ergün, Necati, Altan, Ümit ve Aykut katılmazken, düzelen Sırp futbolcu Sasa İliç takımla birlikte çalıştı. 
Bu arada Hakan Şükür dün MR çektirdi.Kulüp doktoru Murat Çevik tecrübeli golcünün oynamasını etkileyen sakatlığının aşil tendonundaki kalınlaşma olduğunu açıkladı. Çevik, İliç için de "Maç gününe kadar olan idmanlarda herhangi bir ağrısı olmazsa, Samsunspor karşılaşmasında oynayabilir" dedi. 

Prim sistemi değişikliği 

Galatasaray yönetimi, geçtiğimiz sezon uygulamaya koyduğu prim sistemi modelinde yeni bir düzenlemeye gitme kararı aldı. Ali Sami Yen'de kazanılan galibiyetlere 3'er bin, deplasman zaferlerine ise 5'er bin dolarlık ödeme yapan yönetim, artık havuz sistemi de oluşturacak. Burada birikecek olan paralar, Teknik Direktör Eric Gerets'in denetiminde futbolcuların sezon içindeki performanslarına göre dağıtılacak. 

Rövanş maçı Costa'nın 

Galatasaray'ın 29 Eylül'de Ali Sami Yen Stadı'nda Tromso ile oynayacağı maçın hakemi açıklandı. UEFA Hakem Komitesi, ilk randevusu 1 - 0 sona eren kritik karşılaşmanın rövanşını Portekizli hakem Antonio M.Almedia Costa'ya verdi. Costa'nın yardımcılıklarını Paulo J.Januario Leite Riberio ile Bertini Cunha Miranda yapacak. Karşılaşmanın 4. hakemi ise Antonio M.Fernandes Resende. 


</TEXT>
</DOC>
