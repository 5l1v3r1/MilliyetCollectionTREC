<DOC>
<DOCNO> 370056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sontur26.html </URL>
<DATE> 2005/08/15/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Rektörden ''akademik rüşvet'' iddialarına yanıt... 
</HEADLINE>
<TEXT>

     Abant İzzet Baysal Üniversitesi AİBÜ 
     Rektörü Prof. Dr. Yaşar Akbıyık, "bir bankadan alınan 750 bin YTL’yi akademik rüşvet olarak dağıttığı" iddialarını reddederek, "aynı uygulamayı TBMM, Maliye Bakanlığı gibi kurumların da yaptığını" bildirdi. 
     Rektör Akbıyık, Bolu’da yayınlanan bir yerel gazetede bir bankanın hibe olarak üniversiteye verdiği 750 bin YTL’nin rektörlük seçimi öncesinde personele "akademik rüşvet" olarak dağıtıldığı iddialarıyla ilgili olarak yazılı açıklama yaptı. 
     AİBÜ’nün, kurum personelinin maaş ödemelerini İş Bankası aracılığıyla yürüttüğünü belirten Akbıyık, şunları kaydetti 
     "İş Bankası ile 26 Haziran 2002 tarihinde yapılan 3 yıllık sözleşme 26 Haziran 2005 tarihinde sona ermiştir. Bu tarih itibariyle İş Bankası’yla yapılan 4 yıl 9 ay süreli maaş ödeme protokolü gereği, üniversitemiz Bolu merkezinde görev yapan personelimizin maaş ödemelerine aracılık hizmetinin İş Bankası tarafından sürdürülmesi hususunda anlaşma yapılmış ve İş Bankası Bolu Şubesi’nce verilen taahhütnamede belirtildiği üzere ’Abant İzzet Baysal Üniversitesi’nin Bolu adresinde görev yapan personelin maaş ödemelerine aracılık hizmetinin İş Bankası tarafından yürütülmesi karşılığı’ olmak üzere 750 bin YTL alınmıştır. Eski sözleşmenin bitim tarihi ve yeni sözleşmenin yürürlülük tarihi olan 26 Haziran 2005 tarihini takiben, bekletilmeksizin bu tutarın 698 bin YTL’si derecelerine göre personelin hesabına geçirilmiş, geri kalan 52 bin YTL ise üniversitemizin genel ve ortak ihtiyaçları için harcanmak üzere ayrılmıştır." Rektör Akbıyık, yaptıkları uygulamayı TBMM, Maliye Bakanlığı gibi kurumların da yaptığını bildirdi. Bolu’da yayınlanan yerel bir gazetede, AİBÜ Rektörü Prof. Dr. Yaşar Akbıyık’ın bir bankadan aldığı 750 bin YTL’yi gelecek aylarda yapılacak rektörlük seçimi öncesinde profesör kadrosundakilere 1050 YTL, alt kademedeki memurlara ise 400 YTL olmak üzere "akademik rüşvet" olarak dağıttığını iddiasına yer verilmişti. 
     
</TEXT>
</DOC>
