<DOC>
<DOCNO> 396204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/guncel/axgun01.html </URL>
<DATE> 2005/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Aşkın'a anjiyo 
</HEADLINE>
<TEXT>


Başhekim Şahin, sağlık durumu ciddiyetini koruyan Rektör Aşkın'a çarşamba günü anjiyo yapılacağını belirtti. Başhekim, 'Aşkın'ın odasından kahkaha geliyor' şeklindeki haberin de doğru olmadığını kaydetti 

FEYAT ERDEMİR Van DHA 

Van Yüzüncü Yıl Üniversitesi Tıp Fakültesi Hastanesi Başhekimi Doç. Dr. Hüseyin Şahin, yoğun bakım ünitesinde tedavisi süren Rektör Prof. Dr. Yücel Aşkın'ın sağlık durumununun ciddiyetini koruduğunu açıkladı. 
Şahin, Aşkın'ın önceki gece "yoğun jandarma güvenliği" altında radyoloji ünitesine götürüldüğünü, MR'ının çekildiğini ve ardından yapılan tetkiklerde aortta anevrizma damarlarda genişleme tespit edildiğini söyledi. 

'Nakil yok' 
Aşkın'da anevrizmanın yanı sıra renal kist ve periton zarı arkasında kistik kitle saptandığını kaydeden Şahin, şunları söyledi 
"Genel sağlık durumu iyi değil, ancak ilk geldiği güne göre daha iyi. Çarşamba günü anjiyo yapılacak. Başka bir hastaneye nakli söz konusu değil." 

'Sadece eşiyle görüştü' 
Potasyum eksikliğini gideren diyet uygulanan Aşkın'ın damardan beslendiğini ve oksijen tedavisi aldığını dile getiren Şahin, hayati tehlikesinin azalarak sürdüğünü de vurgulayarak şu bilgileri verdi "Hocamızın hastane dışından diyet yemeği aldığı ya da odasından kahkahalar geldiği yönünde haberler var. Bu gerçekdışı. Savcılık izni dahilinde sadece eşi Oya Aşkın'la görüşebildi. Önceki gün eşiyle 10 dakikalık bir görüşmesi oldu. Sağlık durumu açısından eşiyle daha fazla görüşmesine izin vermiyoruz." 

İSLAMCI BASINDA GARİP İDDİALAR 

İSTANBUL Milliyet 
Anadolu'da Vakit gazetesi, Rektör Yücel Aşkın hakkında üniversite Genel Sekreter Yardımcısı Enver Arpalı'nın intiharından sonra ilginç senaryolar ortaya atıyor. 
Vakit, ilk olarak Arpalı'nın intiharını ve aynı koğuşta kalan Aşkın'ın hastaneye kaldırılmasını "şüpheli" bularak ilginç bir yazı kaleme aldı. Olayı "İntihar mı, cinayet mi " başlığıyla sürmanşetten veren gazete, Arpalı'nın ayaklarının son birkaç gündür aksadığını, bunun darptan ya da rahatsızlıktan kaynaklanıp kaynaklanmadığının anlaşılamadığını, Arpalı'nın "Benimle 9 kişi daha yanacak" dedikten sonra banyoda ölü bulunduğunu öne sürdü. İddialar için kanıt gösterilmedi. Vakit, önceki gün de "Yoğun bakımda kahkaha" başlığıyla Aşkın hakkında bir başka haber yayımladı. Haberde "Yoğun bakımdaki Aşkın için dışarıdan özel yemekler getirtildiği ileri sürülürken, dün kahvaltı yaptığı sırada kahkahaları koridorlara kadar yansıyordu" ifadesi kullanıldı. Vakit, dün de rektörü 'Aşkın'ın Yüzüncü Yıl Çiftliği' sürmanşetiyle haber yaptı. 

Emniyetin 'bölücü' iddiası asılsız çıktı 

Van Emniyeti, Aşkın'la yardımcılarını PKK'ya yataklıkla suçladı. Savcılık delil bulamadı, takipsizlik kararı verdi 

GÖKÇER TAHİNCİOĞLU Ankara 

Van Başsavcılığı'nın "çıkar amaçlı örgüt kurmakla" suçladığı Yüzüncü Yıl Üniversitesi Rektörü Prof. Dr. Yücel Aşkın ve yardımcıları, PKK tuzağından da delil yetersizliğiyle kurtulabildi. Aşkın ve yardımcılarının PKK'ya yardım ve yataklık ettiği konusunda savcılığı harekete geçirenin de Van Emniyet Müdürlüğü olduğu anlaşıldı. 

Yazıdaki iddialar 
Van Başsavcılığı Aşkın hakkındaki soruşturmayı sürdürürken, Van Emniyeti ekimde bir yazı gönderdi. Yazıda Aşkın'ın, beş personelin, 1999'da çıkan atama yönetmeliğine aykırı koşullar taşıdıkları için, işe alımlarını geçmiş tarihli gibi gösterdiği belirtildi. 
Yazıda, atananlardan birinin hastaneye getirilen şehitlerin yanında, "Bunlar şehit de dağdakiler şehit değil mi" dediği de iddia edildi. 
Yazıda, Kürtçe eğitim isteyen öğrencilerin soruşturmalarının rektörlük tarafından "basit hatalar"la yanlış yapıldığı, öğrencilere usulsüz cezalar verildiği belirtildi. Yazıda PKK'lı öğrencileri Aşkın'ın yurtlara yerleştirdiği, ağabeyi dağda olan bir öğrenciyle, Abdullah Öcalan lehine bir eyleme katılan bir başka öğrencinin yine Aşkın tarafından sürekli korunduğu ifade edildi. 

Savcılığın kararı 
Yazıda, rektör yardımcıları Ayşe Yüksel'le Hasan Ceylan da benzer eylemlerle suçlandı. Yüksel'in misyonerlik yaptığı da belirtilince soruşturma genişletildi. Ancak savcılık, PPK suçlamasında kamu davası açmaya yeterli delil olmadığı için takipsizlik kararı verdi. 
Ayşe Yüksel hakkındaki misyonerlik iddiası için verilen kararda, "Pozitif hukukumuzda adli ceza yaptırımı gerektiren bir suç tipi değil" yorumu yapıldı. 



</TEXT>
</DOC>
