<DOC>
<DOCNO> 396617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/spor/axspo05.html </URL>
<DATE> 2005/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
2 numaralı delil 
</HEADLINE>
<TEXT>


Futbol Federasyonu önceki gün tek güvenlik kamerasından alınan görüntüleri dağıttıktan sonra dün de Terim'in soyunma odalarında yaptığı montajlanmış konuşmaları medyaya gönderdi 


İsviçre maçıyla ilgili soruşturma ve savunma hazırlıklarını sürdüren Futbol Federasyonu, büyük tepki alan olaylar ve Fatih Terim ile ilgili delilleri basınla paylaşmaya devam etti. 
Ancak önceki gün sadece stattaki 8 numaralı güvenlik kamerasındaki görüntüleri basına dağıtan federasyon, dün de Fatih Terim'in soyunma odalarında oyunculara yaptığı konuşmaların montajlanmış kayıtlarını dağıttı. Bu arada Şükrü Saracoğlu Stadı'nda olayların yer aldığı görüntülerin Fenerbahçe Başkanı Aziz Yıldırım'ın elinde olduğu ileri sürüldü. 
Federasyon tarafından dün verilen görüntülerde Fatih Terim, Bern'deki maç öncesi futbolculara "Aldığımız istihbarata göre sizi tahrik etmek için Türkçe küfürler öğrenmişler. Kimsenin sarı kart görme lüksü yok. Pozisyon neyi gerektiriyorsa, onu yapacaksınız. Sinirlenmeyin ve sakin olun. Sizi germeye çalışacaklar. İsviçre basınında Türkler çabuk sinirleniyor diye haberler çıkıyor, onun için sizleri sinirlendirmek için ellerinden geleni yapacaklardır, sakın bu tuzağa düşmeyin" diyor. Terim, İstanbul'daki karşılaşmanın devre arasında ise özellikle Emre ve Alpay'ı daha sakin olmaları konusunda uyarıyor. Federasyonun görüntülerinde, devre arasında İsviçreli Frei'nin, Terim ve İdari Menacer Şükrü Hanedar'dan özür dilemesi, Emre Belözoğlu ve İsviçreli oyuncu Barnetta'nın Şükrü Saracoğlu'ndaki maça çıkmadan önce birbirleriyle şakalaşmaları da yer alıyor. 

'Fırsat kaçtı' 

İsviçre maçı sonrası çıkan olayları ve sonrasında yaşanan gelişmelerlerle ilgili Alman Welt am Sonntag Gazetesine konuşan Fenerbahçe Teknik Direktörü Christoph Daum, olayların Türkiye'nin AB üyeliğini olumsuz etkileyebileceğini kaydetti. Daum, "Türkiye'nin, Avrupa'nın güvenilir bir ortağı olduğunu gösterme şansı kaçırılırken, ekranlarda tekrarlanan görüntülerle de fanatizm kanıtlandı. Ancak olaylarda Türkiye kadar İsviçre de sorumludur. Türkiye'de onur kavramı büyük rol oynuyor. Biz de onurumuza saldırılması için çok şeyin olması gerekir" dedi. 

'Emeğimizi çaldılar' 

Belçika'nın Anderlecht takımında oynayan Serhat Akın, İsviçre ile oynadıkları iki maçta da sahada hakem faciası yaşandığını, emeklerinin çalındığını söyledi. Tecrübeli oyuncu, Belçika basınına tek kelime bile etmemesine rağmen, kendi ağzından hakemlerin çok iyi yönetim gösterdiğinin yazıldığını vurgulayarak, "Saha içinde yaşanılanları, hakemlerin hakkımızı nasıl gasp ettiğini, verilenleri ve verilmeyenleri, gösterilen ve gösterilmeyen kartları tüm Türkiye gördü. Bütün bunlardan sonra hakem hakkında iyi şeyler söylememi beklemek sanırım biraz saflık olur" dedi. 

Yüksek gerilim 

BİLAL MEŞE 

Futbol Federasyonu, Milli Takım kaosu yüzünden zorlu haftaya girecek. Federasyonun ilk etapta bu gece, Kulüpler Birliği yöneticileriyle yemekte buluşmayı ve aleyhine gelişen ayaklanmayı bastırmayı planladığı bildirildi. 
Ancak federasyonun yarın yapacağı toplantının bir hayli gergin geçmesi bekleniyor. Bazı federasyon yöneticilerinin, Levent Bıçakçı ile Fatih Terim'e tepkilerinin sürdüğü, "Kriz belli. Peki, neden maç sonrasında başkan, yönetimi toplamadı " sorularının da gündeme geleceği ifade edildi. Yöneticilerin, Mehmet Özdilek'in kurban seçilmesine karşı çıktıkları, FIFA soruşturması tamamlanmadan görevden almaların ters etki yapacağını savunacakları öğrenildi. Federasyonun da aynı görüşte olduğu belirtildi. 
Bu arada federasyonda geçen ay yapılan bir toplantıda, İsviçre maçıyla ilgili tüm yetkilerin Levent Bıçakçı, Şekip Mosturoğlu ve Hasan Doğan'a verildiği öğrenildi. 



</TEXT>
</DOC>
