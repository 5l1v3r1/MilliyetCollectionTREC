<DOC>
<DOCNO> 354112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sontur18.html </URL>
<DATE> 2005/06/21/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Gaffar Okkan davasında Hizbullahçı'ya müebbet kararı bozuldu 
</HEADLINE>
<TEXT>

     Yargıtay 9. Ceza Dairesi, Diyarbakır Emniyet Müdürü Gaffar Okkan ve 5 korumasının da aralarında bulunduğu 14 kişiyi öldürmekten sanık terör örgütü Hizbullah üyesi Mehmet Fidancı’nın müebbet hapis cezasına çarptırılmasına ilişkin kararı bozdu. 
     Diyarbakır 6. Ağır Ceza Mahkemesi’nin Fidancı hakkında kurduğu mahkumiyet kararının temyiz incelemesi tamamlandı. 
     Yargıtay 9. Ceza Dairesi, yerel mahkemenin kararını oybirliği ile bozdu. 
     Daire’nin bozma kararında, gerekçeli kararın, "sorun, gerekçe ve sonuç" bölümlerinden oluştuğu anımsatıldı. 
     Gerekçe kısmında mevcut delillerin irdelenmesi, delilerle sonuç arasında bağ kurulması gerektiği belirtilen kararda, delillerle neden bu sonucu varıldığının anlatılarak, sübutu kabul edilen eylemlerin nasıl ve ne şekilde gerçekleştiğinin tek tek açıklanarak hukuki nitelendirme yapılması gerektiğine işaret edildi. Kararda, şöyle denildi 
     "İncelenen dosyada sanığın üzerine atılı her bir öldürme ve yaralama eylemi için belirtilen ilkeler doğrultusunda maddi gerçeğin kuşkuya yer bırakmayacak şekilde ortaya konulması ve eylemlere ne şekilde katıldığının açıklanmasının yapılması gerektiği gözetilmeden, eylemlerin bir bütün halinde sıralanıp sanığın bu eylemlere tetikçi, koruma ya da gözcü olarak katıldığı şeklinde yasal ve yeterli olmayan gerekçeyle hüküm kurulamaz." 
     
     "OTOPSİ TUTANAKLARI YOK" 
     Kararda, sanık Fidancı hakkında hükme esas alınan öldürme eylemlerinin bir kısmına ilişkin otopsi tutanaklarının getirtilmemesi ve 21 Ocak 1999’da Kemal Türk adlı şahsın öldürülmesine ilişkin olay evrakı ile delil olarak kullanılan örgütsel dokümanların tasdiksiz fotokopi suretleri ile yetinilmesinin yasaya aykırı olduğu vurgulandı. 
     Yargıtay 9. Ceza Dairesi, ayrıca 1 Haziran’da yürürlüğe giren 5237 sayılı yeni Türk Ceza Kanunu’na göre de sanığın hukuki durumunun değerlendirilmesinde zorunluluk bulunduğuna dikkati çekti. 
     Yargıtay’ın bu bozma kararından sonra Mehmet Fidancı, Diyarbakır 6. Ağır Ceza Mahkemesi’nde yeniden yargılanacak. 
     Diyarbakır 6. Ağır Ceza Mahkemesi, tutuklu sanık Mehmet Fidancı’yı 765 sayılı TCK’nın 146. maddesinde düzenlenen "Anayasal düzeni 
     ortadan kaldırmaya teşebbüs etmek " suçundan, takdiri indirimi de uygulayarak sonuç olarak müebbet hapis cezasına çarptırmıştı. Gaffar Okkan, Diyarbakır’ın Şehitlik semti Sezai Karakoç Bulvarı’nda 24 Ocak 2001’de düzenlenen saldırıda polis memurları Mehmet Kamalı, Sabri Kün, Mehmet Sepetçi, Atilla Durmuş ve Selahattin Baysoy ile birlikte şehit edilmişti. Sanık Fidancı, şehit Emniyet Müdürü Okkan’ın, ölümünden kısa süre önce açıkladığı terör örgütü Hizbullah’ın 26 kişilik tetikçi listesinde yer alıyordu. 
     
</TEXT>
</DOC>
