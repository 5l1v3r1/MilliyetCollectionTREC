<DOC>
<DOCNO> 370111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/ekonomi/eko01.html </URL>
<DATE> 2005/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğuş, Garanti Bankası için Temasek ile anlaşmak üzere 
</HEADLINE>
<TEXT>


Geçtiğimiz günlerde Akfen ile birlikte Mersin Limanı ihalesini kazanan Singapurlu Temasek Grubu şimdi de Garanti Bankası'nın yüzde 25 hissesini satın almak için Doğuş Grubu ile el sıkışmak üzere 

Finans atölyesi - SONGÜL HATISARU 

Piyasanın merakla beklediği Garanti Bankası satış görüşmelerinde sona yaklaşılıyor. Piyasada Doğuş Grubu'nun bankanın satışıyla ilgili olarak en geç hafta sonuna kadar bir açıklama yapacağı beklentisi bulunuyor. 
Duyumlarımız bankanın çoğunluk hisselerinin değil azınlık hisselerinin satılacağı yönünde. Buna göre Doğuş Grubu elinde bulunan yüzde 51'lik hissenin tamamını değil bankanın yüzde 25'ine denk gelen kısmını satma kararı almış durumda. 
Satış için yetkilendirilen Morgan Stanley, Garanti Bankası için başvuran 12 talipliden ABN Amro, Deutschebank, Societe Generalle, Singapurlu Temasek Grubu, General Electric'in finans kolu ile ileri düzeyde görüşmelere başlamıştı. Bizim duyumlarımız görüşmelerin son olarak ABN Amro ve Temasek ile yoğunlaştırıldığı yönündeydi. 

Finanstan çıkmak istemiyor 
Yine duyumlarımıza göre ABN Amro Doğuş Grubu'nun bankadaki yüzde 51 hissesini yani çoğunluk hisseleri satın almak istedi. Ancak Doğuş Grubu finans sektöründen çıkmak istemediği için anlaşma sağlanamadığı ve grubun Temasek'e döndüğü söyleniyor. 

Yönetimde söz hakkı 
Temasek, Garanti Bankası'nın yüzde 25 hissesini alacak ancak yönetimde de söz hakkı olacağı konuşuluyor. Bilindiği gibi bankanın yüzde 40'tan fazla hissesi halka açık. Bu durumda Temasek ve Doğuş Grubu birlikte bankanın yönetiminde söz sahibi olacak gibi görünüyor. 
İMKB 100 Endeksi'nin yüzde 0.36'lık kayıpla günü tamamladığı dün, Garanti Bankası hisseleri ise yüzde 2.4'ük primle 3.40 YTL'den kapandı. Bankanın piyasa değeri ise dün itibariyle 5.3 milyar dolar düzeyinde gerçekleşti. 

Temasek kimdir 
91 milyar dolarlık portföy yönetiyor Geçtiğimiz günlerde liman işletmecisi şirketi Ports of Singapour Authorify PSA aracılığıyla Afken ile birlikte 755 milyon dolara Mersin Limanı'nın özelleştirilmesi ihalesini kazanan Temasek, Singapurlu bir kamu şirketi. Singapur'un büyük ticaret ve yatırım atılımlarını yapan ve yönlendiren Temasek Grubu'nun, başında devlet tarafından atanan yöneticiler bulunuyor. 1974'te kurulan Temasek Grubu, Singapur, Avusturalya ve Avrupa ülkeleri başta olmak üzere tüm dünyada 91 milyar dolarlık bir portföyü yönetiyor. 

Finansta da güçlü 
Şirketin yatırımlarının yüzde 51'i Singapur'da. Geri kalan bölüm ise yurtdışı yatırımlardan oluşuyor. 
Temasek'in başta havayolu şirketi Singapur Airlines, telekom şirketi 
SingTel ve finans alanında DBS Bank olmak üzere 21 ana firma üzerinde toplanan yatırımları, telekom, finans, medya, emlak, ulaştırma, enerji ve lojistik alanlarına yoğunlaşmış durumda. Temasek Grubu'nun finans alanındaki yatırımları ise Singapur'da DBS Bank, Endonezya'da Bank Danamon ve Bank Intarnasional Indonesia, Hindistan'da ICICI Bank ve Güney Kore'de Hana Bank'ta elinde bulundurduğu hisselerden oluşuyor. 


</TEXT>
</DOC>
