<DOC>
<DOCNO> 353906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/yazar/akyol.html </URL>
<DATE> 2005/06/21/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
İslamda kadın hareketi 
</HEADLINE>
<TEXT>


İSTANBUL çok önemli bir toplantıya ev sahipliği yapıyor TESEV'in organizasyonuyla Müslüman ülkelerden gelen kadınlar, "kadınların kamu hayatına katılımının güçlendirilmesi"ni konuşuyorlar. 
Aşağı yukarı 25 kadar konuşmacıdan 7'si Türk, kalanı Mısır, Kuveyt, Fas, Filistin, Afganistan, Lübnan, Yemen, Ürdün, Irak, Suudi Arabistan ve Pakistan'dan... 
Bizde kadın hareketi 1870'lere kadar uzanıyor, kadınların hukuki ve siyasi eşitliğini Atatürk gerçekleştirdi buna rağmen "kadınların kamu hayatına katılımı" kavramı bizde bile yeni sayılır. Bir de hukuki kadın-erkek eşitliğinin bile tam sağlanamadığı Ortadoğu ülkelerini düşünün "kadının kamu hayatına katılımı" 20-30 yıllık bir kavramdır 
TV haberlerinde de İslam ülkelerinde kıpırdayan kadın hareketlerini görüyoruz zaten. 
Sempozyum konuşmacılarından Prof. Binnaz Toprak'ın gözlemi 
- Tabii bazı sorunlar var. Kadın hakları kavramı henüz kitlelere büyük çapta intikal etmiş değil. Ama şu kesin İslam dünyasında kadın artık modernleşmenin motorlarından biri haline geliyor. 
Evet Eskiden kadın, modernleşmenin 'nesne'si idi, artık 'özne'si olma gücünü kazanıyor 

TESEV Başkanı Can Paker'in gözlemi 
- Misafir kadın konuşmacıların modern kadın haklarını ve kadının kamu hayatına katılımını İslami gerekçelerle savunması dikkatimi çekti. Yeni bir İslami yorum getiriyorlar... 
Paker, TESEV olarak temas kurdukları "Müslüman Kız Kardeşler" Muslim Sisters adlı sivil toplum kuruluşundan bahsetti birçok ülkede çalışıyorlarmış. Kadın-erkek eşitliğini, demokrasiyi ve "kadının kamu hayatına katılımı"nı savunuyorlar. 
Bu hareketler eski erkek egemen gelenekleri, "töre"leri sarsıyor İslamiyeti de yeniden yorumlamaya yöneliyor. 
Bizde de kadın-erkek eşitliğini savunan İslami kadın hareketleri, bunların akademik ve entelektüel yayınları var. 
Sempozyumda konuşan Kuveytli Rola Daşti, Faslı Cemile Bargac, Filistinli İslah Ced gibi kadın hakları savunucusu kadınlar, aynı zamanda demokrasi mücadelesi veriyorlar. 
Tarihte hiç olmamıştı böyle şeyler 

LAİKLİK konusunda da yeni, liberal yorumlar ortaya çıkıyor. Sempozyum konuşmacılarından AKP kurucusu Ayşe Böhürler şunu söylüyor 
- Laiklik, kadınlara eşit haklar tanınması, son olarak Mısır'da olduğu gibi medeni kanunların kabul edilmesi bunlar elbette güzel şeyler. Ama kadınların atamalarla meclislere girmesi çok anlamlı değil. Belli bir yaşam tarzının çağdaşlık adına dayatılması da demokratik değildir. Kadının dindar olma, bu kimliğiyle modern kamu hayatına özgürce katılma hakkı da vardır. Bu alanda yasaklar koyup 'eşitsin' demek hiç de özgürlükçü ve eşitlikçi bir davranış olarak görülemez. 
Hülasa kadın artık "eksik etek" olduğunu kabul etmiyor 
Bu değişim erkek üstünlüğüne dayanan binlerce yıllık "töre"leri sarsıyor 
Şeyh, hükümdar gibi geleneksel diktatör gibi modern 'kolektivist' otoriteleri de sarsıyor 
Aynı şekilde dinin "erkek egemen" anlayışla yapılmış gelenekçi yorumlarını da sarsıyor. 
Laikliğin otoriter, empozeci, tek tipçi eski biçimi de artık bu değişime dar geliyor. 
Bütünüyle ifade edersek, "birey" öne geçiyor bu, modernleşmenin yeni aşamasıdır ki, geleneksel yapıları da modernleşmenin statükocu yapılarını da değişime zorluyor. 



</TEXT>
</DOC>
