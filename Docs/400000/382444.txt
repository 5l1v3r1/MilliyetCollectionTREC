<DOC>
<DOCNO> 382444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/magazin/axmag01.html </URL>
<DATE> 2005/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Madsen yok, Karadağlı verelim 
</HEADLINE>
<TEXT>


ALİN TAŞÇIYAN ANTALYA 

Hermes Film'in Tamer Karadağlı ile birlikte oynayacağı bir Hollywood yapımı için Antalya Film Festivali'ne getirdiği Michael Madsen, ortadan kayboldu. 1. Uluslararası Avrasya Film Festivali'nin jüri üyesi olan Madsen, açılış gecesinde Woody Harrelson ile kavga ettiği iddialarının basında geniş yer almasından rahatsız oldu. Madsen, sürekli bu konuda soru yöneltilmesinden sıkılınca önce otel odasına kapandı. Dün sabah, Side Antik Kenti Müzesi'nde yapılacak olan basın toplantısı için Side'ye getirilen basın mensupları, bir sürprizle karşılaştı. Madsen, Hermes Film adına konuşan Elif Dağdeviren'in ifadesine göre, erken doğum yapmak üzere olan karısının yanına gitmek için yola çıkmıştı bile. Karşılarında Madsen'ı bekleyen basın mensupları, Tamer Karadağlı ve Deniz Akkaya ile karşılaştı. Bunun üzerine birçok basın mensubu toplantıyı terk etti. Festival yetkilileri ise toplantıyı kendileri değil Hermes Film'in düzenlediğini söyledi. 


</TEXT>
</DOC>
