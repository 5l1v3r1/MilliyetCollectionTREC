<DOC>
<DOCNO> 391123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sonspo07.html </URL>
<DATE> 2005/10/31/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Oruç tutmayan futbolcuların protestosu istifa ettirdi 
</HEADLINE>
<TEXT>

     
     Tekin ATAY ARSİN Trabzon , DHA 
     
TÜRKİYE 3'üncü Lig 2'nci Grup'ta mücadele eden Arsinspor'un Kulüp Başkanı ve aynı zamanda Trabzon İnşaat Mühendisleri Odası Başkanı olan İbrahim Usta, oruç tutmayan futbolcularla tartışması sonucu istifa etti. 2-0 yenildikleri maçtan sonra iftar yemeğinde ezana az bir süre oruçlu olmayan futbolcuları, beklemeden yedikleri için azarlayan Başkan Usta, iftardan sonra bu futbolcuların protesto ederek yemek yememeleri üzerine yanlarına giderek, Ben yenilgiden dolayı kızgın değilim. Ancak, herkesin oruçlu olduğu bir ortamda bu kişilere saygı gösterip 5-10 dakika beklemenizi beklerdim. Oysa siz şimdi de beni protesto ediyorsunuz. Bundan sonra başkan bulursanız, birlikte yemek yersiniz'' dedi. 
     Türkiye 3'üncü Lig 2'nci Grup lideri Arsinspor, ayrı gruptaki komşu ilçe takımı Araklıspor ile bugün deplasmanda karşılaştı. Arsinspor kötü oynadığı karşılaşmadan 2-0 mağlup ayrıldı. Arsinspor Kulüp yöneticileri ve futbolcular, maçın ardından Arsin'deki Koru Tesisleri'nde verilen iftar yemeğinde biraraya geldi. 
     
     FUTBOLCULARI AZARLADI 
     İftara yaklaşık 10 dakika kala masalara çorba servisi yapıldı ve oruç tutmayan Arsinsporlu futbolcular yemeğe başladı. Arsin Belediye Başkanı Erdem Şen ve bazı davetlilerin bulunduğu salonda futbolcuların yemek yediklerini gören İbrahim Usta masaya yaklaştı ve Oruç tutmayabilirsiniz ama insanlara saygılı olun. Niye yiyorsunuz. Bekleyin, ezan okunsun herkesle birlikte yiyin'' diye çıkıştı. Usta'nın bu tavrı salonda buz gibi hava estirdi. Yemeyi bırakan futbolcular, ezan okunduktan sonra da kendilerine yapılan yemek servisini kabul etmedi. 
     
     AĞLAYARAK AYRILDI 
     Futbolcularının yemek yemediklerini gören İbrahim Usta, orucunu açtıktan sonra tekrar masasına giderek, Beni protesto mu ediyorsunuz arkadaşlar. Aldığımız sonuç ne olursa olsun, buna kızdığımı zannetmeyin. Ben sadece, oruçlu insanlara saygılı olmanızı beklerdim. Zaten 5-10 dakika kalmış. Yemek yemenize sinirlendim. Böyle bir şeyi hiçbir yerde görmedim. Ama siz yemek yemeyerek beni protesto ediyorsunuz. Bundan sonra başkan bulursanız, birlikte yemek yersiniz'' dedi ve yerine döndü. Gözlerinden yaşlar boşalan İbrahim Usta, kısa süre yerinde oturduktan sonra tekrar futbolcuların masasına giderek, ağlamaklı sesiyle, Size bugüne kadar taahhüt ettiğim her sözü yerine getirdim. Bundan sonra Allah yolunuzu açık etsin'' diyerek salonu terketti ve otomobiline binerek uzaklaştı. 
     
     ÇOK KIRILDIM 
     DHA muhabirinin telefonla görüştüğü İbrahim Usta, Kulübe çok emek verdim, elimden gelen fedakarlığı yaptım. Futbolcularımın hiçbirini kendi çocuklarımdan ayırt etmedim. Ama onların bana yaptığı saygısızlığı kabullenmem mümkün değil. Çok kırıldım. Arsinspor'u bırakıp Ankara'daki çocuklarımın yanına dönmeyi düşünüyorum. Kulüp yöneticileriyle görüşüp, istifa kararımı bir kez daha gözden geçireceğim. Sonuç ne olursa olsun, Arsinspor'un menfaatine bir karar vermeye çalışacağım'' diye konuştu. 
     
</TEXT>
</DOC>
