<DOC>
<DOCNO> 373221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sonyas01.html </URL>
<DATE> 2005/08/26/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Çin’de yemek çubuğu üretimi için yılda 25 milyon ağaç kesiliyor... 
</HEADLINE>
<TEXT>

     Levent ULUÇER PEKİN, DHA 

      ÇİN’de yılda 45 milyar yemek çubuğu tüketildiği açıklandı. 1 milyar 300 milyon nüfusu ile dünyanın en kalabalık ülkesi olan Çin’de yemek yemek için kullanılan yemek çubuklarının Çince ’kuay zı’ üretimi için ise yılda 25 milyon ağaç kesiliyor. 
     Çin’deki bir fastfood restoranlar zincirinin başkanı, sadece kendi şirketindeki işletmelerde günde 100 bin yemek çubuğunun kullanıldığını, yıllık tüketim miktarının ise 30 milyon olduğunu söyledi. Şirket başkanı daha önceleri ağaçtan yapılan yemek çubuklarını müşterilerine verdiklerini, ancak bu amaçla kesilen ağaç sayısına bakıldığında bunun büyük bir çevre sorunu yarattığını görmeleri üzerine artık bambudan yapılmış çubuklar kullanmaya başladıklarını açıkladı. 
     Çin’de yemek çubuğu üretiminde yılda 1 milyon 660 bin metreküp ağaç tüketiliyor. Bambunun ağaca oranla daha çevreci bir kullanımı olmasına rağmen, tüketim miktarına bakıldığında bunun da çevre açısından çok sağlıklı olmadığına vurgu yapılıyor. 
     Çinliler şimdi tek kullanımlık yemek çubuğu yerine sentetik malzemelerden yapılmış ve yıkanması güç olmayan, kullanışlı yemek çubuklarına yönlendirilmeye çalışılıyor. 
     
     NASIL ORTAYA ÇIKTIĞINA İLİŞKİN FARKLI RİVAYETLER VAR 

     İlk kez 5 bin yıl önce kullanılmaya başlandığı söylenen yemek çubuklarının ortaya çıkışıyla ilgili farklı rivayetler var. Birine göre, Çinliler daha iyi pişmesi için yiyecekleri çok ufak parçalara ayırıyor ve bunları tutabilmek için de ağaç dallarını kullanıyormuş. Başka bir görüşe göreyse, zamanında Çin imparatorlarından biri, halk ayaklanmasından korktuğundan ötürü, eritilip silah haline getirilebilecek metal olan her şeyin toplanmasını emretmiş. Ellerindeki bıçak, kaşık ve benzeri şeyleri vermek zorunda kalan Çinliler bu durumda metal olmayan ve zamanında kolay bulunabilen tahta ve bambudan yapılma ince çubuklarla yemek yemeye alışmış. 
     Yemek çubuklarının yaygınlaşmasındaki en büyük etkenin ise Konfüçyüs olduğu söyleniyor. Bir vejetaryen olan Konfüçyüs’ün hayvan kesmede kullanılan bıçakların yemek masasında yer almasının ’evleri bir kasap dükkanına çevirdiğini’ ve bunları yemek yerken kullanmanın ’çok vahşice’ olduğunu söylemiş. 
     Yemek çubukları bugün Çin, Japonya, Vietnam, Kore gibi Uzakdoğu ülkelerinde hala yaygın olarak kullanılıyor. 
     
</TEXT>
</DOC>
