<DOC>
<DOCNO> 380789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sondun05.html </URL>
<DATE> 2005/09/23/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Rita Kasırgası'nın şiddeti azaldı... 
</HEADLINE>
<TEXT>

     ABD’yi ve Meksika Körfezi’ni tehdit eden Rita kasırgasının şiddetinin azaldığı ve 4. kategoriye düştüğü bildirildi. 
     ABD’nin Ulusal Kasırga Merkezi, kasırganın Teksas eyaletindeki Galveston kentinin güneyine 700 kilometre mesafede bulunduğunu ve hızının 282 kilometreden 240 kilometreye düştüğünü açıkladı. 
     Bu arada, bir belediye yetkilisi, Galveston kentinin yüzde 90’ının tahliye edildiğini belirtti. 
     Öte yandan, Amerikan Petrol Enstitüsü, kasırganın ABD’nin arıtma kapasitesinin potansiyel olarak yüzde 27.5’ini tehdit ettiğini bildirdi. 
     Enstitüden yapılan açıklamada, kasırganın potansiyel güzergahı üzerinde 21 rafineri bulunduğu, bu rafinerilerin Amerika’nın arıtma kapasitesinin yüzde 27.5’ine denk geldiğine dikkat çekildi. 
     Bu arada, kasırganın tehdidi altında bulunan Meksika Körfezi’ndeki petrol üretiminin yaklaşık yüzde 92’sinin, doğal gaz üretiminin de yüzde 66’sının durdurulduğu bildirildi. 
     
</TEXT>
</DOC>
