<DOC>
<DOCNO> 351184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/siyaset/axsiy02.html </URL>
<DATE> 2005/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tartışmaya hazırız' 
</HEADLINE>
<TEXT>


AKP Balıkesir Milletvekili Turhan Çömez, Erivan'da katıldığı yemekte, Ermeni parlamenter ve diğer yetkililerle 'soykırım' iddialarını tartıştı 


AKP Balıkesir Milletvekili Turhan Çömez, Ermeni milletvekili ve yetkililerine, soykırım iddialarını hem tarihi hem de hukuki platformda tartışmaya hazır olunduğunu belirterek, tarihi gerçekleri anlattı. 
Çömez, Ermenistan Meclis Başkanı Artur Bağdasaryan'ın onuruna verdiği, ancak kendisinin bulunmadığı yemeğe katılan Ermeni Milletvekili Samuel Balasanyan, Dışişleri Dairesi Başkanı Büyükelçi Edvard Khdjayan ve Meclis Başkanı Danışmanı Tigran Yeganyan ile soykırım iddialarını tartıştı. Ermeni parlamenter ve diğer yetkililerin soykırım iddialarıyla ilgili soruları üzerine BM'nin Soykırım Sözleşmesi'ni hatırlatan Çömez, soykırımın etnik veya dini bir grubu yok etmek maksadıyla bir toplu katliam olması gerektiğine dikkat çekti. 
Çömez, "Oysa Tehcir Kanunu yayımlandığı tarihte Osmanlı'nın durumu ortada. 3 cephede savaşan ve emperyalistler tarafından parçalanmak istenen Osmanlı, bir de kendi Ermeni vatandaşları tarafından başlatılan isyana maruz kalmıştır" dedi. 

Ülke bütünlüğünü korumak 
Ermenilerin isyanında çok sayıda Müslüman Türk'ün katledildiğini anlatan Çömez, "Oluşturulan Ermeni çeteleri tren yollarını sabote etmiş, telgraf tellerini tahrip etmişlerdir" diye konuştu. 
Osmanlı'nın ülke bütünlüğünü korumak amacıyla Tehcir Kanunu'nun çıkarıldığını kaydeden Çömez, şöyle devam etti 
"Ülke bütünlüğünü korumak için bu zor karar alınmıştır. İzmir, İstanbul gibi yerlerdeki Ermeni vatandaşlarımız göçe tabi tutulmamıştır. Siyasi teşekküller için bu karar BM'nin 1948 sözleşmesine göre soykırım kapsamı içinde değildir. 
Osmanlı'nın öldürme kastının olmadığı, göç edenlere o günün koşulları altında güvenlikleri için azami tedbir aldığı belgelerle kanıtlanmaktadır. Bu pencereden bakıldığında yaşananlara soykırım denmesi mümkün değildir." 

'İddianızdan vazgeçin' 
Çömez, Ermeni Milletvekili Haçat Sukyasyan'la yaptığı görüşmede ise, aynı gün kendi meclislerinde konuşarak, sınırların açılmasını ve soykırımla ilgili yeni açılımların yapılmasını önerdi. Çömez, Ermenistan'ın soykırım iddialarından vazgeçmesini de istedi. Sukyasyan ise 1915'te yaşanan olayların acı olduğunu ifade ederek, "Birinin ayağına bastığınızda, özür dilersiniz" şeklinde konuştu. 

Çömez'den Ermeni hastaya moral 

AKP Milletvekili Turhan Çömez, Erivan'da bulunan Aziz Nerses Hastanesi'nde Karabağ Ermenisi 75 yaşındaki Seda Stepanyan'ın böbrek taşı kırma operasyonuna bir süre katılarak, yaşlı kadına moral verdi. Çömez, Meclis Başkanı Bağdasaryan'ın onuruna verdiği yemekte, Milletvekili Balasanyan, Dışişleri Dairesi Başkanı Büyükelçi Khdjayan ve Meclis Başkanı Danışmanı Yeganyan ile soykırım iddialarını tartıştı. 

Baro'dan Ermeni paneli 

ÖMER ERBİL İstanbul 

İstanbul Barosu'nun düzenlediği "Ermeni Savları ve Soykırım Suçunun Hukuksal Niteliği" paneline Prof. Dr. Mümtaz Soysal, CHP İstanbul Milletvekili Şükrü Elekdağ ve Türk Tarih Kurumu Başkanı Prof. Dr. Yusuf Halaçoğlu katıldı. 
Bahçeşehir Üniversitesi'nde panelin açılışında konuşan İstanbul Baro Başkanı Kazım Kolcuoğlu, "Sürgün sırasında istenmeyen çatışmalar olmuş, salgın hastalıklar nedenleriyle birçok insan ölmüştür. Diaspora durumu tek yanlı soykırım olarak nitelemektedir. 9 Aralık 1948'de Birleşmiş Milletlerce kabul edilen soykırım sözleşmesine bu durum uymamaktadır" dedi. 
İstanbul Barosu Genel Sekreteri Hüseyin Özbek, toplantıya Halil Berktay'ı da davet ettiklerini belirterek, "Telefonla katılamayacaklarını belirttiler" diye konuştu. 
Soysal, "Öldürme var, ağır koşullara tabi oldukları da doğru. Ancak kısırlaştırma yok. Hiçbiri sabun fabrikalarına gönderilmemiştir" şeklinde konuştu. Elekdağ, "Devlete tehdit unsuru oluşturmayan memur, ticaretle uğraşan hiçbir Ermeni sürülmemiştir" dedi. 

'Onur duyuyorum' 
Toplantıda söz alan İstanbul Barosu'na kayıtlı Avukat Keğam Karabetyan da, "Bu ülkede yaşamaktan onur duyuyorum. Türk ve Kastamonulu kimliğimle gurur duyuyorum" diye konuştu. Karabetyan, soykırım konusunun tarihçilere bırakılması gerektiğini belirterek, yaşananlara bu ülkeye gönül vermiş bir Türk vatandaşı olarak üzüldüğünü söyledi. 


</TEXT>
</DOC>
