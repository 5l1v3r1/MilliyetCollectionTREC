<DOC>
<DOCNO> 351262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/son/sondun07.html </URL>
<DATE> 2005/06/12/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
İngiltere, Afrika'ya yılda 1 milyar sterlinden fazla silah satıyor 
</HEADLINE>
<TEXT>

     Observer gazetesi, İngiltere'nin Afrika'ya yaptığı silah satışından son dört yılda elde ettiği yıllık gelirin 1 milyar sterlin sınırını aştığını öne sürdü. 
     Resmi rakamlar ve analizlerin 1999-2004 döneminde İngiltere'nin Afrika'ya yaptığı silah satışının dört kat arttığını ortaya koyduğunu duyuran Observer, birçok Avam kamarası üyesiyle Afrika'daki fakirlikle mücadele edenlerin İngiltere'nin tutumunu ikiyüzlülük olarak nitelendirdiklerine dikkat çekti. 
     Gazete, ''Bu kesimler, İngiltere'nin bir yandan Afrika'daki açlık ve yoksullukla mücadele sloganları atıp, diğer yandan da bu kadar çok silah satmasını affedilir bulmuyor'' diye yazdı. 
     Afrika'ya yapılan silah satışlarının İngiltere Ticaret Bakanlığı'nın ihracat onayıyla yapıldığına da dikkat çeken gazete, silah satışı yapılan ülkelerin büyük bölümünün insan hakları karnesinin çok kötü durumda bulunduğunu hatırlattı. 
     Observer, Angola'ya 30 milyon sterlinlik askeri ekipman yedek parçası, dünyanın en yavaş kalkınan ülkesi Malawi'ye 3,6 milyon sterlinlik aynı türde malzeme, Güney Afrika'ya 114 milyon sterlinlik silah satışı gibi satışları da son dört yılda yapılan ''ikiyüzlü ticarete'' örnek gösterdi. 
     
</TEXT>
</DOC>
