<DOC>
<DOCNO> 356862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/spor/axspo02.html </URL>
<DATE> 2005/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüştü ile 1 yıl daha 
</HEADLINE>
<TEXT>


İspanyol Sport gazetesi, milli file bekçisinin Fenerbahçe'de kalmasını Barcelona'nın kabul ettiğini yazdı. Sarı-Lacivertliler Rüştü'yü satın almak isterse kolaylık da sağlanacak 

MEHMET ÇİFTÇİ 


İspanya'da yayınlanan Sport gazetesi, Barcelona ile Rüştü'nün menajeri arasında yapılan görüşmelerin tıkanması üzerine Başkan Laporta'nın devreye girdiğini ve milli kalecinin 1 yıl daha Fenerbahçe'de kiralık oynamasına karar verdiğini yazdı. 
Gazetenin iddiasına göre, iki gün süren gergin pazarlıklar sırasında Rüştü adına konuşan menajerinin, "Ya birinci kaleci olur ya da bonservisini bedava istiyor. Başka hiçbir maddeyi kabul etmiyoruz" resti çekmesi üzerine, Fenerbahçe kararı çıktı. 
Ayrıca Sarı-Lacivertli kulüple yapılacak kiralık anlaşması sırasında Rüştü'nün tapusunun da teklif edileceği ve her türlü kolaylığın sunulacağı ileri sürüldü. 

Aynı ücret 
Sport gazetesi, Barcelona'nın geçen sezon olduğu gibi kendilerinden aldığı bir yıllık ücreti Fenerbahçe'nin kiralık bedeli olarak üstlenmesini isteyeceğini de yazdı. Ancak Rüştü'nün aldığı bu ücretin de pazarlığa açık olduğu, bu konunun Fenerbahçe ile yıldız kaleci arasında çözülebileceğine dikkat çekildi. 
Rüştü'nün bugün Samandıra'ya geleceği, Barcelona'dan beklenen resmi haberin ardından yönetimle görüşeceği de öğrenildi. 

Fener'e iki aday 

Meksika basını, Almanya'daki Konfederasyon Kupası'nda yıldızı parlayan Osorio'nun, Sarı-Lacivertliler ile temasta olduğunu ileri sürdü. Brezilya'dan alınacak oyuncunun, Cicinho olabileceği de ifade edildi 


Fenerbahçe dış transferde sessiz ve derinden çalışıp, özellikle taraftarlarını merak içinde bırakırken, dün gündeme iki isim birden geldi. 
Meksika gazeteleri, Almanya'daki Konfederasyon Kupası'nda 5 numaralı formasıyla göze batan Ricardo Osorio'nun, Sarı - Lacivertli takımla temasta olduğunu yazdı. Gazetelere konuşan Osorio, Almanya'daki mücadeleden önce Türk yöneticilerin kendisiyle görüştüğünü ileri sürdü, "Ancak maçlar süresince bir daha konuşmadık. İstanbul'a gitmek istiyorum. Sanırım anlaşacağız" ifadelerini kullandı. 25 yaşında ve 1.73 metre boyundaki Meksikalı oyuncu, defansın sağ kanadında ve ön libero olarak da görev yapıyor. 
Bu arada Brezilya'daki kulübüyle anlaşma yapılan oyuncunun dün akşamki Brezilya - Arjantin sınavında da forma giyen Cicinho olduğu ileri sürüldü. Yönetimin dünkü finalin ardından bugün ya da yarın bu oyuncuyu İstanbul'a getireceği ve sözleşme yapacağı vurgulandı. 25 yaşında ve 1.71 metre boyundaki Cicero Joao de Nazare, Konfederasyon Kupası'nda sağ kanattaki tekniğe dayalı oyunuyla dikkat çekmişti. 

Tim Simons elden kaçtı 

Fenerbahçe'nin transfer listesinde yer alan Tim Simons'u PSV Eindhoven kaptı. 
Belçika Milli Takımı ve Club Brugge formalarını giyen başarılı orta saha oyuncusunun 4 yıllık sözleşme imzaladığı, Hollanda ekibinin bu transferi 5 milyon Euro karşılığında gerçekleştirdiği vurgulandı. 

Işi sıkı tutuyor 

Şampiyonlar Ligi'nde başarı için kolları sıvayan Daum, "Kimsenin forma garantisi yok" diyerek mesaj gönderdi 

Fenerbahçe Teknik Direktörü Christoph Daum, tüm hesaplarını Şampiyonlar Ligi üzerine yapıyor. Camianın Avrupa beklentisini bilen ve sadece Türkiye'deki başarının Sarı-Lacivertliler'i mutlu etmeyeceğini vurgulayan Alman teknik adam, "Bu yıl geçen iki sezona göre çok daha farklı olacak" dedi. 
Devler Ligi'nde başarının çok çalışmaktan geçtiğini vurgulayan Daum, "Daha öncekilere göre çok daha fazla ter dökmek zorundayız" ifadesini kullandı. 
Hazırlık maçlarında, Şampiyonlar Ligi karşılaşmalarına çıkıyormuş gibi bir hava yaratmak isteyen Daum, "Ciddi ve güçlü takımlarla oynayarak hazırlanacağız. Kimsenin forma garantisi yok. Herkes çok çalışmak zorunda. İşimizi ciddiye alacağız. Zor ve yorucu günler bizi bekliyor" diye konuştu. 

Şampiyondan top başı 

Fenerbahçe, yeni sezon hazırlıklarına bugün başlıyor. Bu yıl sadece kaleci Serdar'ı transfer eden Sarı-Lacivertliler, bir hafta sonra dönecek olan Alex'siz start alacak 

YUSUF DURSUN 

Şampiyon Fenerbahçe yeni sezon hazırlıklarına bugün başlayacak. Bu sezon Avrupa'da başarı için yola çıkacak olan Sarı - Lacivertliler, taraftarın özlediği yıldız transferden yoksun olarak sahaya inecek. Dişindeki sorun nedeniyle bir hafta gelemeyeceği açıklanan Alex'ten yoksun olarak iş başı yapacak Fener'de, kaleci Serdar dışında yeni transfer bulunmuyor. 
Bir aylık iznin ardından bugün 17.00'de Samandıra'da buluşacak olan Sarı - Lacivertliler, önce Teknik Direktör Daum ile bir toplantı yapacak, ardından da sahaya inecek. 
Yıllardır kamp için yurt dışını tercih eden Fenerbahçe, çalışma için bu kez kendi tesislerini kullanacak. Sadece maçlar için Avrupa'ya gidecek olan geçen yılın şampiyonu, bunun dışındaki zamanlarda çalışmak için Samandıra'yı kullanacak. 
Yarından itibaren her sabah 09.00'da tesislere gidecek olan futbolcular, akşam 20.00'ye kadar burada kalacak ve Samandıra'da kamp havası estirilecek. 

Haluk'tan çalım 

Sarı - Lacivertliler ile flört eden Beşiktaşlı basketbolcu Haluk Yıldırım, parayı tercih etti, Türk Telekom'a gitti. Sarı - Lacivertliler'le görüşmesi sonrasında Telekom'un daha fazla para verdiğini gören başarılı basketbolcu, tercihini Ankara ekibinden yana kullandı. Ömer Onan da parasal nedenlerden dolayı Fenerbahçe'den ayrılmış ve Ülker'e transfer olmuştu. 

24 saat mesai 

YALÇIN TÜRK 

Fenerbahçe Yönetimi, Şampiyonlar Ligi maçlarına kadar Şükrü Saracoğlu Stadı'nın UEFA'nın istediği kriterlere uygun hale getirmeye çalışıyor. İşçilere 24 saat mesai uygulatan Sarı - Lacivertliler, Avrupa maçlarını Saracoğlu'nda oynamanın kendilerine büyük avantaj sağlayacağına inanıyor. 
Stattan sorumlu yönetici Nihat Özbağı, durumun bir ay içinde belli olacağını ifade ederek, "Bütün çalışmalarımız, stadı Devler Ligi'ne yetiştirmek üzerine. UEFA'nın izin vereceği duruma getirmek sokmak için uğraşıyoruz" dedi. 
Şükrü Saracoğlu'nda tribünlerin ve sahanın yetişmemesi durumunda Fenerbahçe, Avrupa maçlarını Atatürk Olimpiyat Stadı'nda oynayacak. 

Filede yeni Umut 

Fenerbahçe, voleybolda Beşiktaş'ın pasörü Umut Çakır'ı transfer etti. Umut dışında yeniler Hakan Fertelli ve Burak Hacsan ile de şampiyonluk hedefleyen Sarı - Lacivertliler'in voleyboldan sorumlu yöneticisi Hakan Dinçay, transferlerin devam edeceğini belirtti. 

Çam'dan rekor 

Fenerbahçeli yüzücü Gizem Çam, Ürdün'de Türkiye rekorunu kırdı. 24 - 26 Haziran 2005 tarihleri arasında Amman'da yapılan Comen Turnuvası'nda Türkiye adına yarışan Sarı - Lacivertli sporcu, 100 metre kelebek branşında 01.04.69'luk derecesiyle altın madalyaya ulaştı. 16 yaşındaki yüzücü, bu dereceyle yeni rekorun da sahibi oldu. 



</TEXT>
</DOC>
