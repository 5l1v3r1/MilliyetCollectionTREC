<DOC>
<DOCNO> 398164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/sondun11.html </URL>
<DATE> 2005/11/26/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Mısır'da Müslüman Kardeşler'in yüzlerce yandaşı tutuklandı 
</HEADLINE>
<TEXT>

     Parlamento seçimlerinin ikinci aşamasının ikinci turunun yapıldığı Mısır'ın çeşitli kentlerinde, Müslüman Kardeşler örgütünün yüzlerce yandaşının tutuklandığı belirtildi. 
     Örgütün sözcüsü İsam el Eryan yaptığı açıklamada, polisin, ikinci turun yapıldığı çeşitli bölgelerde yandaşlarını tutukladığını belirtti. 
     AP ajansına açıklama yapan örgüt yetkililerinden Abdül Muneym Mahmud da ''polisin dün akşamdan itibaren Müslüman Kardeşler üyesi ya da yandaşı olan 300'den fazla kişiyi gözaltına aldığını söyledi. 
     Mahmud, bugün yalnızca İskenderiye'de 117 Müslüman Kardeşler üyesi ya da yandaşının gözaltına alındığını kaydetti. 
     Bağımsız sivil toplum örgütleri, özellikle Suez, Garbeya ve Port Said'de tutuklamaların olduğunu açıkladı. 
     Örgüt, bu tutuklamaların, yasaklı bulunan Müslüman Kardeşler örgütünün desteklediği bağımsız adaylar lehine oy kullanılmasını engelleme amacını taşıdığını belirtti. 
     Bu arada, seçimleri denetlemekle görevli yargıçlarla seçmenleri engelleyen polisler arasında meydana gelen olaylar nedeniyle bazı merkezlerde oy verme işleminin askıya alınmasına karar verildiği bildirildi. 
     El Cezire televizyonuna açıklama yapan Mısır Temyiz Mahkemesi Başkan Yardımcısı Yargıç Hisam El Bestavi, birkaç yerde polisin seçmenleri oy merkezlerine girmelerine engel olduğu yönünde bazı şikayetler bulunduğunu söyledi. Bestavi, yargıçların bazı bölgelerde seçimi iptal edip etmemeyi değerlendirdiklerini kaydetti. 
     
     ''GÖZALTINA ALINANLARIN SAYISI 628'' 

     Mısır'da genel seçimlerin ikinci aşamasında çıkan ve 4. gününe giren olaylarda, yasadışı Müslüman Kardeşler örgütünden gözaltına alınanların sayısının 600'ü geçtiği belirtildi. 
     Müslüman Kardeşler'in sözcüsü Muhammed Usame, Mısır'ın dört bir yanında toplam 628 kişinin gözaltına alındığını açıkladı. Güvenlik kaynakları ise, polisin İskenderiye'de oy verme işlemi başlamadan önce şafakta düzenlediği baskınlarda 59 kişiyi gözaltına aldığını kaydetti. 
     Bu arada görgü tanıkları, bugün erken saatlerde silah ve bıçaklarla 20 kadar kişinin Nil deltasındaki Hayatim'e geldiğini, havaya ateş açarak saldırıda bulunduğunu söyledi. 
     Tanıklar, olayın ardından bölgeye polisin geldiğini kaydetti. Saldırganların, oy merkezleri önündeki Müslüman Kardeşler üyelerini hedef aldığı belirtiliyor. 
     
</TEXT>
</DOC>
