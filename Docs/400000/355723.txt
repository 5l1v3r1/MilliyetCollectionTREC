<DOC>
<DOCNO> 355723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/guncel/axgun02.html </URL>
<DATE> 2005/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Veliler ikna edilmeli 
</HEADLINE>
<TEXT>


Milliyet'i ziyaret eden YİBO ve PİYO idarecileri, öğrencileri okula kazandırmak için yaptıkları çalışmaları aktarıp özellikle fiziki koşullardan yakındı 

İSTANBUL Milliyet 

İstanbul'a hizmet içi eğitim almak amacıyla gelen YİBO ve PİYO'ların idarecileri, Milliyet'i ziyaret etti. Müdür, müdür yardımcısı ve rehber öğretmenler, fiziki şartlardan yakınırken, kızların okullaştırılması için velilerin ikna edilmesinin önemine değindi. 
Milliyet Genel Yayın Yönetmeni Sedat Ergin, şöyle konuştu 
"2 ay önce projeyi başlattığımızda kafalarda soru işaretleri vardı. Acaba bu proje tam istediğimiz gibi yürüyecek mi Şimdi belki daha açık bir şekilde bu tedirginliği ifade edebiliyorum. Ama bu geride kaldı. 2 ay içinde gerek kampanyanın hayata geçirilmiş olması, başarılı bir şekilde ilerlemesi, kamuoyundan destek görmesi tedirginliğimizi aşmamıza yardımcı oldu. 2 ay için büyük mesafe kat ettik." 
Ergin, "Sizler bu eğitim seferberliğinin sahadaki aktörlerisiniz. Çok hayati ve kutsal bir görevi yerine getiriyorsunuz" dedi. 
Çağdaş Yaşamı Destekleme Derneği Genel Başkanı Prof. Dr. Türkan Saylan, kızları çağdaş eğitimin birer parçası haline getirmek gerektiğini ifade ederek, herkesin elini taşın altına koyarak eğitim sorunlarının çözümü için çalışmasının önem taşıdığını söyledi. 

Fiziki ihtiyaçlar 
Milli Eğitim Bakanlığı İlköğretim Okulları Şube Müdürü Ömer Günaydın, YİBO ve PİYO'ların sorunlarının çok olduğunu belirterek, "Bakanlık olarak yakından ilgileniyoruz. Ancak sivil toplum örgütlerinin de desteği gerekli. YİBO ve PİYO'ların yüzde 35 kapasitesi boş" diye konuştu. 
İdareciler de sorunlarını anlattı. Öğrencileri okula kazandırmak için yaptıkları çalışmaları aktaran yöneticiler, özellikle fiziki koşullardan yakındı. 
Siirt Baykan YİBO Müdürü Ümit Yaşar Ganioğlu, "30 kız, 300 erkek öğrenciyle başladık. Velilere YİBO'ları gezdirerek çeşitli çalışmalar yaptık. Çalışmalarımız sonucunda bu yıl 190 kız öğrenciye ulaştık. En önemli etken velilere okulun sevdirilmesi ve güven sağlanması oldu. Ancak fiziki ihtiyaçlarımız var" şeklinde konuştu. 
Batman Kozlu YİBO İdarecisi Murat Olcar, "Yatakhanelerimiz ranza, çocukların oyun oynayabilecekleri alan yok. Laboratuvar yok. Fiziki şartlarımız düzeldiğinde daha iyi sonuçlar elde edebileceğimizi düşünüyorum" dedi. 

'Sorunu el ele çözelim' 

Milliyet'in başlattığı "Baba Beni Okula Gönder" kampanyası çerçevesinde düzenlenen eğitim seminerine 15 ilin YİBO müdür, müdür yardımcısı ve rehber öğretmenleri katıldı 

Burcum Devrez - İstanbul 
Türkiye Özel Okullar Birliği Derneği, gazetemizin başlattığı "Baba Beni Okula Gönder" kampanyası çerçevesinde Doğu ve Güneydoğu Anadolu bölgelerindeki Yatılı İlköğretim Bölge Okulları'na YİBO yönelik hizmet içi eğitim semineri düzenledi. Milli Eğitim Bakanlığı'nın da desteklediği seminere 15 ilin YİBO müdür, müdür yardımcısı ve rehber öğretmenleri katıldı. 
Akasya Koleji'nde önceki gün başlayan seminerin açılışında konuşan gazetemiz Pazarlama ve İş Geliştirme Direktörü Tijen Mergen, "Baba Beni Okula Gönder, tüm kızlarımız okula gidene kadar devam edecek bir kampanya" dedi. YİBO idarecilerine çok önemli görevler düştüğüne dikkat çeken Mergen, şöyle devam etti 

'Beraberlik bir fırsat' 
"Özellikle YİBO'larda yönetici ve rehber öğretmenler sahada oldukları için sorunlara ve ihtiyaçlara yönelik olarak bizden daha çok bilgiye sahip. Bu nedenle bu beraberliği bir fırsat bilelim. Sorunu el ele vererek çözelim. Çünkü YİBO'lar, öğretmenleri aile gibi gören çocuklarımızın barındığı yerler." 
Milli Eğitim Bakanlığı İlköğretim Genel Müdürü Prof. Dr. Servet Özdemir de kız çocuklarının okullaştırılması amacıyla YİBO öğretmenlerinin yarısının kadın olması için 2 ay önce genelge yayımladıklarını söyledi. 
İlköğretim programlarının içeriğini ve mantığını değiştirdiklerini ifade eden Özdemir, "Bakanlık olarak hedefimiz, 2007 sonunda Türkiye'de okula gitmeyen ilköğretim çağında çocuk bırakmamak. Milliyet her zaman için eğitim dostu bir gazete olmuştur. Türkiye'nin en önemli sorununa el attıkları için bütün Milliyet yetkililerine teşekkür ediyorum" dedi. 
Özel Okullar Birliği Derneği Yönetim Kurulu Başkanı Rüstem Eyüboğlu ise, son 4 yıl içinde 15 bin öğretmene hizmet içi eğitim verdiklerini kaydederek, "En önemli işlerimizin başında eğitim geliyor. Milliyet, her yıl olduğu gibi bu yıl da eğitime damgasını vurdu. Baba Beni Okula Gönder kampanyasını başlattı. Biz de kampanyaya 3 projeyle katıldık" diye konuştu. 


</TEXT>
</DOC>
