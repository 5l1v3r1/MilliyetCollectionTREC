<DOC>
<DOCNO> 372537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sonspo26.html </URL>
<DATE> 2005/08/24/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Ülkerspor'dan Ersan İlyasova, Milwaukee Bucks ile sözleşme imzaladı 
</HEADLINE>
<TEXT>

     Ülkerspor'un genç oyuncusu Ersan İlyasova, NBA Ligi takımlarından Milwaukee Bucks ile 2 yıllık resmi sözleşme imzaladı. 
     Basketbol Federasyonu'ndan yapılan açıklamada, Milwaukee Bucks'ın bu yaz yapılan NBA Ligi oyuncu seçiminde draft 2. tur 36. sırada seçilen 1987 doğumlu ve 2.05 metre boyundaki Ersan'ın, 2 yıllık sözleşmeye imza attığı, ancak alacağı ücretin belli olmadığı bildirildi. 
     Kulüp genel menajeri Larry Harris, imza sonrası yaptığı açıklamada, Ersan'ın çok genç ve yetenekli bir oyuncu olduğunu belirterek, ''Böyle bir oyuncuyu 2. turdan seçtiğimiz için kendimizi şanslı hissediyoruz. Bu yaz çok iyi çalıştı ve kendisini geliştirme açısından önemli adımlar attı. Takımın tecrübeli oyuncularıyla yapacağı çalışmalar uyum sürecini atlatmasına yardımcı olacak'' diye konuştu. 
     Minnesota Yaz Ligi'nde 14.4 dakika ortalama süreyle oynayan Ersan, 3.6 sayı ve 3 ribaunt ortalamaları yakalamıştı. 
     
</TEXT>
</DOC>
