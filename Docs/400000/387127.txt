<DOC>
<DOCNO> 387127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/16/son/sonsiy01.html </URL>
<DATE> 2005/10/16/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Meclis, bu hafta Cumhurbaşkanı'nın iade ettiği yasalar için çalışacak 
</HEADLINE>
<TEXT>

     TBMM, bu hafta Cumhurbaşkanı Ahmet Necdet Sezer'in geri gönderdiği yasalar için çalışacak. 
     Meclis, ramazan dolayısıyla geçen hafta başlattığı çalışma düzenini bu hafta da sürdürecek. 18 Ekim Salı günü 15.00-18.00 arasında çalışacak Genel Kurul, 19 Ekim Çarşamba ve 20 Ekim Perşembe günü ise saat 13.00-17.00 arasında çalışmalarını sürdürecek. 
     2006 yılı bütçesi, yarın akşam TBMM Başkanlığı'na sunulacak. Türkiye, 2006 yılı başından itibaren ilk kez 3 yıllık bütçeleşmeye geçecek. Bütçeye dahil kuruluşların 2007 ve 2008 yıllarındaki ödenek tavanları da 3 yıllık bütçe içinde yer alacak. 
     TBMM Genel Kurulu'nda, 18 Ekim Salı günü, sporda şiddet, şike, rüşvet ve doping iddialarını araştırmak ve alınacak önlemleri tespit etmek amacıyla kurulan ve çalışmalarını tamamlayan Meclis Araştırma Komisyonu'nun raporu görüşülecek. Daha sonra geçen hafta görüşmeleri yarım kalan, Cumhurbaşkanı Ahmet Necdet Sezer tarafından bir kez daha görüşülmek üzere geri gönderilen Bankacılık Yasası'na devam edilecek. 3 maddesi tekrar görüşülmek üzere geri gönderilen yasanın 2 maddesi, geçen hafta kabul edilmişti. 
     Cumhurbaşkanı Sezer'in iade ettiği Türkiye İstatistik Yasası ile Sağlık Bakanlığı eğitim ve araştırma hastanelerinde klinik şefi ve şef yardımcılığı kadrolarına profesör ve doçent atamayı öngören Eleman Temininde Güçlük Çekilen Yerlerde Sözleşmeli Sağlık Personeli Çalıştırılması Hakkında Yasa da ele alınacak. Her iki yasa da Plan ve Bütçe Komisyonu'nda aynen kabul edilmişti. 
     Askeri yasak bölgelerin, bazı faaliyetler için daraltılabilmesi veya kaldırılabilmesini öngören yasa tasarısı ile bilgi edinme isteminin reddine ilişkin bütün kararlara itiraz edilmesinin yolunu açan Bilgi Edinme Hakkı Yasası'nda değişiklik öngören yasa tasarısının ise 20 Ekim Perşembe günü Genel Kurul'da ele alınması bekleniyor. 
     
     KOMİSYONLAR... 
     TBMM'deki ihtisas ve araştırma komisyonları, gündemlerindeki konuları görüşecek. 
     Plan ve Bütçe Komisyonu, Cumhurbaşkanı Sezer'in geri gönderdiği Sivil Havacılık Genel Müdürlüğü Teşkilat ve Görevleri Hakkındaki Yasa ile Sosyal Sigortalar ve Genel Sağlık Sigortası Yasa Tasarısı'nı ele alacak. 
     Tarım, Orman ve Köyişleri Komisyonu, 20 Ekim Perşembe günü, ''Orman Mühendisliği, Orman Endüstri Mühendisliği ve Ağaç İşleri Mühendisliği Hakkında Yasa Tasarısı''nı ele alacak. 
     KİT Komisyonu, denetimlerini sürdürecek. Komisyon, 18 Ekim salı günü Devlet Malzeme Ofisi DMO , 19 Ekim Çarşamba günü Petrol Ofisi, 20 Ekim Perşembe günü Kıyı Emniyeti ve Gemi Kurtarma İşletmeleri'nin hesaplarını inceleyecek. 
     Töre ve namus cinayetleri ile kadınlara ve çocuklara yönelik şiddetin sebepleriyle ilgili araştırma komisyonu, görev dağılımının ardından ilk toplantısını 18 Ekim Salı günü yaparak, yol haritasını çizecek. 
     Milletvekili lojmanlarında Mustafa Güngör'ün öldürülmesinin aydınlatılması ve sorumluların belirlenmesi amacıyla kurulan Meclis Araştırması Komisyonu, 19 Ekim Çarşamba günü toplanarak bazı kişilerin bilgisine başvuracak. 
     
     ''TARIM VE KÜLTÜR'' 
     Dünya Gıda Günü dolayısıyla düzenlenen ''Tarım ve Kültürlerarası Diyalog'' konulu toplantı, yarın TBMM'deki eski Senato Salonu'nda yapılacak. 
     Tarım ile ilgili sinevizyon gösterisiyle başlayacak toplantıda, Tarım ve Köyişleri Bakanı Mehdi Eker, TBMM Tarım, Orman ve Köyişleri Komisyonu Başkanı Vahit Kirişçi, BM Gıda ve Tarım Örgütü FAO Temsilcisi Abdellatif Tabet ile Ankara Üniversitesi Ziraat Fakültesi Dekanı Prof. Dr. Cemal Taluğ konuşacak. 
     
</TEXT>
</DOC>
