<DOC>
<DOCNO> 352387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/ekonomi/eko05.html </URL>
<DATE> 2005/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Benzin pompa fiyatına 3 YKr zam yapıldı 
</HEADLINE>
<TEXT>


ANKARA Anka 

Benzinin rafineri çıkış fiyatının artırılmasının ardından pompa fiyatları 3 YKr zamlandı. Rafineri çıkış fiyatlarının artırılması pompa fiyatlarına yaklaşık yüzde 1.2 oranında yansıdı. 
Petrol Ofisi ve Opet, kurşunsuz benzin litre fiyatı Ankara ve İzmir'de 2.52 YTL'den 2.55 YTL'ye, İstanbul'da 2.53 YTL'den 2.56 YTL'ye yükselirken, süper benzin fiyatları da Ankara ve İstanbul'da 2.48 YTL'den 2.51 YTL'ye, İzmir'de ise 2.47 YTL'den 2.50 YTL'ye çıktı. 
Shell İstanbul'da kurşunsuz benzin litre fiyatını da 2.52 YTL'den 2.55 YTL'ye, süper benzin fiyatını da 2.49 YTL'den 2.52 YTL'ye çıkardı. 
Bu arada, Petrol İhraç Eden Ülkeler Örgütü OPEC Petrol Bakanlarının Viyana'da yaptıkları toplantıda, günlük üretimin 500 bin varil artırılması kararı alındı. 
Toplantı öncesi açıklama yapan OPEC Başkanı Ahmet Fahd El Sabah, günlük üretimin yaz sezonu içinde piyasanın gereksinimine göre yeniden artırılabileceğini söyledi. 
Ekonomik gözlemciler, OPEC üyesi 11 ülkenin ham petrol satış fiyatını istikrarlı düzeyde tutabilmek için günlük ham petrol üretimini 4 milyon varil artıracak kapasiteye sahip olduklarını belirtiyorlar. Irak dışındaki OPEC üyesi 10 ülke, şu anda resmi olarak günde 27,5 milyon varil ham petrol üretiyorlar. 


</TEXT>
</DOC>
