<DOC>
<DOCNO> 379619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/sondun37.html </URL>
<DATE> 2005/09/19/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Irak'ta çıkan olaylarda 2 Iraklı öldü... 
</HEADLINE>
<TEXT>

     Irak’ın güneyindeki Basra kentinde, Irak polisine ateş açan sivil giysi içindeki 2 İngiliz askerinin gözaltına alınmasının ardından çıkan olaylarda 2 Iraklı öldü. 
     Basra Valiliği’nden Muhammed El Abadi adlı yetkili, bir otomobilde bulunan söz konusu İngilizlerin, kendilerine yaklaşan polislere ateş açtıklarını söyledi. 
     El Abadi, İngiliz askerlerinin, kendileri hakkında komutanlarından bilgi alınmasını istediklerini belirtti. 
     Polise ateş açan İngiliz askerlerinin bir yargıç tarafından sorgulandığı belirtildi. 
     Iraklı başka bir yetkili de, İngilizlerin ateş açtıkları sırada yerel Arap giysileri içinde olduklarını söyledi. 
     Bu olayın ardından toplanan kızgın kalabalığın bir İngiliz tankına taş ve molotofkokteylleriyle saldırdığı, yanan tanktan bir İngiliz askerinin dışarı fırladığı belirtildi. 
     Görgü tanıkları, Basra sokaklarında dolaşan bir grubun hoparlörlerle İngiliz askerlerinin gözaltında tutulması ve hapse gönderilmesi çağrıları yaptığını anlattı. 
     İçişleri Bakanlığı’ndan bir yetkili, çıkan olaylarda 2 Iraklının öldüğünü kaydetti. 
     
</TEXT>
</DOC>
