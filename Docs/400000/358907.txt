<DOC>
<DOCNO> 358907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sondun22.html </URL>
<DATE> 2005/07/07/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Londra bombalarla vuruldu, art arda patlamalar 
</HEADLINE>
<TEXT>

     İngiltere’nin başkenti Londra’da trafiğin yoğun olduğu saatlerde düzenlenen ve ulaşım sistemini hedef alan saldırılarda meydana gelen toplam can kaybı, İngiliz yetkililer tarafından 37 olarak açıklandı. 
     En az üç metro istasyonu ile iki katlı bir otobüse düzenlenen saldırılar doğrulanırken, 40’dan fazla kişinin öldüğü, 1000 kişinin yaralandığı haberleri verildi. 
     Londra’nın güvenliğinden sorumlu Metropolitan Polis Teşkilatı’nın sözcüsü Brian Paddick ise toplam can kaybına ilişkin patlamalardan saatler sonra yapılan ilk açıklamada, bu sabah 4 ayrı yerde meydana gelen patlamalarda toplam 33 kişinin hayatını kaybettiğini bildirdi. 
     Saldırıların sorumluluğunu El Kaide bağlantılı bir grubun üstlendiği duyurulurken, yetkililer saldırıların sorumlularına ilişkin bir açıklamada bulunmadı. 
     İtalyan ANSA ajansının haberine göre, açık adı "El Kaide’nin Avrupa Cihadı Gizli Örgütü" olan grubun, kökten dincilere ait internet sitesindeki bildirisinde, saldırıların El Kaide adına düzenlendiği belirtildi. 
     Haberde, "Gizli Örgüt" adlı grubun, İtalya ve Danimarka’ya da Irak ve Afganistan’daki askerlerini geri çekmeleri uyarısında bulunduğu kaydedildi. 
     
     PATLAMALARLA İLGİLİ ÇELİŞKİLİ HABERLER 

     İngiltere’nin dün 2012 Olimpiyatları’na ev sahipliğine seçilmesinde bir gün sonra ve İskoçya’da G-8 zirvesi devam ederken Londra’dan ilk olarak, metro istasyonlarında patlama olduğu haberleri geldi. Metro istasyonlarındaki patlama haberleriyle birlikte iki katlı üç otobüste patlama olduğu duyuruldu. 
     Amerikan CNN televizyonu, Londra polisinin 6 metro istasyonu ile kent merkezindeki 3 belediye otobüsündeki patlamaları doğruladığını duyurdu. 
     Çok sayıda yaralının olduğunun belirtildiği ve metro trafiğinin tamamen kapatılmasına yol açan patlamalarla ilgili ilk haberlerde, enerji hattındaki bir teknik sorunun patlamalara neden olduğu belirtilirken, yetkililer kasıtlı bir saldırı olasılığını da reddetmedi. 
     En son İngiltere İçişleri Bakanı Charles Clarke, patlamalarla ilgili Avam Kamarası’na verdiği bilgide, 4 saldırı olduğunu söyledi. 
     "Terör saldırıları sonucunda 4 patlamanın olduğunu" kaydeden Clarke, durumu kabine olarak yakından izlediklerini ve gelişmeler hakkında Avam Kamarası’na bilgi vermeyi sürdüreceğini bildirdi. 
     Patlamaların Aldgate-Liverpool arasında, Russel meydanında ve Edgware Road istasyonu yakınlarındaki metro trenleriyle bir otobüste meydana geldiğini belirten Clarke, saldırılardan kimin sorumlu olduğunun henüz netlik kazanmadığını kaydetti. 
     
     İKİ KATLI OTOBÜSTEKİ BOMBANIN ERKEN PATLADIĞI SANILIYOR 

     İki katlı otobüsü çökerten bombanın erken patladığı sanılıyor. 
     Londra Metropolitan Polis Teşkilatı sözcüsü Brian Paddick, otobüsteki bombanın muhtemelen dördüncü metro hattı treni için ayarlandığını ve erken patladığını bildirdi. 
     Belediye otobüsündeki patlama, sabah Londra metrosunda ilk trendeki patlamadan yaklaşık bir saat sonra oldu. 
     
     CAN KAYBI 

     İngiliz SKY televizyonu, Londra’daki terör saldırılarında ölü sayısının 40’a yükselebileceğini duyurdu. SKY televizyonu, Scotland Yard’daki muhabirlerine dayanarak, yaralıların sayısının da bin civarında olduğunu ve bunların 150’sinin kritik durumda bulunduğunu bildirdi. 
     Öte yandan, İngiliz yetkililerin saldırılarda toplam can kaybıyla ilgili bir açıklama yapmadığı sıralarda bir Amerikalı yetkili, "Londra’yı sarsan saldırılarda 43 kişinin öldüğünü" söyledi. 
     Amerikalı yetkili, çeşitli Amerikan hükümet kuruluşlarıyla yapılan görüşmede Londra’daki saldırılarda ölü sayısının 43 olarak verildiğini kaydetti. 
     Bu arada, Londra’da düzenlenen saldırıların ardından Başbakan Tony Blair, G-8 zirvesinden ayrılarak Londra’ya döndü. 
     G-8 zirvesi toplantılarına devam edilmesi kararı verilirken, Blair, Londra’ya dönüşünden önce yaptığı açıklamada, başkentte "barbarca" olarak nitelediği bir dizi terörist saldırı düzenlendiğini kaydetti. Blair, "Saldırıların, G-8 zirvesiyle aynı zamana denk gelecek şekilde düzenlendiğinin açık olduğunu" söyledi. 
     
     LİDERLERDEN KINAMA 

     İskoçya’nın Gleneagles kasabasında yapılan G-8 zirvesine katılan liderler de ortak bir bildiri yayımlayarak, Londra’daki terör saldırılarını lanetledi. 
     Zirvenin yapıldığı otelde hazırlanan bildiriyi liderlerin de bulunduğu podyumda okuyan Tony Blair, dünya liderlerinin saldırılarda hayatını kaybedenlerin yakınları ile yaralananların acısını paylaştığını belirtti. 
     Londra’daki saldırılar, dünya liderleri, NATO, AB yetkilileri tarafından kınandı. 
     G-8 zirvesi toplantılarına devam edeceği bildirilen ABD Başkanı George Bush, "Terörle savaşın süreceğini" kaydederken, Rusya lideri Vladimir Putin de dünyanın teröre karşı birleşmesi gerektiğini söyledi. 
     
     G-8’İN GÜNDEMİ GÖLGELENDİ 

     Dünyanın sanayileşmiş en güçlü ülkelerinin ABD, İngiltere, Fransa, Almanya, İtalya, Kanada, Japonya, Rusya liderlerinin katıldığı G-8 zirvesinin küresel ısınma ve Afrika’daki yoksulluk olan ana gündemi de Londra’daki saldırılarla gölgelendi. 
     Zirvede, iklim değişikliği ve küresel ekonomiyle ilgili olarak bugün yayımlanması planlanan bildirilerin, Londra’daki saldırılar nedeniyle yarına ertelendiği bildirildi. 
     Öte yandan, Londra’daki patlamalar sonucu Avrupa’da borsa da düştü. 
     


     
</TEXT>
</DOC>
