<DOC>
<DOCNO> 378690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sonsiy13.html </URL>
<DATE> 2005/09/15/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Tüzmen Türkiye'de yaşananları terör diye tanımlamak daha doğru 
</HEADLINE>
<TEXT>

     Devlet Bakanı Kürşad Tüzmen, Gürcistan'daki temaslarını tamamlayarak yurda döndü. 
     Tüzmen, Türkiye'de yaşananları terör olayı olarak tanımlamanın daha doğru olacağını, bu tür hadiselerin Türkiye'nin 21. yüzyılda en önemli ülkelerden biri olmasını hiçbir şekilde engellemeyeceğini düşündüğünü bildirdi. 
     Kürşad Tüzmen, ''Onlar, Türkiye ileriye doğru hamlesini yaparken, makro ekonomik dengelerini yerli yerine oturturken, önemli ekonomik tasarılara imza atarken, dev bir dış ticaret ülkesi olma yolunda ilerlerken içerden ve dışardan birtakım mihraklarca Türkiye'nin üzerinde oynanan oyunların maşasıdır'' dedi. 
     Bakan Tüzmen, Esenboğa Havalimanı'na gelişinde A.A muhabirinin sorularını yanıtladı. 
     ''Türkiye'de son zamanlarda yaşanan şiddet olaylarını nasıl değerlendiriyorsunuz '' sorusu üzerine Tüzmen, şunları söyledi 
     ''Türkiye'de yaşananları şiddet olayı değil terör olayı olarak tanımlarsak daha doğru olur. Onlar, Türkiye ileriye doğru hamlesini yaparken, makro ekonomik dengelerini yerli yerine oturturken, önemli ekonomik tasarılara imza atarken, dev bir dış ticaret ülkesi olma yolunda ilerlerken içerden ve dışardan birtakım mihraklarca Türkiye'nin üzerinde oynanan oyunların maşasıdır. Dolayısıyla bu herkes tarafından lanetlenmelidir.'' 
     
     GÜRCİSTAN İLE DIŞ TİCARET HACMİ HEDEFİ 1 MİLYAR DOLAR 
     Gürcistan'daki temaslarına da değinen Bakan Tüzmen, Karma Ekonomik Komisyon toplantısının iki ülke açısından son derece önemli sonuçlar doğuracağını söyledi. 
     Türkiye'nin Karadeniz'e açtığı yönünü ticaret anlamında da geliştirmek istediklerini belirten Tüzmen, hedeflerinin iki ülke arasındaki dış ticaret hacmini 1 milyar dolara çıkarmak olduğunu kaydetti. 
     Tüzmen, Türk işadamlarının, Gürcistan'da yaşadıkları sorunlara çözüm anlamında önemli görüşmeler yaptıklarını bildirdi. 
     Bakan Tüzmen, çifte vergilendirmenin önlenmesi, yüksek gümrük vergilerinin aşağıya indirilmesi, Türkiye'den, Gürcistan'a giden yatırımcılar için özel kanun hazırlanması gibi konularda görüşmeler yaptıklarını da sözlerine ekledi. 
     
</TEXT>
</DOC>
