<DOC>
<DOCNO> 374953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/spor/yguven.html </URL>
<DATE> 2005/09/02/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Fatih Hoca'yı törpülerken 
</HEADLINE>
<TEXT>


Fatih Hoca, milli futbolcuların önüne bir kağıt koymuş... Boşlukları doldurun demiş 
"Danimarka'yı yeneriz çünkü........" 
En çok "Başka yolu yok" yazmış futbolcularımız. 
İkinci tercih "Biz daha iyi takımız" olmuş. 
Sayın Terim ne ile doldururdu acaba o boşluğu "Mecburuz" mu 
"Mecburuz çünkü burası Türkiye"... 
Boşluğa yazmamış, ama başka bir vesile ile dile getirmiş bunu sayın Terim. 
Arkadaşımız İrfan Kurtulmuş'un haberinde var. 
Danimarka basını "Türkiye kaybederse ne olur" diye sorunca,"Beş yıl için göreve geldim. Ama bu ülkede her şeyin olabileceğini gördüm" demiş. 
Yani, "Bıçak sırtındayım". 
Eskiden böyle şeyleri aklına bile getirmezdi Terim. 
Danimarka gibi hayati bir maçı kaybetmek, zaten her şeyin sonu gibi gelirdi ona. Aklına bile getirmezdi. Hele "Kaybedersek ne olur " diye hiç düşünmezdi. Soran olursa terslerdi 
"Niye kaybedelim" 
Nereden nereye getirmişiz Fatih Hoca'yı. 
Beğenmediğimiz yönlerini törpülerken, eğeyi biraz kaçırmışız galiba. Beğendiğimiz özelliklerini de inceltmişiz. 
Biz buradan söyleyelim... 
Öyle kolay kolay kurtulamazsın Fatih Hoca'm... 
Danimarka'yı geçsek de geçmesek de, Almanya'ya gitsek de gitmesek de, bu ülkeye yeni bir jenerasyon ve bir de ekol bırakmadan hiçbir yere gidemezsin. 
Sen son ümidimizsin. Ümitsizliği aklına bile getirmemelisin. 
Yeni maceralara ne halimiz var ne vaktimiz. 
Bu işi becereceğiz... 
Mecburuz. 

Toroğlu gerçeği 

Hayır... Biz aynı sektörde bulunduğumuz insanlara sayın Erman Toroğlu kadar sert davranıp "düdüğünü duvara assın, lisansını yırtsın" diyemeyiz. 
Ortada bir sürç-ü lisan varsa eleştiririz... Ama işinden el çektirilmesini içimize sindiremeyiz. 
Siz... Erman Toroğlu'nun yorumlarıyla reyting ve reklam alanlar... 
Siz, ona ekranlarınızı bu çılgınlıkları yüzünden açmadınız mı 
Uçurumun kenarına kadar gelip, son anda düşmediği her programdan sonra gündeme oturmasından nemalanmadınız mı 
Onu teşvik etmediniz mi... Dobralığını ve jargonunu ön plana çıkarmadınız mı 
Canlı yayında bu kadar dayanması bile rekordur. 
Biz vakti zamanında tiyatro eğitimli Türkçe bilgini Güner Ümit'in bile canlı yayın skandalını görmedik mi 
Kolay mı o tarz konuşan bir insanın pot kırmaması 
Peki doğru mudur bir yorumcunun böylesine kullanılıp, sonra ortada bırakılması 
Ya yorumcu yapma, ya ortada bırakma 
Çok daha insani şekilde atlatılamaz mıydı bu kriz 
Mesela, kendi kendine ceza kesseydi sayın Toroğlu. Bir hafta özür dileyip terk etseydi stüdyoyu. Çocuk Esirgeme Kurumu'na bağışlanmak üzere yüklüce bir ceza verseydi yönetim. Ümit Karan'la buluşsaydı. Yeni evlilerin gönlünü alsaydı... 
Hem reyting patlardı, hem de halk onu affetmez miydi 
"Çık sokak ağzıyla konuş, gelsin paralar"... 
"Hata yaptın, sana hayatta başarılar"... 
Biz aynı sektörde yer aldığımız insanları eleştiririz. Ama işinden olması gibi onuruna yönelik bir saldırıyı içimize sindiremeyiz. 
Bakın Şansal ağabeye... Kesti raconu, sahip çıktı partnerine. Toroğlu'nun kırdığı pot hoşuna gittiği için değil elbet. Ama bu bir gelenek. 
Biz kendi kusurlarımızı eleştiririz, tepeden inme cezalara ne gerek var. 

Anadolu'nun ortasında plaj voleybolu 

Bu fotoğraf geçtiğimiz Pazar günü Tunceli'de çekildi... Hani yirmi senedir "terör" den başka başlık altında haberini görmediğimiz Tunceli. 
Bu güzel şehri kucaklayan iki çay var. Biri Pülümür çayı. Öteki Ovacık'tan gelen Munzur . Munzur'un şehirdeki kıyıları doğal bir plaj... Yaz gelince kızlı erkekli Tuncelililer bu plajın tadını çıkarırlar ağır sorunlar yaşamadıkları zamanlar. 
Anadolu'nun göbeğinde bikinili kızlar Munzur'da yüzer, yakışıklı delikanlılar kulaç atar. Hatta Avrupa'dan tatile gelen hemşeriler bile var. Orada iç çamaşırı ile suya girmek gibi sorun da yoktur, İstanbul'un tersine... 
İşte Tunceli'nin bilmediğimiz bu yüzünde, Gençlik ve Spor İl Müdürü Haydar Doğan, Munzur'un kıyısına direkleri dikmiş, ağı germiş, şeritleri çekmiş ve demiş ki "Plaj voleybolu şampiyonamız var". 
Sekiz takım katılmış. Ve her müsabakada yüzlerce seyirci... 
Bu hafta sonu şampiyon belli olacakmış. Kupalar, madalyalar hazırmış. Ödüller ise esnaftanmış. Kimi tişort veriyormuş yarışmacılara, kimi eşya. 
Çocukluğundan başlayıp Türkiye'nin en iyi atleti olduğu süreçte ve şimdi de kamu hizmetinde tanıdığım Haydar, "Abi sen Tunceli'yi seversin. Sana plaj voleybolu şampiyonamızdan fotoğraflar gönderiyorum" demiş elektronik mektubunda. Bayıldım, gururlandım. Sizlerle paylaşmak istedim. 
Nice terörsüz Tunceli haberinde buluşmak üzere. 

'Kimseye etmem şikayet' 

Dünkü Ters Köşe'de "Titrerim mücrim gibi, baktıkça istikbalime" dizesi "mücrim" yerine "mecnun" hatasıyla çıktı. 
Anladığım kadarıyla epeyce insanı keyiflendiren bu "iletişim" kaynaklı hatadan dolayı başta güfte ve bestenin sahibi müteveffa Kemani Serkis Efendi olmak üzere herkesten özür dilerken, benzeri yanlışları arada sırada tekrarlayacağımı müjdelemek isterim çok sevinenlere. 
İnsanın böyle dostları varken, düşmana ne hacet .. 



</TEXT>
</DOC>
