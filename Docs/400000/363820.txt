<DOC>
<DOCNO> 363820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/yazar/civaoglu.html </URL>
<DATE> 2005/07/24/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Şiddetin DNA'sı 
</HEADLINE>
<TEXT>


Şarm El Şeyh'teki iğrenç katliamı, New York, İstanbul, Madrid, Londra'daki El Kaide saldırılarının DNA'sıyla çözmeye çalışalım. 
Devrimci, kuramcı Frantz Fanon, "şiddetin peygamberi" olarak görülmüştür. 
Fanon'un, "Dünyanın Biçareleri" adlı yapıtında şöyle bir cümle vardır 
"Sömürge insanı, şiddet içinde ve onun aracılığıyla kendini özgürleştirir." 
21. yüzyılı sarsan ve kökünü 20. yüzyıldan alan terör örgütlerinin genellikle "dünün sömürge ülkeler coğrafyalarından" çıkması rastlantı değildir ve Martinik doğumlu psikiyatr ve Cezayirli özgürlük savaşçısı Fanon'u doğrulamaktadır. 
Fanon'a göre, "dünün kurbanlarına" sömürgeci şiddet uygulanmıştır. Zamanla, kendi hayatlarının efendileri olmak için kurbanlar da şiddete başvurmuşlardır. 
"Yerlinin şiddetine yakıt sağlayan haksızlık, zamanla eski yerleşimciye karşı şiddete yakıt olmaya dönüşmüştür." 
Fanon'un bu savlarıyla aslında lanetlenmesi gerekirken, mezarı başında hümanist entelektüeller saygı duruşunda bulunmuşlardı. 
Çünkü Fanon, sömürgeciye karşı sömürülenleri ve onların şiddete başvurarak direniş hareketlerine arka çıkıyordu. 
Acaba... New York, İstanbul, Madrid, Londra'da terör kıyımlarını öngörebilselerdi, "şiddetin peygamberi" Fanon'un mezarı başında gene de saygı duruşunda bulunurlar mıydı 
..................... 
Aslında... Avrupalı ve Amerikalı için, "sömürgecinin, yerliye uyguladığı şiddet, tarih boyunca meşru görülmüştür." 
Fanon, işte bunu vurguluyordu. 
20. yüzyılın ilk soykırımı, Almanların 1904'te Güneybatı Afrika'da Herero halkını yok etmeleriydi. 
Tarihte uçaktan ilk bomba, İtalyanlar tarafından Afrika'da Tripolis dışındaki bir vahada patlamıştı. 
İlk sistematik hava bombardımanı, İngilizler tarafından 1920'de Somalililere karşı yapılmıştı. 
Cezayir'de, Vietnam'da, Fransızlar soykırım uyguladılar. 
Yeni Zelanda'nın Maorilerini de İngilizler yok ettiler. Avustralya'nın Aborjinlerine yurttaşlık hakkı bile vermediler. Onları kıydılar. 
ABD ise, Kızılderili nüfusun kökünü kazıdı. 
Batı, "savaş hukukunu" da sadece kendi arasındaki savaşlarda uyguladı. Sömürülenler coğrafyasında "savaş hukuku" yok sayıldı. 
Avrupa, Hitler'i neden affedemedi 
Çünkü Hitler, onların sömürge ülkelerinde yaptıklarını ilk kez kısmen de olsa Avrupa'da yapmış ve o yüzden lanetlenmiştir. 
..................... 
Fanon'a göre, "dünün kurbanları, bugünün failleri olmaya dönüşmüştür." Ağır şiddete maruz kalan coğrafyaların insanları, şiddet kültürü içinde şiddet çiçekleri açmışlardır. 
..................... 
İnsanlık, bu bedeli çok ağır ödüyor. 
Prof. Huntington, bu çizgi üzerinde kaçınılmaz bir "uygarlıklar çatışması" öngörmüştür. 
Prof. Bernard Lewis ise, "iyi Müslüman, kötü Müslüman" ayırımını yapmaktadır. Ona göre, iyi Müslüman ile kötü Müslüman çatışacaklardır. Batı, bu çatışmanın içine girmemeli, onların hesaplaşmasına seyirci kalmalıdır. 
El Kaide'nin İstanbul'u, Mısır'ı vurması, Irak yönetimine ve Iraklı memurlara suikastlar, Bernard Lewis'in teorisine kanıtlar sunuyor ama Bush'un ABD'si de Irak'ı vurmakla Prof. Huntington'u mu haklı çıkarmakta 
Belki kavramların arapsaçına döndüğü bir karmaşa sürecindeyiz. 
Ne olursa olsun... "İslam adına" iddiasıyla El Kaide ve diğerlerinin işledikleri insanlık suçları, milyarın üzerinde Müslüman nüfusa da büyük kötülüktür, hainliktir. 
Meşum eylemleriyle küresel kamuoyunda tüm Müslümanlar, Müslüman bebeler, hatta daha doğmamış ana karnındaki Müslüman ceninler bile bu katiller yüzünden yargısız infazın, önyargıların kurbanları haline gelebilirler. 
Bu uğursuz süreç durdurulmalı. 
..................... 
Not Yukarıdaki satırlar için bakınız... İyi Müslüman, Kötü Müslüman. Mahmood Mamdani. Binbir Kitap Yayınları. Haziran 2005. 



</TEXT>
</DOC>
