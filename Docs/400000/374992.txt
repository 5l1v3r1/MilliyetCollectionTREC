<DOC>
<DOCNO> 374992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sondun08.html </URL>
<DATE> 2005/09/02/ </DATE>
<TIME> 07.35 </TIME>
<AUTHOR>  </AUTHOR>
<HEADLINE>
New Orleans kentine ''ateş etme ve öldürme'' yetkili 300 asker 
</HEADLINE>
<TEXT>

     Katrina kasırgasının kasıp kavurduğu New Orleans kentine, Irak’tan dönen ve yağmacılara karşı "ateş etme ve öldürme" yetkisine haiz 300 askerin yerleştirildiği bildirildi. 
     Louisiana Valisi Kathleen Blanco, M-16 otomatik silahlarla teçhiz edilmiş özel birliğin, kaos yaşanan kentte güvenliği sağlamak için görevlendirildiğini, "Ateş etme ve öldürme yetkisine sahipler ve umarım bunu yapacaklar" ifadesini kullanarak açıkladı. 
     New Orleans kentinde tahliye çalışmaları, silahlı çeteler tarafından düzenlenen şiddet eylemleri nedeniyle zorluklarla karşılaşıyor. 
     Yağma, silahlı soygun, özellikle araba hırsızlıkları kentte son derece yoğun. Esnaftan bazı kişiler, dükkanlarının önünde silahla nöbet bekliyor. 
     ABD Başkanı George Bush da daha önce yaptığı bir açıklamada, 22 bin milli muhafızın, Louisiana eyaletinde felakete uğrayan bölgelere gitmek üzere yolda olduğunu açıklamıştı. 
     
     
     KURTARMA ÇALIŞMALARINA ARA 

     AMERİKAN Ulusal Olağanüstü Hal İdaresi FEMA yardım örgütü, ABD'de Katrina kasırgasının sulara gömdüğü New Orleans kentinde yapılan kurtarma çalışmalarına güvenlik nedeniyle bir süre ara verdiklerini açıkladı. 
     Özellikle botlarla yapılan kurtarma çalışmalarında yaşadıkları güvenlik endişesi yüzünden çalışmalara bir süre ara verdiklerini bildiren FEMA yetkilileri, çalışmalara en kısa zamanda başlamak için ellerinden gelen çabayı gösterdiklerini belirtti. Şimdiye kadar yaklaşık 3 bin kişiyi kurtaran Sahil Güvenlik yetkilileri de bazı yerlerde kurtarma çalışmalarına ara verme gerekçelerinin yağmacıların kendilerine ateş açılması olduğunu ifade etti. 
     
     BİZ HAYVAN DEĞİLİZ 

     Katrina kasırgasının ardından New Orleans Fuar Merkezi'nde toplanan binlerce kişi, yardım isteklerine cevap verilmediği gerekçesiyle yetkilileri protesto etti. Biz hayvan değiliz'' diye slogan atan afetzedeler yardım istediklerini belirterek, yetkilileri göreve davet ettiler. Görgü tanıklarının ifadelerine göre, New Orleans Fuar Merkezi yakınlarında çok sayıda ceset olduğu iddia edildi. Yardımın gecikmesinin can kayıplarını başlattığını iddia eden binlerce kişi galeyana geldi. Televizyon kanallarına konuşan afetzedeler çocuklarının aç olduklarını, içme suyu ve süt sıkıntısı çektiklerini bildirerek, Kurtarın bizi'' diye feryat etti. 
     
     BÖLGEYE 500 OKUL OTOBÜSÜ GÖNDERİLİYOR 

     Anayurt Güvenlik Bakanlığı yetkilileri de bölgede yaşanan afet sonucu tahliyelerin devam ettiğini belirterek, çeşitli eyaletlerden bölgeye sevk edilecek 500 okul otobüsü ile afetzedelerin tahliyesine devam edeceklerini bildirdiler. 
     
     BELEDİYE BAŞKANI BU VAHİM BİR İMDAT ÇAĞRISIDIR 

     New Orleans'ın özellikle Fuar Merkezi'nde bulunan binlerce kişiye yardımın ulaşmaması sonucu ölümlerin başlaması üzerine açıklama yapan New Orleans Belediye Başkanı Ray Nagin, durumu çaresiz bir SOS’ olarak yorumladı. Nagin, Bu vahim bir imdat çağrısıdır. Biz şimdi Fuar Merkezi'nde imkansızlıklar içindeyiz. Fuar Merkezi'ndeki sağlık koşulları hiç iyi değil ve burası emniyetli değil. 15 bin ila 25 bin insana gıda yardımı yapamıyoruz.'' diye konuştu. 
     New Orleans'ta ise bazı bölgelerde yardımdan umudunu kesen afetzedeler, toplu olarak yürüyerek bölgeden ayrılmaya çalışıyorlar. Yağmacıların bir hastaneye ateş açması sonucu, burada yapılan çalışmalarına da ara verildi. 
     
</TEXT>
</DOC>
