<DOC>
<DOCNO> 357751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/siyaset/siy01.html </URL>
<DATE> 2005/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Halk gereğini yapar' 
</HEADLINE>
<TEXT>


CHP lideri, Başbakan'ın sözlerine yazılı açıklamayla yanıt verdi. Baykal demokrasiye yönelik tehlikelere karşı, halkın duyarlı olduğunu söyledi 

ANKARA Milliyet 


CHP Genel Başkanı Deniz Baykal dün yaptığı yazılı açıklamada, Erdoğan'ın söylediklerinin artık kimseyi inandıramadığını savunarak, "Başbakan boş konuşuyor, anlamsız konuşuyor. Gündem saptırıyor" dedi. 
Açıklamasında Erdoğan'ın, devletle halkı karşı karşıya getiren yanlış bir siyaset uyguladığını da öne süren Baykal, şöyle devam etti "Söylediklerine kendisi inanıyor mu bilmiyorum ama, halk inanmıyor. Eğer Başbakan bu söylediklerine inanıyorsa daha vahim bir durum var demektir. Biz yalnız Turizm Bakanı'nın uyuduğunu düşünüyorduk. Eğer Başbakan söylediklerine inanıyorsa, demek ki Turizm Bakanı'ndan önce Başbakan uyumaya başlamış ve Türkiye'nin gerçeklerinden, temel sorunlarından uzaklaşmış, hayal dünyasında gezmeye başlamış demektir. Bu, Türkiyemiz ve cumhuriyetimiz adına vahim bir durumdur." 
Erdoğan'ın, "CHP'nin halkın önüne çıkamadığını" söylemesinin gülünç olduğunu belirten Baykal, "O işini yapsın. Halkımız, cumhuriyetine, demokrasisine bir tehlikeye karşı son derece duyarlıdır ve böyle bir tehlike sezdiği anda gereğini yapar" diye konuştu. 

'Devletle mücadele' 
Erdoğan'ın devletin olanakları ile devlete karşı mücadele etme niyetini sürdürdüğünü iddia eden Baykal, "Yarın yurdumuzun bir köşesinde halkın içinde olacak ve AKP'nin laikliğe, demokrasimize, Meclis'te muhalefeti etkisiz hale getirme çabalarına ve ülkemizin yararlarına aykırı uygulamalarına karşı çıkmaya devam edeceğiz" ifadelerini kullandı. 


</TEXT>
</DOC>
