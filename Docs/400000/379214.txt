<DOC>
<DOCNO> 379214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/son/sondun34.html </URL>
<DATE> 2005/09/17/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Dışişleri Bakanı Gül, ABD temaslarını sürdürüyor... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Birleşmiş Milletler BM 60. Dönem Genel Kurul çalışmaları kapsamında Nijer Başbakanı ve Macaristan, İtalya, Portekiz, Meksika dışişleri bakanları ile bir araya geldi. 
     Bakan Gül, BM binasındaki ilk ikili görüşmesini, Macaristan Dışişleri Bakanı Janos Martonyi ile gerçekleştirdi. Daha sonra İtalya Dışişleri Bakanı Gianfranco Fini ile bir araya gelen bakan Gül, daha sonra Portekiz Dışişleri Bakanı Diogo Freitas ve Meksika Dışişleri Bakanı Luis Ernesto Derbez ile görüştü. 
     Portekiz Dışişleri Bakanı Freitas, görüşme sonrasında gazetecilere yaptığı açıklamada, "Portekiz, Türkiye’nin dostu ve müttefikidir. 
     Bizler hem NATO’da hem de ikili olarak iki dost ülkeyiz. Biz daima Türkiye’nin Avrupa Birliği ile müzakerelerinin başlamasına destek veriyoruz. Müzakerelerin 3 Ekim’de başlaması için bütün şartların mevcut olduğunu düşünüyoruz" dedi. Freitas şöyle devam etti 
     "Bakan Gül’e de söylediğim ve hepimizin bildiği gibi, şüphesiz ki Kıbrıs’taki sorun çözülmeli. Bu problem BM çerçevesi içerisinde tartışılmalı. Biz Kıbrıs sorununa nihai çözüm bulma konusunda BM Genel Sekreteri’nin yeni bir planla görüşmeleri yeniden başlatması için destek veriyoruz." Bakan Gül daha sonra Nijer Başbakanı Sem Hama Amadou ile bir araya geldi. Başbakan Amadou’nun, görüşmede Bakan Gül’e, ülkesindeki kuraklık sırasında Türkiye’nin yaptığı yardım dolayısıyla teşekkürlerini ilettiği öğrenildi. 
     
</TEXT>
</DOC>
