<DOC>
<DOCNO> 350462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sontur41.html </URL>
<DATE> 2005/06/09/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Diyarbakır'da sahte imam denetimi... 
</HEADLINE>
<TEXT>

     Diyarbakır Büyükşehir Belediyesi Zabıta Müdürlüğü ekiplerince, mezarlıklarda yapılan denetimlerde kendilerini imam olarak tanıtan 2 kişiye para cezası uygulandı. 
     Büyükşehir Belediyesi Zabıta Müdürlüğü ekiplerince Şehitlik, Mardinkapı ve İskanevleri mezarlıklarında denetim yapıldı. 
     Denetimlerde kendilerini imam olarak tanıtan kişilere Kur’an-ı Kerim okutuldu, okumayı bilmeyen 2 kişi yakalandı. 
     Denetimler sırasında Mardinkapı Mezarlığı’nda, Zabıta Müdürü Reşat Bakan, Mezarlıklar Müdürü Cüneyt Gültekin ve zabıta ekipleri kadınlara dokunarak romatizma hastalığını iyileştirdiğini söylediği ve kendisini seyit olarak nitelendirdiği iddia edilen K.Z’yi ağabeyinin mezarı başında yakaladı. 
     Kendisine inanan bazı kadınların getirdikleri tavuklarla yakalanan K.Z, "Kardeşimin mezarı başında oturuyorum. Şeyhlerin ailesinden geliyorum. Ben seyitim. Kadınlar benden kendilerini iyileştirmem için dokunmalarını istiyor. Ama ben onlara dokunmamak için el gibi bir aletle dokunuyorum" dedi. 
     Bu arada, bazı kadınların ellerinde tavuklarla mezarlığa geldikleri görüldü. 
     Zabıta Müdürü Reşat Bakan, yaptığı açıklamada, denetimleri vatandaşların yoğun şikayetleri üzerine yaptıklarını, halkın dini duygularıyla oynayan kişiler bulunduğunu, bunların halkı kandırarak para kazandıklarını söyledi. 
     Bakan, "2 kişinin okumayı bilmediğini tespit ettik. Bunlara gerekle cezai işlem yapılacaktır. Vatandaşları dolandıran bu kişilere 123 YTL ceza verilecek. Ayrıca kendisini seyit olarak nitelendiren 
     kişinin yaptıkları da yasadışıdır. Bu kişi hakkında savcılığa suç duyurusunda bulunacağız. Dini kullanarak insanları dolandırıyorlar. Bunlara izin vermeyeceğiz" dedi. Mezarlıklar Müdürü Gültekin de denetimler sırasında kendisini şeyh ve seyit olarak nitelendiren bir kişinin daha yakalandığını, bu kişilere hiçbir şekilde göz açtırmayacaklarını belirtti. Gültekin, "Vatandaşlardan şikayetler geliyordu. Kadınlar boynum ve belim ağrıyor diye K.Z’nin yanına geliyor. K.Z. de kadınların beline ve boynuna masaj yaparak, dokunarak iyileştirdiğini söylüyor. Bunu her hafta perşembe ve cuma günleri yapıyor. Bunun karşılığında para ve eşya alıyor. Kadınlar iyileşmek için K.Z’ye çoğunlukla tavuk getiriyor. K.Z’yi yanında 10’a yakın tavukla yakaladık" diye konuştu. 
     
</TEXT>
</DOC>
