<DOC>
<DOCNO> 399914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sondun33.html </URL>
<DATE> 2005/12/02/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Rusya'da parti lideri Jirinovski'den, adını taşıyan dondurma... 
</HEADLINE>
<TEXT>

     Aşırı milliyetçi Rus Liberal Demokrat Partisi lideri Vladimir Jirinovski, kendi adını taşıyan ''Jirik'' adlı dondurmaların tanıtımını yaptı ve Türkiye'de herkese bu dondurmayı tavsiye etti. 
     Rusya'nın en büyük dondurma üreticilerinden ''AlterVest'' şirketi tarafından üretilen ''Jirik'' dondurmasının tanıtımı, Moskova Kent Meclisi milletvekili seçimlerine iki gün kala düzenlendi. 
     Jirinovski, bu dondurmanın ''iyi bir gelecek vaat ettiğini'' ifade ederek, ''Ben daha önce Jirinovski votkası çıkarılmasına izin verdim. İlk başta 100-150 bin adet satılacağını zannetmiştim. Ancak üreticiler bana 32 milyon şişe Jirinovski votkası satıldığını söyleyince çok şaşırdım. Şimdi de aynı başarıyı dondurma satışında olacağını düşünüyorum'' dedi. 
     Dondurmaya kendi isminin verilmesi teklifinin üreticilerden geldiğini bildiren Jirinovski, ''Votkada olduğu gibi, dondurma işinde de üreticilerden gelen teklif üzerine böyle bir işe imza attım. İnsanlar benim soyadımı çok seviyor. Sizce neden Rusya Komünist Parti lideri Gennadi Züganov, Rusya Devlet Başkanı Vladimir Putin, Rodina Partisi lideri Dimitri Ragozin ve başkalarının bu tip tüketim mallarında adlarını göremezsiniz Çünkü onlar benim kadar sevilmiyor. Jirik adı çocukların çok hoşuna gidecektir'' diye konuştu. 
     Dondurma satışlarından hiçbir gelir kazanmayacağını söyleyen Jirinosvki, ''Şimdiden herkesin karşısında söylüyorum hiçbir telif hakkı talebinde bulunmayacağım'' dedi. 
     Jirinovski'nin adıyla Rusya'da votka ve dondurmanın yanı sıra parfüm, çay, sigara ve çikolata üretimi yapılıyor. 
     A.A'ya Türkçe konuşan Jirinovski, elindeki dondurmayı göstererek, ''Çok güzeldir. Türkiye'de de satılmalı. Herkes tadına bakmalı. Türk milletvekilleri yemelidir. Tüm çocuklar yemeli. Benden hediye olarak 10 tane gönderiyorum'' diye konuştu. 
     
</TEXT>
</DOC>
