<DOC>
<DOCNO> 370466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/siyaset/siy07.html </URL>
<DATE> 2005/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Canan CHP yönetimi de cesur olsun 
</HEADLINE>
<TEXT>


EZELHAN ÜSTÜNKAYA Ankara 


Başbakan Recep Tayyip Erdoğan'ın aydınlar görüşmesi ve Diyarbakır gezisinin ardından başlayan "Kürt sorunu" tartışmasıyla ilgili, CHP'den de farklı sesler yükseldi. Hakkari Milletvekili Esat Canan, Erdoğan'ın gezisine destek verirken, Van Milletvekili Mehmet Kartal, Kürt sorunu olduğunu ve yöre halkının yıllarca işkence gördüğünü savundu. 
"Kürt sorunu olarak teşhis edilmesi doğrudur. Sorun demokratik yollarla çözülmelidir" diyen Canan, CHP Genel Başkanı Deniz Baykal'ın Başbakan'a "Türkiye ikili siyasi yapıya angaje ediliyor" diye tepki göstermesine katılmadığını söyledi. Canan, "Başbakan'ın dile getirdiği gibi açıklamalar PKK'ya güç vermez aksine bitirir. PKK Kürt sorununun sonucudur. Sorunlar Türkiye bütünlüğü içinde tartışılmamalı. Türkiye bu açıklamalarla bölünmez. CHP yönetimi de cesur davranmalı. İktidara bu konuda ve terörle mücadele konusunda destek olmalıdır" diye konuştu. 

İşkence gördü 
Kartal da, Başbakan'ın Diyarbakır'a gitmesinin Edirne ve Yozgat gibi diğer illere gitmesi kadar doğal olduğunu söyledi. 
Eski İstanbul Milletvekili Rıdvan Budak ise, Baykal'ın Erdoğan'a "Kürt sorunu" tanımı nedeniyle tepki göstermesini, "Deniz Bey, Kıbrıs meselesinde olduğu gibi önce söylüyor sonra söylenmemiş gibi davranıyor. Birinci dönem sorumluluk taşıdığı, SHP Genel Sekreteri olduğu dönemdeki Kürt raporunu unutmuş gözüküyor. Deniz bey yaşlanıyor. Siyasi hafızası zayıflamış" diye eleştirdi. 



</TEXT>
</DOC>
