<DOC>
<DOCNO> 384430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sondun08.html </URL>
<DATE> 2005/10/06/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
'Evet, İsrail için casusluk yaptım' 
</HEADLINE>
<TEXT>

     ABD Savunma Bakanı'nın bürosunda eskiden analizci olarak çalışan 1 kişi, gizli savunma bilgilerini bir İsrail lobi grubunun yetkililerine ve İsrail'in Washington Büyükelçiliği'nden bir diplomata verdiğini kabul etti. 
     Lawrence Franklin, savcılıkla vardığı anlaşma çerçevesinde ayrıca yasalara aykırı olarak evinde gizli belgeler bulundurduğunu da itiraf etti. İsrail ise olayla bir ilgisi olmadığını ileri sürdü. 
     Savcılığın, soruşturmadaki diğer 2 sanığa karşı ifade vermesi karşılığında, 25 yıla kadar hapse mahkum edilebilecek Franklin'in cezasında indirim yapmayı ve cezasını daha rahat koşullardaki bir cezaevinde geçirmesini sağlamayı kabul ettiği bildirildi. 
     Davadaki diğer sanıklar, Amerikan-İsrail Halkla İlişkiler Komitesi'nin AIPAC 2 eski yetkilisi Steven Rosen ve Keith Weissman ise suçlamaları reddetti. 
     AIPAC, daha önce suçlamalara karşı savunduğu Rosen ve Weissman'ı geçen Nisan ayında işten çıkarmıştı. 
     Franklin mahkemeye verdiği ifadede 2002'nin başından 2004'e kadar görüştüğü iki AIPAC yetkilisine ABD ulusal savunması ile ilgili bilgiler verdiğini, İsrail Büyükelçiliğinden bir diplomatla Ağustos 2002'den haziran 2004'e kadar yaptığı 9 görüşmede de, alma iznine sahip olmadığı gizli bilgileri bu diplomata verdiğini kabul etti. 
     Franklin, İsrail hükümetinin bu bilgilere zaten sahip olduğunu düşündüğünü belirterek, ''O bana, benim ona verdiğimden daha fazla bilgi verdi'' dedi. 
     
     İSRAİL İDDİALARI REDDETTİ 
     Bu arada, İsrail Parlamentosu Savunma Ve Dış İlişkiler Komisyonu Başkanı Yuval Steinitz, İsrail'in Frdanklin'in yaptıklarıyla ilgili herhangi bir bilgisi olmadığını ileri sürdü. 
     Ordu Radyosu'na yaptığı açıklamada, ''Çok açık biçimde İsrail'in ABD içinde veya ABD'ye karşı casusluk yapmadığını söylüyorum'' diyen Steinitz, ABD ziyaretinden yeni döndüğünü ve bu konunun görüşmelerde hiç gündeme getirilmediğini söyledi. 
     Olayla ilgili dava, 3 Ocak 2006'da başlayacak. 
     
     GİZLİ BİLGİLERİ FİLİPİNLİLERE VERDİ Mİ 
     Öte yandan, ABD Federal Soruşturma Bürosu'nun FBI , eski bir deniz piyadesi hakkında, ''Beyaz Saray'da ABD Başkan Yardımcısı'nın yanında çalışırken aldığı gizli bilgiyi Filipinli yetkililere verip vermediği'' konusunda soruşturma başlattığı bildirildi. 
     Amerikalı hükümet yetkilileri, FBI istihbarat uzmanı olan 46 yaşındaki Leandro Aragoncillo'nun, Filipinli liderlerle ilgili gizli bilgileri bu ülkenin şimdiki ve eski yetkililerine vermekle suçlandığını kaydettiler. 
     Aragoncillo'nun, Beyaz Saray'da 1999-2001 yılları arasında ABD Başkan yardımcısı Dick Cheney ve eski Başkan Yardımcısı Al Gore döneminde görev yaptığı ve geçen yıl da New Jersey'de bir askeri tesiste çalışmaya başladığı belirtildi. 
     Aragoncillo hakkındaki suçlama dosyasında, bu kişinin Filipinlerle ilgili 37'si gizli bilgi olmak üzere 101 belgeyi bilgisayara yüklediği ya da dökümünü aldığı ileri sürülüyor. 
     
</TEXT>
</DOC>
