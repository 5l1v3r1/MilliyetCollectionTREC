<DOC>
<DOCNO> 356790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sonyas04.html </URL>
<DATE> 2005/06/29/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Arif Sağ'dan "flamenko" albüm... 
</HEADLINE>
<TEXT>

     Bağlama üstadı Arif Sağ ile dünyaca ünlü flamenko gitaristi Gerardo Nunez’in, 2006 yılının şubat ayında birlikte albüm çıkaracakları bildirildi. 
     Bursa Büyükşehir Belediyesi’nce düzenlenen "44. Uluslararası Bursa Festivali" kapsamında, Gerardo Nunez ile Kültürpark Açıkhava Tiyatrosu’nda konser veren Arif Sağ, düzenlediği basın toplantısında, Nunez’le bugüne kadar Avrupa’da 11, İstanbul’da 1 konser verdiklerini söyledi. 
     Flamenko müziğini çok sevdiğini belirten Sağ, Nunez ile Avrupa’da verdikleri konserlerde İspanyol ve Türklerin bir araya geldiğini ve konserlerinin büyük ilgi gördüğünü ifade etti. 
     Aynı dili konuşamamalarına rağmen Nunez ile müzik diliyle anlaştıklarını belirten Sağ, "2006 yılının Şubat ayında Madrid’de birlikte stüdyoya girip, flamenko ve türkülerimizi birleştiren projemizi albüm haline getireceğiz" dedi. 
     Nunez de Arif Sağ ile arkadaş olmaktan duyduğu mutluluğu dile getirerek, "Değişik kültürlerin bir araya gelmesine her zaman ilgiyle yaklaştım. İki kültürün ortak noktası Akdeniz. Birbirimizin müziğini, duygularını paylaşmak için sahnedeyiz" diye konuştu. 
     
</TEXT>
</DOC>
