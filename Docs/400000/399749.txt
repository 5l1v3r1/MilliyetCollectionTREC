<DOC>
<DOCNO> 399749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sontur23.html </URL>
<DATE> 2005/12/01/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Bebeğin "göbek kordonu yanlış yerden kesilmesi" sonucu öldüğü iddiası 
</HEADLINE>
<TEXT>

     Kütahya’nın Emet İlçesi Devlet Hastanesi’nde doğduğu gün ölen bir bebeğin, "göbek kordonunun yanlış yerden kesilmesi nedeniyle kan kaybından hayatını kaybettiği" iddia edildi. 
     Emet Kaymakamlığı ve Cumhuriyet Başsavcılığı’nın, iddialar üzerine olayla ilgili soruşturma başlattığı bildirildi. 
     AA muhabirinin aldığı bilgiye göre, doğum sancılarının başlaması üzerine 14 Kasım’da eşi Abdullah Durmaz tarafından Emet Devlet Hastanesi’ne kaldırılan Hafize Durmaz’ın doğumu, kadın hastalıkları ve doğum uzmanı K.K’nın talimatıyla ebe tarafından yapıldı. Yaklaşık 4 kilogram ağırlığında, sağlıklı olarak dünyaya gelen kız bebek giydirildikten sonra battaniyeye sarılarak annesine teslim edildi. 
     Bebeğin altını değiştirmek için bir süre sonra battaniyeyi açan genç kadının yakınları, bebeğin baygın halde ve giysilerinin kan içinde olduğunu fark edince, durumu doktora bildirdiler. 
     Hastanede ilk müdahalesi yapıldıktan sonra uygun kanın bulunamaması nedeniyle Tavşanlı Devlet Hastanesi’ne, oradan da Eskişehir Osmangazi Üniversitesi Tıp Fakültesi Hastanesi’ne sevk edilen ve "aşırı kan ve sıvı kaybından dolayı tüm organları fonksiyonlarını yitiren" bebek, yapılan müdahalelere rağmen kurtarılamadı. 
     Emet Kaymakamlığı, "bebeğin göbek kordonunun yanlış yerden kesilmesi yüzünden öldüğünün" iddia edilmesi üzerine, doğum sırasında nöbetçi olan doktor ve doğumhane personeli hakkında idari soruşturma, Emet Cumhuriyet Başsavcılığı da adli soruşturma başlattı. 
     Soruşturma çerçevesinde Hafize ve Abdullah Durmaz ile bebeğin dedesi Emet Şoförler Odası Başkanı Ahmet Kaymak’ın da ifadelerine başvurulduğu bildirildi. 
     Kaymak, aile olarak büyük üzüntü yaşadıklarını, özellikle bebeğini kaybeden kızının psikolojik yönden çok kötü durumda olduğunu belirterek "Bu olayda ihmali bulunan personelin bir an önce ortaya çıkarılmasını, bir daha böyle bir olayın yaşanmaması için gerekenin yapılmasını istiyoruz" dedi. 
     Emet Devlet Hastanesi Başhekimi Dr. Veysel Okumuş da olayla ilgili soruşturmanın devam ettiğini ve personelin ifadesine başvurulacağını kaydetti. 
     
</TEXT>
</DOC>
