<DOC>
<DOCNO> 377849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sontur11.html </URL>
<DATE> 2005/09/12/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Oyunla gelen ölüm 
</HEADLINE>
<TEXT>

     İsmail AKDUMAN DHA 

SAMSUN’da henüz 3 yaşındaki Z.S., kalp hastası olan 1.5 yaşındaki kardeşi Volkan Sarıtaş'ın ağzına, tedavisinde kullanılan digoxin ilacını fazla miktarda damlatınca ölümüne neden oldu. 
     Gaziosmanpaşa Mahallesi’nde oturan 20 yaşındaki Nuray Sarıtaş ve 24 yaşındaki Sefer Sarıtaş çiftinin 1.5 yaşındaki oğulları Volkan Sarıtaş, kalp hastası olduğu anlaşılınca ilaçla tedaviye alındı. Tıkalı damarların açılması için sabah ve akşam küçük Volkan'ın ağzına birer damla dioksin damlatılmaya başlandı. 
     Önceki akşam sehpanın üzerinde duran digoxin ilacını alan küçük Z.S., annesinin yaptığı gibi ilacı kardeşinin ağzına fazla miktarda damlattı. Kalp damarları tıkanık olan küçük Volkan, ilaçtan yüksek dozda verilince baygınlık geçirdi. Bu sırada mutfakta yemek hazırlayan anne Nuray Sarıtaş, oturma odasına döndüğünde oğlunu baygın bulunca hemen Samsun Doğum ve Çocuk Hastalıkları Hastanesi’ne kaldırdı. Yapılan ilk müdahaleden sonra Samsun 19 Mayıs Üniversitesi Tıp Fakültesi Hastanesi’ne sevkedilen Volkan Sarıtaş, yoğun bakım ünitesinde bir gün süren yaşam mücadelesini kaybetti. 
     Yapılan otopside küçük Volkan'ın verilen fazla miktarda digoxin ilacından zehirlendiği anlaşıldı. Volkan Sarıtaş, Samsun merkeze bağlı Kamalı Köyü'nde toprağa verildi. 
     Olayla ilgili soruşturma başlatan polis, anne Nuray Sarıtaş’ın ifadesine başvurdu. Sarıtaş oğlunun doğuştan kalp hastası olduğunu, tedavisi için sabah ve akşam olmak üzere 2 kez ağzına birer damla ilaç damlattığını anlattı. Nuray Sarıtaş, Ben mutfaktayken çocuklar odada oynuyordu. İlaç ise sehpanın üzerindeydi. Kızım ilacı oradan almış ve benim yaptığım gibi kardeşinin ağzına fazla miktarda damlatmış'' dedi. İnşaat işçisi Sefer Sarıtaş ise, olay sırasında evde olmadığını söyledi. 
     Uzmanlar digoksin ilacının, hasarlı kalbin daha etkili çalışması ve vücuda kan göndermesi için yardımcı olan bir ilaç olduğunu, kalp kasının kasılma gücünü artırarak normal ve sabit bir kalp ritmi sağlamaya yardım ettiğini ve kan dolaşımını düzenlediğini söyledi. 
     
</TEXT>
</DOC>
