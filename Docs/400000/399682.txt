<DOC>
<DOCNO> 399682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sonsiy08.html </URL>
<DATE> 2005/12/01/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
AKP'li vekillerden kaçak yapıya 'ödül' 
</HEADLINE>
<TEXT>

     Cnntürk.com 

Kaçak yapılar belediyelerin başını en çok ağrıtan konular arasında AKP'li milletvekillerinin verdiği önergeyle, kaçak yapılara elektrik ve su hizmeti götürülmesinin yolu açıldı. 
     Meclis Plan ve Bütçe Komisyonu'nda yapılan 2006 Mali Yılı bütçe görüşmeleri sırasında kaçak yapılara elektrik ve su hizmeti götürülmesi gündeme geldi. 
     AKP'li milletvekilleri, geçtiğimiz yıl çıkartılan, 'kullanım izni olmayan yapılara elektrik ve su hizmeti götürülmesi'ni yasaklayan yasada değişiklik için önerge verdi. 
     Önergeyle 12 ekim 2004 tarihinden önce yapılan ve kullanım izni alamayan yapılara elektrik ve su hizmeti götürülmesine imkan tanındı. 
     Görüşmeler sırasında komisyonda bulunan Maliye Bakanı Kemal Unakıtan, AKP'lilerin önergesine karşı çıktı. 
     Unakıtan, ''belediyeler bir şey var ki oraya hizmet götürmüyor. Bu önergeyi kabul ederseniz Anayasa Mahkemesi'nden dönebilir'' dedi. 
     Ancak Unakıtan'ın itirazlarına rağmen, önerge AKP'li milletvekillerinin oylarıyla kabul edildi. 
     
     Yeni TCK'da durum 

     Yeni Türk Ceza Kanunu'na göre, 'yapı ruhsatı almadan, ruhsata aykırı olarak bina yapan veya yaptıran' kişiye bir yıldan beş yıla kadar hapis cezası öngörülüyor. 
     'Ruhsat izni olmadan başlatılan inşaatların şantiyelerine elektrik, su veya telefon bağlantısı yapılmasına müsaade eden' kişinin de aynı cezaya çarptırılmasına hükmediliyor. 
     'Yapı kullanma izni olmayan binalarda bir sanayi faaliyetinin yapılmasına izin veren' kişi hakkında iki yıldan beş yıla kadar hapis cezası öngörülüyor. 
     Yasaya göre, ruhsatsız ya da ruhsata aykırı olarak yapılan veya imar planına ve ruhsatına uygun hale getirilen binalardan ötürü kişiye kamu davası açılmıyor. 
     Açılmış olan kamu davası düşüyor ve mahkum olunan ceza bütün sonuçlarıyla ortadan kalkıyor. Söz konusu hüküm 12 ekim 2004 tarihinde yürürlüğe girmişti. 
     
</TEXT>
</DOC>
