<DOC>
<DOCNO> 383631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sonspo16.html </URL>
<DATE> 2005/10/03/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Bıktagirova Süreyya koşabilseydi, olimpiyatta birinci olurdu... 
</HEADLINE>
<TEXT>

     27. Kıtalararası Avrasya Maratonu bayanlar birincisi Rus atlet Madina Bıktagirova, yarışın yağışlı bir havada geçmesinin kendisi için avantaj olduğunu söyledi. 
     Bıktagirova, AA muhabirine yaptığı açıklamada, yarışın genel olarak iyi geçtiğini ifade ederek, ''Yağışlı bir havada koşmak benim için avantajdı. Maratonun ikinci yarısında biraz zorlandım. Parkur olarak, zor bir parkur. Bu yüzden pek derece çıkmıyor'' dedi. 
     Maratonun ufak tefek aksaklıkların dışında organizasyon olarak da iyi olduğunu ifade eden Madina Bıktagirova, ''Sporculara verilen sular, pet bardakta değil pet şişede verilse daha iyi olurdu. Çünkü bardaktan su içmek kolay olmuyor. Ayrıca kilometre işaretlerini görmekte de zorlandım. Bunların dışında çok iyi bir organizasyondu'' diye konuştu. 
     41 yaşındaki tecrübeli atlet, daha önce 3 kez olimpiyatlarda koştuğunu anlatarak, şöyle devam etti. 
     ''1992 Barcelona, 1996 Atlanta ve 2000'de Sidney Olimpiyat Oyunları'nda koştum. 1993 yılında Stutgart'ta Dünya Şampiyonası'nda 5., 1998 yılında da Avrupa Şampiyonası'nda 2. oldum. Maratonda en iyi derecem ise 1997'de 2. olduğum Berlin Maratonu'ndaki 2.24.46'lık derecem. Avrasya Maratonu'na ilk kez katıldım ve birinci oldum. Parkur rekoru kırabileceğimi son 3 kilometrede öğrendim ve parkur rekoru kırdım. Davet ederlerse, seneye yine gelirim.'' 
     
     ''SÜREYYA KOŞABİLSEYDİ, OLİMPİYATTA BİRİNCİ OLURDU'' 
     Madina Bıktagirova, Türk atletlerden Süreyya Ayhan'ı tanıdığını belirterek, Ayhan'ın güçlü bir sporcu olduğunu söyledi. 
     Süreyya'nın doping olayı nedeniyle ceza aldığını duyduğunu anlatan Bıktagirova, şöyle konuştu 
     ''Eğer bu olayı yaşamasaydı ve koşabilseydi, Atina Olimpiyat Oyunları'nda birinci olurdu. Büyük sporda her şeyi siyaset çözüyor. Bazıları kullanılabiliyor, bazıları kullanılamıyorlar. Bazı sporcuları yakalamak için doping ajansları özel çaba gösteriyorlar, ama bazı sporcular için aynı çabayı göstermiyorlar. Bizi her ay kontrol ediyorlar, ama ABD'li ve Avrupalı sporculara karşı aynı şekilde iş sıkı tutulmuyor. Ben şimdi yaşlandığım için doping ajanslarının ilgisi azaldı, ama gençken her ay kontrol eder, bizi yakalamaya çalışırlardı.'' Süreyya'nın bundan sonra başarılı olmasının tamamen kendisine bağlı olduğunu dile getiren Bıktagirova, ''Her şey ona bağlı. Eğer psikolojik olarak güçlü olursa, bu olaydan sonra kendini ispatlamak isterse daha iyi dönebilir, ama psikolojik olarak yıkıldıysa ve küstüyse o zaman dönmesi zor olabilir'' diye konuştu. 
     Bir ülkede iyi sporcuların yetişmesi için bazı şeylerin olması gerektiğini belirten Madina Bıktagirova, ''Yetenekli sporcunun yanında yetenekli antrenör de olmalı. Ayrıca bu işin hastası olan ve gelişmesini isteyen yöneticilere de ihtiyaç var. En önemlisi de yatırım. Ne kadar çok yatırım yapılırsa o kadar çok gelişir. Rusya'da çok yatırım yapılıyor, ama yolsuzluk olayları çok fazla. Birçok sporcu kendi parasıyla yarışlara gidiyor, ama Rusya'da rekabet çok olduğu için çok sporcu geliyor. İyi koşamazsan senin yerine başkası gelir, sen aç kalırsın'' diyerek sözlerini tamamladı. 
     
</TEXT>
</DOC>
