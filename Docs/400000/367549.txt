<DOC>
<DOCNO> 367549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/spor/ysenay.html </URL>
<DATE> 2005/08/06/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Golsüz gala 
</HEADLINE>
<TEXT>



Fenerbahçe sezonun açılış oyununda modern futboldan değişik görüntüler sunuyordu seyircisine kaybettiği iki puana rağmen... Önce sezon başı yapılan çok ölçülü - biçili kamp çalışması için kutlamalıyız Fenerbahçe teknik grubunu... Almanya'da dönerci - köfteci kalabalığı içinde oynanan uyduruk takımlar yerine Samandıra'daki fizik güç ve mantalite çalışmaları yepyeni ufuklar açmış düşünce zenginliği içindeki Fenerbahçesi'nde. 
Everton maçındaki sıkı disiplin Gençlerbirliği önünde de aynı hassasiyetle uygulanıyordu Sarı - Lacivertli formada... Gerçi Deniz - Luciano ikilisi bayağı tehlikeli durumlar yaratıyorlardı savunmanın göbeğinde... Gençler'in kontraatak çıkışlarında bu ikilinin pozisyonları önleme adına görev paylaşımında beklemeleri dışında, futbol olarak işler yolunda sayılırdı futbolun Ankara'daki açılış GALA'sında... Evet, ilk yarıda direklerde patlayan vuruşlar tesadüfen gol olmazken, futbolun doğası tavır koyuyordu sanki bu gollük fırsatlara... Appiah orta sahadaki savunma işlerinde oldukça başarılı. Ama hücum kavramlarında öyle pek "ahım - şahım" değil. Alex'i oynatmamak için her türlü markaj çabukluğunu gündemde tutuyordu Ziya Doğan hocamız... Kenardan takımını "bir orkestra şefi" gibi yöneten Ziya hoca adeta "12. oyuncu" gibi etki yapıyordu sahada yarışan ekibin üstünde... 
İkinci yarıda Deniz'i çıkarıp, göbekteki gedikleri Önder - Luciano ikilisiyle tamir eden Daum, çok da yerinde bir değişiklik yapıyor, ancak orta alanı sürekli çok adamla savunan Gençlerbirliği, Fenerbahçe'nin gole giden yollardaki hazırlık paslarını daha oluşmadan bastırmasını çok da beceriyle uyguluyorlardı. Fenerbahçe'de, Nobre ve Tuncay gol çıkışlarında beceriksiz kaldıkça üç puan hesapları tutarsızlığa doğru kayıyor ve oyun golsüz bitiyordu sonuçta... Ehh, futbol oyunu budur işte... Puana dayalı maçlarda, hele de deplasmanda gol bulmak define yakalamak gibi bir zenginlik futbol oyununda... Ama Fenerbahçe, bu disiplinli kazanma duygularını hep böyle diri tutsun da, varsın ilk maçta iki puan eksik olsun... 34 haftalık maratonda bu açıkları kapatmak kolay olur bence futbolu çok ciddi oynayan Sarı - Lacivertli takım adına... 


</TEXT>
</DOC>
