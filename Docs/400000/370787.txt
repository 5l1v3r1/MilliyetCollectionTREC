<DOC>
<DOCNO> 370787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/spor/aspo.html </URL>
<DATE> 2005/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu sayılmaz 3-1 
</HEADLINE>
<TEXT>


Ay-Yıldızlı ekibimiz, Bulgaristan karşısında Fatih Tekke ile öne geçmesine rağmen, Berbatov 2 ve Petrov'un gollerine engel olamadı, Danimarka sınavı öncesi kafalarda soru işareti bıraktı 


Milli Takımımız, Bulgaristan karşısında beklenen futbolunu ortaya koyamadı. Fatih Tekke'nin enfes golüyle maça fırtına gibi giren Ay - Yıldızlı ekibimiz, daha sonra defansta yaptığı kademe hatalarının faturasını ağır ödedi 
20. dakika Hasan Şaş'ın sağ taraftan kullandığı korner atışında Fatih müthiş bir kafa vuruşuyla topu filelere gönderdi. 0-1 
24. dakika Georgiev'in sağ taraftan ceza alanına kestiği topa Berbatov kafayı vurdu. Top Rüştü'nün sağından filelere gitti. 1-1 
38. dakika Petrov ceza alanına girerken şutladı. Koray'ın engelleyemediği top filelere gitti. 2-1 
41. dakika Gökdeniz, rakibinden kaptığı topla ceza alanına yöneldi. Pasında topla buluşan Fatih kötü vurdu. 
43. dakika Ceza alanında Georgiev sert vurdu. Rüştü'den seken topu Berbatov tamamladı 3-1 
49. dakika Ceza alanında topla buluşan Serhat sert vurdu. Yan direkten geri dönen topu Bulgar defansı uzaklaştırdı. 
74. dakika Selçuk'un ceza alanına gönderdiği topa Hakan Şükür yatarak vurdu. Kaleye giden topu Petkov son anda çeldi. 

Maçın karnesi 
STAT National 
HAKEMLER Christoforos Zografos, Dimitris Bersis, Andreas Paspaliaris 
BULGARİSTAN Petkov 7 - Kishichev 7 , V.Iliev 6 Tunchev Dk.82 , Topuzakov 7 , Silva 6 - Gergiev 7 Gargorov Dk.46 7 , Yankov 7 , Kamburov 7 Karaslavov Dk.73 6 , Lazarov 7 , Berbatov 8 Genkov Dk.60 5 , Petrov 8 Koprivarov Dk.68 5 
TÜRKİYE Rüştü 5 - Hamit 5 , Tolga 5 , Bülent 10 İbrahim Dk.10 4 - Ümit 5 Deniz Dk.83 , Gökdeniz 4 Serkan Dk.71 4 , Selçuk 7 Okan Dk.79 , Emre 4 Koray Dk.27 5 Hüseyin Dk.79 , Hasan 5 - Serhat 5 , Fatih 6 Hakan Şükür Dk.46 4 
GOLLER Fatih Dk.20 , Berbatov Dk. 24 ve 43 , Petrov Dk.38 
SARI KART Lazarov Bulgaristan , Koray, Hasan Şaş Türkiye 

Terim Eksiklerimiz var 

Milli Takımlar Teknik Direktörü Fatih Terim, başarısız bir prova yaptıklarını belirterek gelecek için umutlu mesajlar verdi. 9 yıl aradan sonra döndüğü Ay - Yıldızlı ekibin başında ilk sınavına çıkan Terim, "Maçın başındaki 10-15 dakikalık pres ve oyundan memnunum. Daha sonra Türk futbolunun klasik sıkıntıları olan kademe hataları ve kanatlardan goller yedik. İkinci yarıda Serhat'ın direkten dönen topu ağlara gitseydi skor çok farklı olurdu. Bu bölümde net pozisyonlar bulduk ama atamadık. Özellikle savunmada sıkıntılar yaşadık" dedi. Tecrübeli hoca, Danimarka maçına kadar hazır duruma geleceklerini de vurgulayarak, "Eksiklerimiz var fakat bunları mutlaka çözeceğiz. En azından fizik olarak hazır hale geleceğimize inanıyorum. Mevcut kadroya yeni katılacak oyuncularımız da olacak" diye konuştu. Fatih Terim, Danimarka sınavı öncesi, bir kulüp takımıyla hazırlık karşılaşması oynamayı düşündüklerini sözlerine ekledi. 

Ümit Milliler berabere 3-3 

Ay - Yıldızlılar, Reha Kapsal yönetimindeki ilk sınavını dün Bulgaristan önünde verdi. Ordu Stadı'nda oynanan özel maç 3-3 bitti. Ümit Milliler, 26'da Gökhan'ın golüyle öne geçerken, ev sahibi 40'da Stoyanov ile eşitliği sağladı. 51'de Umut'la skoru 2-1 yapan gençlerimiz, 61'de Zlatinski ve 77'de Bojkov'un sayılarına engel olamadı. 90'da sahneye çıkan Semih ağları sallayarak skoru 3-3 olarak yazdı. 

Güle güle Kaptan 

A Milli Takım ve Galatasaray'ın emektar ismi Bülent Korkmaz'ın, Ay - Yıldızlı takımdaki kariyeri Bulgaristan maçıyla sona erdi 

Türk futbolunun emektar kaptanı Bülent Korkmaz, A Milli Takım'a dün gece veda etti. Teknik Direktör Fatih Terim tarafından Bulgaristan maç kadrosuna alınan 37 yaşındaki oyuncu sahaya yeniden kaptan olarak çıktı ve 10. dakikada yerini İbrahim Toraman'a bırarak başarılarla dolu Milli Takım macerasına son noktayı koydu. Bülent Korkmaz'ı başta Fatih Terim olmak üzere tüm futbolcular alkışlayarak kutladı. 
Bülent Korkmaz, Bulgaristan karşılaşmasında 102 kez Milli formayı giyerken, 26. kez kaptan olarak görev yaptı. İlk kez 17 Ekim 1990 tarihinde İrlanda Cumhuriyeti ile deplasmanda oynanan maçta Milli olma onurunu yaşayan emektar yıldız, Ay - Yıldızlı forma altında bugüne kadar iki gol attı. 
Futbola 23 yıl önce Galatasaray altyapısında başlayan Bülent Korkmaz, Sarı - Kırmızılı kulübün jübile teklifini kabul etmemişti. 
Türk futbol tarihinde Suat Kaya ile birlikte 8 kez en çok lig şampiyonluğu yaşayan, Avrupa kupalarında 101 kez en çok forma giyen Türk futbolcusu olma unvanını elinde bulunduran Bülent, A Milli formayı en çok giyen futbolcular sıralamasında 102 maçla Rüştü'nün ardından 103 ikinci sırada yer alıyor. 

Fatih'e yakın takip 

Leverkusen, Everton ve Spartak Moskova, milli golcüyü izledi 

Milli Takım'ın golcüsü Fatih Tekke, Bulgaristan ile oynanan özel karşılaşmada Avrupalı kulüpler tarafından yakın takibe alındı. İngiltere'nin Everton, Almanya'nın Bayer Leverkusen ve Rusya'nın Spartak Moskova kulüplerinin temsilcileri maç için Sofya'ya gelerek tecrübeli forveti çıplak gözle izledi. Bu kulüplerin, ilk yarıda attığı mükemmel kafa golüyle alkışlanan başarılı futbolcu için önümüzdeki günlerde Trabzonspor'un kapısını çalacakları vurgulandı. İlk devre sonunda yerini Hakan Şükür'e bırakan Fatih Tekke daha önce İngiliz Blackburn Rovers ve İspanyol Deportivo La Coruna'nın da transfer gündemine girmişti. 


</TEXT>
</DOC>
