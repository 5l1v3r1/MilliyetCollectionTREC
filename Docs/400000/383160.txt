<DOC>
<DOCNO> 383160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/son/sonspo20.html </URL>
<DATE> 2005/10/01/ </DATE>
<TIME> 21.05 </TIME>
<AUTHOR>  </AUTHOR>
<HEADLINE>
Konyaspor - Fenerbahçe maçından notlar 
</HEADLINE>
<TEXT>

     Taraftarların yoğun ilgi gösterdiği Turkcell Süper Ligi'ndeki Konyaspor-Fenerbahçe karşılaşmasında Konyasporlu taraftarlar, tribünlerde Mevlana'nın sözlerinin yazılı olduğu pankartlar açtı. 
     Atatürk Spor Sitesi'nin dış kapıları saat 15.00'de açılırken, taraftarlar saat 16.00'dan itibaren stada alınmaya başlandı. 
     Fenerbahçeli taraftarlar, kendileri için ayrılan kapalı bölümdeki Yeşil Tribünü maçın başlamasına 1 saat kala doldurdu. Yaklaşık 3 bin Fenerbahçeli taraftar, maç saatine kadar aralıksız tezahürat yaptı. 
     Konyaspor, stada saat 16.20'de geldi. Evsahibinden yaklaşık 20 dakika sonra da Fenerbahçe futbol takımı ve yöneticileri yoğun güvenlik önlemleri altında stada giriş yaptı. 
     Fenerbahçeli bazı futbolcular, maç başlamadan 1 saat kadar önce takım elbiseleriyle sahada dolaştılar. 
     Isınmak için sahaya çıkan Rüştü, Fenerbahçeli taraftarların yoğun sevgi gösterisine tribünlere giderek karşılık verdi. Daha sonra Rüştü elinden tuttuğu Volkan ile tribünlere giderek taraftarları selamladı. 
     Fenerbahçeli futbolcular karşılaşmanın başlamasına 40 dakika kala sahaya çıktılar ve tribünlerdeki sarı-lacivertli taraftarları selamladılar. 
     Fenerbahçe'den yaklaşık 5 dakika sonra Konyasporlu futbolcular da ısınmak için sahaya çıktı. 
     Fenerbahçe taraftarları Anelka, Nobre ve Alex'e yoğun sevgi gösterilerinde bulundu. 
     Mehmet Yozgatlı ve Rüştü, Konyaspor Teknik Direktörü Aykut Kocaman'la sohbet ederek birbirlerine başarılar diledi. 
     Konyasporlu taraftarlar kale arkalarını ve maraton Tribünü'nü maçın başlamasına az bir süre kala doldurdu. 
     Bu arada PAF Ligi'nde yapılan maçta Fenerbahçe, Konyaspor'u 4-1 yendi. 
     
     TRİBÜNLERDE MEVLANA'NIN SÖZLERİ 
     Konyaspor taraftarları, Konya'da 798. doğum yıldönümü kutlanan ünlü düşünür Mevlana'nın sözlerinin yazılı olduğu pankartlar açtı. 
     Pankartlarda Mevlana'nın şu sözleri yer aldı ''Sen dost olursan, sayısız dost görürsün'', ''Şu toprağa sevgiden başka bir tohum ekmeyiz biz'', ''Gönlünü dikenden temizlersen sonsuz gül bahçelerine ulaşırsın'', ''Fena söyleyici fena öğretici, fena düşünceli olma.'' Ayrıca, dün gece Rixos Otel'de Mevlana'nın 798. doğum yıldönümü dolayısıyla düzenlenen programa, takımıyla aynı otelde kalan Fenerbahçe Teknik Direktörü Cristoph Daum da geldi. 
     Daum, kendisine sorulması üzerine Mevlana'yı tanımadığını, ancak birkaç kez sema gösterisi izlediğini söyledi. 
     Bir öğretim üyesinin Mevlana'nın eseri Mesnevi'den kendisine İngilizce olarak okuduğu beyitleri dinleyen Daum, Mesnevi'nin Almanca çevirisini bulması halinde okuyacağını söyledi. 
     
</TEXT>
</DOC>
