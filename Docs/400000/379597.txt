<DOC>
<DOCNO> 379597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/sondun15.html </URL>
<DATE> 2005/09/19/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Rum basını ABD, Kıbrıs'tan özel temsilci istedi 
</HEADLINE>
<TEXT>

     Amerikalı yetkililerin, KKTC Cumhurbaşkanı Mehmet Ali Talat ve Rum yönetimi lideri Tasos Papadopulos'a, BM Genel Sekreteri Kofi Annan ile nihai görüşlerini tartışmak üzere özel görevlilerini New York'a göndermelerini önerdikleri iddia edildi. 
     Rum Fileleftheros gazetesi, ''Özel Görevliler Diplomasisi'' başlığıyla verdiği haberde, Amerikalıların, ''bunun iyi bir başlangıç olacağını'' vurguladıklarını yazdı. 
     Habere göre, Amerikan hükümeti, Rum yönetiminin bir özel görevlisini tekrar Kofi Annan'a göndererek, Kıbrıs Rum tarafının nihai görüşlerini kendisiyle tartışması gerektiğine inanıyor. Amerikalı bir yetkili, ''Kofi Annan'ın Kıbrıs'ta her iki tarafın da görüşmelerin yeniden başlatılmasını isteyip istemediği konusunda henüz ikna olmadığını'' belirtti. 
     Amerikalılar, KKTC Cumhurbaşkanı Talat'ın da Genel Sekreter'e özel temsilci göndermesi gerektiği görüşünde. Gazete, diplomatik bir kaynağın, ''İlk kez her iki taraf da nihai görüşlerinin Annan'a sunulması gerektiğini vurguluyorlar'' yorumunda bulunduğunu kaydetti. 
     Gazeteye göre, ismini açıklamayan Amerikalı yetkili, ''3 Ekim'in hemen ardından Kıbrıs sorunuyla ilgili müzakerelerin yeniden başlaması gerektiğini'' söyledi. 
     Alithia gazetesi de ''Planı üzerinde görüşlerimizi netleştirmemiz için Annan, Rum tarafından yeni izahatlar istiyor. Kofi Annan bize özel görevli göndereceğine, Kıbrıs Rum hükümetinden, şimdi özel görevlisini gönderip Kıbrıs konusunda istediğimizi açık olarak kendisine izah etmesini istiyor'' diye yazdı. 
     
</TEXT>
</DOC>
