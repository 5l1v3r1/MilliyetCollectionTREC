<DOC>
<DOCNO> 362463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sonspo08.html </URL>
<DATE> 2005/07/19/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Trabzon'da Tolga bereketi... 
</HEADLINE>
<TEXT>

     Tolga’nın bonservisinden 3 milyon 750 bin dolar kazanan Trabzon, Eller ve Jefferson için 1,5 milyon dolar ödedi. 
     
     İnce eleyip sık dokundu 
     Şenol Güneş’in gönderilmesini istemediği halde, gerek futbolcunun ayrılma talebinde bulunması, gerekse Shakhtar Donetsk’in geri çevrilmeyecek bedel önermesi sonucu gerçekleşen Tolga Seyhan’ın transferi, Bordo-Mavili kulüp için hayırlı oldu. Öyle ki, Trabzonspor, milli oyuncunun transferinden kasasına koyduğu para ile neredeyse takımdaki tüm eksik yönlerini giderdi. Shakhtar’dan 3 milyon 750 bin dolara satan Trabzonspor, Brezilya’dan yaptığı iki transfer ile birlikte bir forvet oyuncusunun maliyetini neredeyse bu parayla karşılıyor. 
     
     Para saçma dönemi bitti 
     Karadeniz Fırtınası, Cruzeiro kalecisi Jefferson’ı 600 bin dolar bonservis bedeli ödeyerek aldı. Flumunense’den transfer edilen ve bazen Brezilya Milli Takımı’na da giden Eller için de 900 bin dolar bedel ödendi. Trabzonspor iki önemli transferi için 1 milyon 600 bin dolar verirken, Tolga’dan gelen paranın 2 milyon 250 bin doları hala kasada duruyor. Yöneticilerin her konuda anlaşmaya vardığı ve bugünlerde Trabzon’a getirmeyi planladığı Flamingo’nun forveti Obina’nın bonservisi için de 2,5 milyon dolar civarında bir para vermeyi planlıyor. 
     
     Yıllık ücretler düşük 
     Trabzonspor’da kalmak için 1 milyon 600 bin YTL talep eden Tolga’nın yerine transfer edilen Fabiano Eller’e yıllık sadece 350 bin dolar ödeyecek. Kaleci Jefferson da bu sezon 350 bin dolar alacak. İki futbolcuya ödenecek toplam para 700 bin dolar. Bordo-Mavili yönetim, Tolga’ya imza attırmayarak ve iki Brezilyalı oyuncuyu çok ucuza malederek toplamda 665 bin YTL kar elde etmiş oldu. Trabzonspor yönetimi, transferine kesin gözüyle bakılan Obina’ya da 350 bin dolar ödeyecek. Üç futbolcunun yıllık ücretleri 1 milyon 400 bin YTL’yi bulacak. 
     
     İlk sınav ilk asist 
     Shakhtar Donetsk forması altında ilk lig sınavını Dnipro D’petrovsk takımına karşı veren Tolga, başarılı oyununu bir de asistle süsledi. Bu futbolcunun 49. dakikada kafayla indirdiği topu Vorobey ağlara göndererek takımının ilk sayısını sağladı. Shakhtar, rakibini 2-0’la geçti. 
     
</TEXT>
</DOC>
