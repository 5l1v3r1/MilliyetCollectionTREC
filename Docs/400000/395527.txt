<DOC>
<DOCNO> 395527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sonspo22.html </URL>
<DATE> 2005/11/16/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Beşiktaş'ın menajeri Ekşi Nihat ile temasa geçeceğim... 
</HEADLINE>
<TEXT>

     Fenerbahçe teknik direktörü Daum'un da ısrarla istediği Nihat Kahveci için Beşiktaş da atağa geçti. 
     Beşiktaş idari menajeri Mehmet Ekşi, alt yapıdan yetişen Nihat ile kısa sürede temasa geçeceğini söyledi. 
     Real Sociedad ile aralık ayında yollarını ayırma kararı alan milli futbolcu için, Başkan Miguel Fuentes, "Nihat istediği takımla masaya oturabilir" demişti. 
     Milli oyuncunun istediği 2.5 milyon euroluk ücreti ödeyemeyeceğini açıklayan İspanyol kulübü, yeniden sözleşme yenilenmeyeceğini duyurmuştu. 
     Siyah-beyazlı takımın yeni idari menajeri Mehmet Ekşi, Beşiktaş TV’de yaptığı açıklamada Nihat’ın Beşiktaş’ın alt yapısından yetiştiğini vurgulayarak, "Nihat bizim çocuğumuz. Avrupa’da kendini ispatladı ve çok iyi futbol oynuyor. Nihat, eğer bir yere gidecekse Beşiktaş’ın kapısının önünden geçmeli" dedi. 
     Nihat’ı sürekli olarak takip ettiklerini anlatan idari menajer Ekşi, "Kendisiyle temasımızı da kesmedik. Nihat ile yakın bir zamanda temasa geçerek görüşeceğim" ifadesini kullandı. 

     
</TEXT>
</DOC>
