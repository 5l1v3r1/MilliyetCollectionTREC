<DOC>
<DOCNO> 395754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/soneko28.html </URL>
<DATE> 2005/11/17/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
TOFAŞ Teşvik gelirse yeni kuşak Doblo'yu Türkiye'de üretebiliriz 
</HEADLINE>
<TEXT>

     Tofaş Üst Yöneticisi Alfredo Altavilla, hükümetten teşvik gelmesi halinde, Doblo'nun gelecek kuşak modellerini Türkiye'de üretebileceklerini bildirdi. 
     Altavilla, 2005 yılı 9 aylık mali sonuçlara ilişkin düzenlediği basın toplantısında yaptığı konuşmada, şirketin 9 aylık vergi öncesi karının geçen yılın aynı dönemine göre 2 kattan fazla artarak 131.4 milyon YTL'ye, 2004'te yüzde 2.9 olan net kar marjının ise bu yıl yüzde 6'ya ulaştığını kaydetti. 
     2004 yılının 9 ayında 56 milyon YTL olan vergi sonrası net karlılığın, bu yıl 110 milyon YTL seviyesinde gerçekleştiğini belirten Altavilla, ilk 9 aylık dönemde şirketin yüksek miktarda nakit yaratmaya devam ederek, geçen yılın aynı döneminde 280.7 milyon YTL olan nakit varlıklarını yüzde 70 artırarak 476.2 milyon YTL'ye ulaştırdığını ifade etti. 
     Tofaş'ın bu dönemde iç pazarda otomobil ve hafif ticari araç pazarındaki payını yüzde 11.1'den 11.8'e yükselttiğine işaret eden Altavilla, ihracatın da yüzde 1.4 artarak yaklaşık 481 milyon avro büyüklüğe ulaştığını bildirdi. 
     Altavilla, bu yıl 123 bin adet araç ürettiklerini, bunların yüzde 50-50 iç pazar satışı ve ihracat şeklinde gerçekleşerek dengeli bir seyir izlediğini belirtti. 
     
     ''HÜKÜMETİ İKNA ETMEYE ÇALIŞIYORUZ'' 
     Alfredo Altavilla, yeni Doblo'nun Türkiye'deki satışı ve performansından son derece memnun olduklarını vurgulayarak, Alfa Romeo'nun yeni modelini 2006 yılında piyasaya çıkaracaklarını söyledi. 
     Tofaş'ın 500 milyon avroluk yatırımına değinen Altavilla, bu yatırım kapsamındaki 2 projenin devreye girmesiyle kapasitenin artırılacağını belirtti. 
     Türkiye'deki yatırımlara devam ettiklerini vurgulayan Altavilla, ''Doblo'nun gelecek kuşak modellerini Türkiye'de üretmek konusunda, Türk hükümetini yerel üretimi desteklemeye ikna etmeye çalışıyoruz. Bu, Türkiye'de ulusal otomotivin gelişmesi açısından da önemli. Hükümetten teşvik gelirse Doblo'nun gelecek kuşak modellerini Türkiye'de üretebiliriz'' şeklinde konuştu. 
     
     ''FIAT, KOÇ GRUBU İŞBİRLİĞİNDEN MEMNUN'' 
     Soruları da yanıtlayan Altavilla, ortaklıklara ilişkin bir soruya şu yanıtı verdi 
     ''Yatırım konusunda her hissedar kendi istediği kararı verebilir. Şunu açık bir şekilde ifade etmek isterim ki Fiat Grubu mutlak bir şekilde Koç Grubu ile olan işbirliğinden son derece memnundur. Fiat, Koç Grubu ile olan işbirliğini daha da güçlendirmek istemektedir. Biz sadece üretimde değil otomotiv sanayinin bütün dallarında Koç Grubu ile işbirliğini güçlendirmek istiyoruz. Ben, Mustafa Koç'un Londra'da yaptığı açıklamayla tamamen hemfikirim. Bu nedenle Tofaş da bu yönde hareket ediyor. Tofaş, artık Mustafa Koç'un gösterdiği yolda ilerlemektedir. Yani bir Türk şirketinin, bağımsız olarak yeni birtakım gelişmeler yapabilecek çapta bir şirket olduğunu kanıtlayacaktır.'' Tofaş Üst Yöneticisi Altavilla, Türkiye'nin Fiat için son derece stratejik bir alan olduğuna dikkat çekerek, ''Özellikle güçlü bir yerel partnerle işbirliği yapmamız çok önemli. Bizim bu aşamada Türkiye'de bulabileceğimiz en güçlü partner Koç Grubu'dur'' dedi. 
     
     ''BİZ DÜŞÜK FİYAT OYUNUNA KATILMIYORUZ'' 
     Altavilla, gelecek kuşak Doblo modellerinin üretilmesine ilişkin bir soru üzerine, özellikle Doğu Avrupa ülkelerinde yeni fabrikalar açılması ve üretimlerin yerelleştirilmesi yönünde hükümetlerin sağladığı teşviklere işaret ederek, başka ülkelerdeki bu tür teşviklerin kaçınılmaz olarak Türkiye'nin rekabet gücünü etkilediğini söyledi. 
     Türkiye'deki operasyonları geliştirmek istediklerini dile getiren Altavilla, ''Türk hükümeti de birtakım kartlarını oynamalı ve eğer bu sanayinin gelişmesini istiyorsa bazı hamleler yapmalı'' diye konuştu. 
     Teşviklerin sadece kapasite artırımı olarak görülmemesi gerektiğini, çok farklı şekillerde sağlanabileceğini belirten Altavilla, bu teşviklerle batılı şirketlerin Türkiye'ye gelip ülkedeki birikimi kullanabilmeleri gerektiğini ifade etti. 
     Alfredo Altavilla, satışlardaki azalmaya rağmen karlılık artışının ne şekilde sağlandığı sorusuna da ''Biz düşük fiyat oyununa katılmıyoruz. Her halükarda öncelikle karlılığa önem veriyoruz. Artışta maliyetlerin düşüşü ile teşviklerin etkisi oldu'' yanıtını verdi. 
     
     ''İRAN KHODRO'DA ÇÖZÜM BULMAYA ÇALIŞIYORUZ'' 
     Mini Cargo yatırımının finansmanı konusunun Aralık ayı ortasında netleşeceğini belirten Altavilla, kapasite artırımının 300 bin civarında olacağını kaydetti. 
     Altavilla, İran Khodro-Tofaş uyuşmazlığına ilişkin bir soru üzerine de ''Şu anda her iki taraf için de iyi bir çözüm bulmaya çalışıyoruz. Müzakereler çok uzun zamandır devam ediyor. Ne zaman sonuçlanacağı konusunda hiçbir bilgim yok. Ancak iyi niyetle pazarlıklarımızı ve görüşmelerimizi sürdürüyoruz. Karşı tarafın da aynı şekilde davrandığına inanıyorum. Ayrıca bizim açımızdan öyle çok önemli bir sorun da değil'' şeklinde konuştu. 
     Alfredo Altavilla, eski kasa Doblo'nun Çin'de üretilmesine yönelik sözleşmenin bu yılın sonundan önce imzalanacağını, ancak pazarlıkların hala sürdüğünü bildirdi. 
     
</TEXT>
</DOC>
