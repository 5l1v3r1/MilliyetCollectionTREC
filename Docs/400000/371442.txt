<DOC>
<DOCNO> 371442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/son/sondun24.html </URL>
<DATE> 2005/08/20/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Kabin görevlisi düşen Rum uçağını kontrol etmeye çalışmış... 
</HEADLINE>
<TEXT>

     Yunanistan'ın başkenti Atina yakınlarında geçen hafta sonu düşen Boeing 737 tipi Kıbrıs Rum yolcu uçağını son dakikalarda kontrol etmeye çalışan kişinin, kabin görevlisi Andreas Protromo olduğu tespit edildi. 
     Rum radyosu, pilot kabinindeki kan izleri ve yakınlarından alınan kan örneklerinin DNA yoluyla tahlili ve karşılaştırmaların ardından, uçağı son dakikalarda kontrol altına almaya çalışan kişinin Andreas Protromo olduğu sonucuna varıldığını bildirdi. 
     Radyo, Protromo'nun, pilot brövesine ehliyet-diploma sahip olduğunu ve naaşının henüz tespit edilmediğini belirtti. 
     Bu arada Rum radyosu, konuyla ilgili bir başka haberinde, uçağın Paris'e gönderilen ikinci karakutusundaki kayıtların deşifre edildiğini duyurdu. 
     Haberde, Fransız sivil havacılık yetkililerinin, deşifre edilen bilgiyi basına açıklamayacağı, araştırmayı yapmaya yetkili olan Yunanistan makamlarına göndereceği kaydedildi. Karakutudaki hasarın fazla olmadığı açıklandı. 
     
</TEXT>
</DOC>
