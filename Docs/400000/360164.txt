<DOC>
<DOCNO> 360164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/sontur24.html </URL>
<DATE> 2005/07/11/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Kanseri yendi, trafik canavarına yenildi 
</HEADLINE>
<TEXT>

     TAYLAN YILDIRIM İzmir DHA 

İzmir Bornova'ya bağlı Altındağ'da oturan ve 9 yıl önce yakalandığı göğüs kanserini 2 yıl önce yenmeyi başaran ki çocuk annesi Lütfiye Güler 39 , trafik kazası sonucu yaşamını yitirdi. Eşinin yaşama ve ailesine bağlılığı sayesinde kanseri yendiğini belirten eşi Mümin Güler Ailemizde sevgi çemberi kurmuştu. Kanseri yenen eşimi trafik canavarı alt etti. Yokluğuna alışmak çok zor" dedi. 
     Çiğli Balatçık'taki TEKEL Tütün işletmesi'nde 1 Mayıs'ta işe başlayan Güler, 31 Mayıs sabahı işe gitmek üzere, Hüseyin Çınar'ın kullandığı 35 S 01191 plakalı servis midibüsüne bindi. Ancak midibüs, saat 06.30 sıralarında Karşıyaka Altınyol Naldöken köprüsü yakınlarında, kayganlaşan yolda sürücünün hakimiyeti kaybetmesi üzerine devrildi. Kazada işçilerden Hatun Çakır ve Güler ölürken, Çınar ve 24 işçi de yaralandı. Çınar sevk edildiği nöbetçi mahkemece tutuklandı. 
     Kazada hayatını kaybeden Çakır'la aynı gün işe başladıkları belirtilen Güler'in ölümünün ardından, daha önce verdiği yaşam mücadelesi ortaya çıktı. 1996'da konulan teşhisi önce eşiyle paylaşan, ardından yılmak yerine hastalıkla mücadele etmeye başlayan Güler, ailesinden aldığı destekle iki yıl önce hastalığından kurtulmayı başardı. 
     Sağlık durumunun düzelmesiyle çalışmaya başlayan Güler'i sabah işine uğurladığını söyleyen 20 yıllık eşi Mümin Güler "Kısa süre sonra kaza haberi geldi. Hastaneye gittiğimizde acı haberi öğrendik. Hayatını kaybettiğini söyledikleri an dünyam yıkıldı. Bize yaşamanın güzelliklerini anlatan, hastalığına rağmen yaşama sevincini bir an olsun yitirmeyen eşim trafik kazasında ölmüştü. Evimizde herşey bıraktığı gibi duruyor. Öyle de kalacak" dedi. 
     
</TEXT>
</DOC>
