<DOC>
<DOCNO> 354637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/yasam/axyas01.html </URL>
<DATE> 2005/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Haydarpaşa 'otel' olacak 
</HEADLINE>
<TEXT>


2009'da tren trafiğine kapatılacak Haydarpaşa Garı'nın otel ve ticaret merkezine dönüştürülecek olması büyük tepki yarattı 


Ulaştırma Bakanı Binali Yıldırım, Boğaz Tüp Geçiş Marmaray Projesi inşaatının 28 Nisan 2009'da tamamlanacağını belirterek, "Bu tarihten itibaren gar, tren trafiğine kapatılacak" dedi. 
Haydarpaşa Garı ve çevresi için geliştirilen 'otel ve ticaret merkezi' projesinde bölgenin tarihi dokusunun korunmasının öncelikli hedef olduğunu vurgulayan Bakan Yıldırım, "Marmaray Projesi tamamlanınca gar, işlevini kaybedecek. Garı atıl tutmak yerine, uluslararası ticaret, kültür, sanat, kongre ve turizm merkezi olarak kullanmayı planlıyoruz" diye konuştu. 

Etkinlik düzenlendi 
Öte yandan, İstanbul'un tarihi simgelerinden Haydarpaşa Garı'nın ticaret merkezine dönüştürülecek olması, bazı kesimlerde büyük tepki uyandırdı. TMMOB Mimarlar Odası ile Birleşik Taşımacılık Sendikası BTS üyeleri, önceki gün Haydarpaşa Garı önünde etkinlik düzenledi. 
Bazı partilerin il örgütlerinin ve sivil inisiyatif kuruluşlarının da destek verdiği etkinlikte yapılan konuşmalarda, tarihi kültürel değerlerin yağmalandığı ve küresel şirketlerin emrine sunulduğu vurgulandı. 



</TEXT>
</DOC>
