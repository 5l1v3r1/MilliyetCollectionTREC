<DOC>
<DOCNO> 370302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/sonspo14.html </URL>
<DATE> 2005/08/16/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Fatih Terim, 9 yıl sonra A Milli Takım'ın başında sahaya çıkıyor... 
</HEADLINE>
<TEXT>

     Milli Takımlar Teknik Direktörü Fatih Terim, 9 yılı aşkın bir aradan sonra A Milli Futbol Takımı'nın başında yarın sahaya çıkacak. 
     Ay-yıldızlı ekibin başında son sınavını 1996 yılında İngiltere'de düzenlenen Avrupa Şampiyonası finallerinde, 19 Haziran 1996'da Danimarka karşısında veren Terim, aradan geçen 9 yılı aşkın sürenin ardından yarınki Bulgaristan maçıyla yeniden milli heyecanı saha içinde yaşamaya başlayacak. 
     Terim, A Milli Futbol Takımı'nın 82 yıllık geçmişinde görev yapan 41 teknik adam içinde, başarı yüzdesi en yüksek teknik direktörler içinde yer alıyor. 
     Milliler, Terim yönetiminde yaptıkları 34 maçta 17 galibiyet, 8 beraberlik ve 9 yenilgi alırken, toplam 47 gol atıp, kalesinde 37 gol gördü. 
     Terim ayrıca, A Milli Futbol Takımı'nı, tarihinde ilk kez Avrupa Şampiyonası finallerine götüren teknik adam unvanının da sahibi. 
     
</TEXT>
</DOC>
