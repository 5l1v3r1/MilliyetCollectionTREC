<DOC>
<DOCNO> 364317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sondun06.html </URL>
<DATE> 2005/07/26/ </DATE>
<TIME> 00.25 </TIME>
<AUTHOR>  </AUTHOR>
<HEADLINE>
AP, sorgu kasetini ele geçirdi... 
</HEADLINE>
<TEXT>

     Associated Press televizyonu, Irak’ın devrik Devlet Başkanı Saddam Hüseyin’in yönetim kadrosunda bulunan üst düzey yetkililerin sorgu kasetini ele geçirdi. 
     Kasette, Saddam rejiminde Devlet Başkanı Yardımcısı olan Taha Yasin Ramazan, eski Savunma Bakanı Ali Hasan El Mecid Kimyasal Ali , Saddam’ın üvey erkek kardeşleri Barzan ve Vatban İbrahim El Hasan, Irak’ın eski Kahire Büyükelçisi Samir Abdülaziz El Necim ve Saddam’ın yardımcılarından Ahmed Hüseyin Kudayer’in, hakim Münir Haddad tarafından sorgulandıkları görülüyor. 
     Özel Irak Mahkemesi’nden yapılan açıklamaya göre, hakim Münir Haddad, söz konusu kişilere, Şii, Kürt ve diğer siyasi muhaliflerin öldürülmesiyle ilgili sorular yöneltirken, geleneksel kıyafeler içindeki Taha Yasin Ramazan kendisini, "Adım Taha Yasin Ramazan, eski devlet başkanı yardımcısı. 1991’de devlet başkanı yardımcısı olarak atandım ve 2003 yılına kadar görevimi sürdürdüm. 1995 yılında, BM 
     gıda karşılığı petrol programının ve silah denetçilerinin işlerinin yürütülmesinden sorumluydum" sözleriyle tanıtıyor. Kasette, 1988 yılında Halepçe katliamındaki rolü nedeniyle Kimyasal Ali lakabı takılan El Mecid’in mavi bir tişört giydiği ve "1987’den 1989’a kadar kuzey bölgesiyle olan ilişkilerden sorumluydum, 1991’den 1995 yılına kadar savunma bakanıydım" dediği görülüyor. Sorgu kasetinde, diğer yetkililer de kısaca 35 yıllık Baas Partisi iktidarındaki kariyerlerinden söz ediyorlar. 
     
</TEXT>
</DOC>
