<DOC>
<DOCNO> 383369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/sonspo23.html </URL>
<DATE> 2005/10/02/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Nuri Şahin, milli takıma çağırıldığını öğrenince büyük sevinç yaşadı 
</HEADLINE>
<TEXT>

     B Genç Milli Takım'ın yıldız oyuncusu Nuri Şahin, Fatih Terim tarafından A Milli Futbol takımı aday kadrosuna çağrıldığını öğrenince büyük bir sevinç yaşadı. 
     11. Dünya B Gençler Futbol Şampiyonası için milli takımla Peru'da bulunan genç futbolcunun, ailesinin kendisine telefonda verdiği müjdeli haberi önce şaka sandığı, federasyon görevlilerinin bilgiyi doğrulamasıyla büyük bir mutluluk yaşadığı bildirildi. 
     Futbol Federasyonu'nun yayınladığı bültende, Almanya maçı için A Milli Takım aday kadrosuna alınmasının büyük bir tesadüf olduğunu kaydeden Nuri Şahin, genç milli takım formasını da ilk kez yine bir Almanya maçında giydiğini bildirdi. 
     Nuri Şahin, Peru dönüşü A Milli Futbol Takımı'nın İstanbul'daki kampına katılacak. 
     
</TEXT>
</DOC>
