<DOC>
<DOCNO> 382988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/dunya/dun01.html </URL>
<DATE> 2005/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesajı aldı, Bush'a iletecek 
</HEADLINE>
<TEXT>


SEMA EMİROĞLU New York 


Mısır, Suudi Arabistan ve Türkiye'yi kapsayan Ortadoğu turunu bitirip önceki gün ülkesine dönen ABD'nin kamu diplomasisinden sorumlu Dışişleri Bakan Yardımcısı Karen Hughes'un, Ankara'da aldığı Irak mesajını Başkan George W. Bush'a ileteceği bildirildi. 
New York Times gazetesinin İstanbul çıkışlı haberine göre, Hughes, bir Türk yetkilinin kendisine, "Türkiye'nin kapı komşusu olan Irak'ın iç savaşa sürüklendiğini ve bunun alevlerinin Türkiye'yi de sardığını, sokaktaki bir Türk'ün bakış açısından tahayyül edin" dediğini söyledi. Bundan çok etkilendiğini kaydeden Hughes, "Washington'a döndüğümde bu mesajı Başkan Bush'a mutlaka ileteceğim" dedi. 
Bush'un uzun süre iletişim danışmanlığını yapan Hughes'ün İstanbul'da bir çocuğu kucaklarken çekilen resminin, pek çok televizyon ve gazetede yayımlandığına dikkat çeken New York Times, "Hughes'un Irak Savaşı konusundaki eleştirileri nasıl saygıyla dinlediği, bunlara yanıt verdiği ve ABD'nin, Kürt ayrılıkçıların uyguladığı şiddete karşı olduğunu yinelediğine dair haberler yayımlandı" dedi. 
Ancak Hughes'un görevinin, yanlış bilgileri düzeltmek olduğuna da dikkat çekilen yazıda, şöyle denildi "Örneğin Türkiye'de Amerikalı yetkililer sadece Irak Savaşı'nı savunmak zorunda değiller ayrıca çok sayıda Iraklı kadının Amerikalıların tecavüzüne uğradığı yönündeki hatalı haberlere de karşılık vermeleri gerekiyor. Bu yıl başında pek çok gazete, Asya'daki tsunamiye, ABD'nin deniz altında gerçekleştirdiği nükleer patlamanın yol açtığını yazdı. Hughes, bu tür haberlere 'hızlı karşılık' verecek bir birim oluşturmak ve diplomatların bulundukları yerin dil ve kültürlerinde savunma yapabilecek şekilde eğitilmelerini istiyor." 


</TEXT>
</DOC>
