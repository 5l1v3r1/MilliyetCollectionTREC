<DOC>
<DOCNO> 382249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/soneko40.html </URL>
<DATE> 2005/09/28/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Finansinvest 3 Ekim sürecinin başlaması bile büyük bir pozitif etki 
</HEADLINE>
<TEXT>

     Finansinvest Genel Müdürü Hüseyin Öztürk, 3 Ekim sürecinin 1, 3, 5 aylık bir süreç olmadığını belirterek, ''başlaması bile çok büyük bir pozitif etki yaratacaktır'' dedi. 
     Türkiye ekonomisi ve mali piyasalarının değerlendirildiği toplantıda konuşan Öztürk, İstanbul Menkul Kıymetler Borsası'ndaki yabancı payının yüzde 70'lere ulaştığını ifade ederek, bunu çok olumlu bulduğunu söyledi. Öztürk, şu görüşleri dile getirdi 
     ''Bugün endeks 34 binlere geldi. Hala yabancıların bazı hisselerde blok alma talepleri var. Yabancılar Türkiye'de çok büyük bir gelecek görüyorlar. Aslında Türkiye'de bir çok firmanın varlık değeri Avrupalı şirketlerle karşılaştırıldığında düşük. Şirketlerin ekonomideki dinamizme bağlı olarak karlılıklarını, cirolarını arttıracakları beklentisiyle Türkiye'ye yatırım yapıyorlar.'' 3 Ekim sürecinin bu durumu nasıl etkileceğine yönelik olarak da Öztürk, sürecin çok pozitif olduğunu söyledi. 
     Öztürk, ''3 Ekim'den 4 Ekim'e hiçbir şey değişmeyecek. 3 Ekim'de süreç başlayacak ve görüşmeler olacak. 3 Ekim süreci 1 aylık, 3 aylık, 5 aylık bir süreç değil. Başlaması bile çok büyük bir pozitif etki yaratacaktır'' diye konuştu. 
     Finansinvest'in Petkim'in halka arzında global lider olarak yer aldığını anımsatan Öztürk, şirketin bundan sonra da büyük halka arz projelerinde yer alacağını bildirdi. 
     Hüseyin Öztürk, 1-2 ay içerisinde servis ve bilgi işlem sektörlerinde faaliyet gösteren iki şirketin yabancı şirketlere devir işlemlerini tamamlayacaklarını, bir lojistik şirketinin de halka arzını gerçekleştireceklerini söyledi. 
     
     ÖZELLEŞTİRME GELİRLERİ 
     Finansinvest Kurumsal Finansmandan Sorumlu Genel Müdür Yardımcısı Özlem Özyiğit de, Türkiye'de özelleştirme gelirlerine bakıldığı zaman 90'lı yolların başından itibaren durağan bir gelir görüldüğünü, 2005'te ise ciddi bir artış gözlemlendiğini kaydetti. 
     Bunu artıran sebepleri ''AB ile müzakere sürecinin başlayacak olması, Türkiye'de artan istikrar ortamı ve IMF ile ilişkilerin iyi gitmesi'' olarak sıralayan Özyiğit, ''Bütün bunlar yabancı sermaye ilgisini arttırdı'' dedi. 
     Halka arz, blok satışlar ve şirket evlilikleri hakkında da bilgi veren Özyiğit, ''Önümüzdeki dönemde Vakıfbank ve Coca Cola gibi büyük arzların yanında orta ölçekli firmaların da borsaya gelmelerini bekliyoruz'' dedi. 
     Araştırma ve Yurtdışı Kurumsal Satıştan Sorumlu Genel Müdür Yardımcısı İsmal Erdem de, 2006'da piyasalardaki iyi gidişin devam etmesini beklediklerini söyledi. 
     Erdem, ''Türkiye'nin en büyük sorunu 10-15 yılda büyümemek değil, çok hızlı büyüyüp sonra daralmaktı. Şu andaki seyrimiz daha umut verici'' dedi. 
     Dış borç konusunda ilişkin olarak da Erdem, ''Son dönemdeki özelleştirmeler hükümete borç yönetiminde büyüme esnekliği sağlayacaktır. Dolayısıyla borç GSYİH oranında 2006 sonunda yüzde 50'ye kadar bile inilebilir'' diye konuştu. 
     
     İMKB'DEKİ GETİRİLER 
     Erdem, İMKB'nin 2006'da iyi getiriler sağlayacağı görüşünü dile getirerek, ''Yıllık yüzde 15-20 civarındaki getiri gayet tatminkar olacaktır'' dedi. 
     Ekim'in ilk haftasından sonra piyasada bir düzeltme hareketi görüleceğini kaydeden Erdem, bu dönemin birçok yerli ve yabancı yatırımcı için alım fırsatı olacağını düşündüklerini kaydetti. 
     Finansinvest'in Ereğli Demir Çelik Fabrikaları'nın analizini gerçekleştiren analist Ali Yavuz Birdal ise Ereğli Demir-Çelik Fabrikası'nın özelleştirilmesine ilişkin ihalede tekliflerin alındığını ve yakında gerçekleştirileceğini anımsattı. 
     Ereğli'nin stratejik önemine değinen Birdal, fiyat olarak beklentiyi söylemenin çok zor olduğunu kaydetti. 
     Birdal, alıcı firmanın kendi stratejik hedefleri olabileceğini, çelik ve hammadde fiyatlarının ihale bedelinde etkili olacağını ifade ederek şöyle konuştu 
     ''Fiyat, Tüpraş gibi yüksek çıkabilir. Ancak konjonktüre baktığınızda rafineride marjlar daha iyi. Çelikte bu sene bazı sıkıntılar var. Yani fiyat, Tüpraş kadar yüksek de çıkmayabilir. O yüzden her iki durumu farklı değerlendirmek lazım. İlla Tüpraş ihale bedeli yüksek çıktı diye Erdemir'in fiyatını da yüksek beklememek lazım.'' 
     
</TEXT>
</DOC>
