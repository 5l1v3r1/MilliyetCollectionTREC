<DOC>
<DOCNO> 389756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sondun19.html </URL>
<DATE> 2005/10/26/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Hariri suikastinin sanığı Türkiye'de mi saklanıyor 
</HEADLINE>
<TEXT>

     Dışişleri Bakanlığı Sözcüsü Namık Tan, Lübnan'ın eski Başbakanı Refik Hariri'ye düzenlenen suikastla ilgili bugünkü basın yayın organlarında yayımlanan iddiaların, suikastı aydınlatmak üzere kurulan uluslararası bağımsız soruşturma komisyonunun raporundaki hususlarla örtüşmediğini söyledi. 
     Tan, haftalık basın toplantısında, Hariri'ye suikast düzenlediği düşünülen Ahmed Ebu Ades'in Türkiye'de saklandığına ilişkin haberlerin hatırlatılması üzerine, uluslararası soruşturma komisyonunun 20 Ekim'de BM Genel Sekreterine sunduğu raporda Türkiye'ye atıfta bulunulan 182 ve 190. maddelerine ilişkin bilgi verdi. 
     Namık Tan, şunları söyledi. 
     ''Ahmed Ebu Ades'e ilişkin bilgi verilen 182. paragrafta, adı geçenin yardımcısı olduğu belirtilen ve uluslararası soruşturma komisyonu ile Lübnan makamlarının ifadesine başvurmaya muvaffak olamadıkları Halid Midhat Taha'nın, Ebu Ades'in ortadan kaybolduğu tarihten bir gün önce, 15 Ocak 2005 tarihinde karayoluyla Suriye'den Lübnan'a giriş yaptığı, ertesi gün de Lübnan'dan karayoluyla yasadışı olarak Suriye'ye geçtiği kaydedilmekte, zira adı geçenin Lübnan'dan yasal yollardan ülke dışına çıktığına dair bir kayda rastlanmadığı, konu hakkında bilahare yapılan araştırmalarda, adı geçenin Türkiye'den gönderildiği öne sürülen elektronik posta mesajlarından ilk üçünün Şam, dördüncüsünün ise Lübnan üzerinden yollandığının anlaşıldığı belirtilmektedir.'' Tan, raporun 190. paragrafında da ''Taha'nın, Ebu Ades'in ortadan kaybolduğu tarihten bir gün önce Suriye'den Lübnan'a giriş yapmış olmasının ve adı geçenin elektronik posta mesajlarını gerçekte Suriye'den geldiği halde sanki Türkiye'den gelmiş gibi göstererek gizlemeye çalışmasının basit bir rastlantı olarak görülemeyeceği, bu durumun Ebu Ades'in akıbeti konusunda Suriye'nin dahli bulunduğuna işaret ettiğinin de belirtildiğini'' söyledi. 
     Tan, bugün bazı basın yayın organlarında yer alan, soruşturma çerçevesinde ifadesine başvurulan bazı Suriyeli yetkililerin, Ebu Ades'in Türkiye'de saklandığını iddia ettikleri yönündeki ve Ebu Ades'in Lübnan'daki yakınlarına Türkiye'den elektronik posta mesajları gönderdiği iddialarına ilişkin haberlerin, söz konusu rapordaki bu hususlarla örtüşmediğini belirtti. 
     Türkiye'nin Hariri suikastının faillerinin tespit edilerek adalete teslim edilmesini arzu ettiğini belirten Tan, bu çerçevede BM bünyesinde oluşturulan uluslararası bağımsız araştırma komisyonunca yürütülen soruşturmaya uzman da tahsis edildiğini hatırlattı. 
     
</TEXT>
</DOC>
