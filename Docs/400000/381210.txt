<DOC>
<DOCNO> 381210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/son/sontur02.html </URL>
<DATE> 2005/09/24/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Çorum'da yıldırım düştü, 4 kişi öldü 
</HEADLINE>
<TEXT>

     ÇORUM'un merkeze bağlı Yoğun Pelit Köyü'nde sağanak yağmurdan kaçarak kulübeye sığınan 4 kişi yıldırım düşmesi sonucu yaşamını yitirdi. 
     Bugün akşam saatlerinde Çorum'un merkeze bağlı Yoğun Pelit Köyü'ne yıldırım düştü. Mehmet Şekerci idaresindeki 19 AS 672 plakalı traktörle tarladan köylerine geri dönen çiftçiler, sağanak yağmur nedeniyle yol kenarındaki üzeri saç olan kulübeye sığındı. Ancak kısa bir süre sonra sığındıkları kulübenin üzerine yıldırım düştü. Olayın ardından 40 yaşındaki Mehmet Şekerci ile 55 yaşındaki Zülfikar Eray, 22 yaşındaki gelini Gülseven Eray ve 8 yaşındaki torunu Akın Eray hayatlarını kaybetti. Traktör üzerinden geç inen ve kulübeye doğru gelen 5 yaşındaki Ali Eray ile kardeşi 3 yaşındaki Anıl Eray ise hafif şekilde yaralandı. 
     Konuyla ilgili soruşturma devam ediyor. 
     
</TEXT>
</DOC>
