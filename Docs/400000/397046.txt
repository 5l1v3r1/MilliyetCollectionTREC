<DOC>
<DOCNO> 397046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sonsiy15.html </URL>
<DATE> 2005/11/22/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Baykal'dan Erdoğan'a Türk milleti kavramını sindireceksin 
</HEADLINE>
<TEXT>

     CHP Genel Başkanı Deniz Baykal, ''Türkiye Cumhuriyeti Vatandaşlığı''nın bir üst kimlik olmadığını belirterek, ''Türkiye Cumhuriyeti vatandaşlığı, Türk Milleti yerine ikame edilmez. Türk Milleti kavramını, içine sindireceksin, Türk Milleti demekten utanmayacaksın'' dedi. 
     Baykal, partisinin TBMM grubunda yaptığı konuşmada, Başbakan Recep Tayyip Erdoğan'ın, Şemdinli ve Yüksekova ziyaretinin, ''o bölgenin içinde bulunduğu tabloyu ortaya koyduğunu'' söyledi. 
     Erdoğan'ın, ''ezik bir başbakan görüntüsü verdiğini, iki arada bir derede kaldığını, ne yapacağını bilemez halde'' olduğunu savunan Baykal, ''Ne devletin içinde devlet varsa oraya yürüyebiliyor, ne kamu otoritesi sağlayabiliyor, ne halk ile kucaklaşmasını biliyor'' dedi. 
     Türkiye Cumhuriyeti vatandaşlığının bir üst kimlik olmadığını ifade eden Baykal, ''Biri bunu Başbakan'a anlatsın. Türkiye Cumhuriyeti Vatandaşlığı hukuki kimliktir. Türkiye Cumhuriyeti vatandaşlığı, Türk Milleti yerine ikame edilmez. Türk Milleti kavramını, içine sindireceksin. Türk Milleti demekten korkmayacaksın, utanmayacaksın. Türk Milleti'nin, kimsenin etnik kimliğine tecavüz olmadığını bileceksin'' diye konuştu. 
     
</TEXT>
</DOC>
