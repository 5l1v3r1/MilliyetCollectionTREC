<DOC>
<DOCNO> 395215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sontur05.html </URL>
<DATE> 2005/11/15/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
Cinayet işledi, cesedi emniyete getirdi 
</HEADLINE>
<TEXT>

     ANKARA Milliyet 

Ankara'da aralarında alacak - verecek konusunda anlaşmazlık bulunduğunu iddia eden bir kişi, husumeti olan kişiyi öldürdükten sonra cesedi arabasına koydu ve emniyete gelerek teslim oldu. 
     Edinilen bilgiye göre, müteahhit olduğu öğrenilen Bülent L, aralarında alacak - verecek konusunda anlaşmazlık bulunan Niyazi Ö’yü dün silahla öldürdü. Niyazi Ö’nün cesedini arabasıyla birlikte Ankara Emniyet Müdürlüğü’ne getiren Bülent L. Cinayet Büro Amirliği ekiplerine teslim oldu. Bülent L, cinayette kullandığı silahı da polise teslim etti. 
     Teslim olurken Cinayet Bürosu’nda ifade veren Bülent L, Niyazi Ö’den 12.5 milyar lira borç para aldığını, bu kişinin tefeci olduğunu iddia ederek, tefecinin bir süre sonra kendisinden 65 milyar lira istediğini söyledi. Bülent L, dün Niyazi Ö. ile buluştuklarını, maktulü aracında öldürdüğünü ifade etti. Olayla ilgili soruşturmanın çok yönlü sürdüğü bildirildi. 
     
</TEXT>
</DOC>
