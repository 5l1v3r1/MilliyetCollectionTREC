<DOC>
<DOCNO> 355477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/sontur23.html </URL>
<DATE> 2005/06/25/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Valinin makam aracı ayıya çarptı... 
</HEADLINE>
<TEXT>

     Trabzon'da dün Başbakan Recep Tayyip Erdoğan'ın programından dönen Gümüşhane Valisi Veysel Dalmaz'ın içinde bulunduğu makam aracı ayıya çarptı. 
     Dün Trabzon'da Başbakan Erdoğan'ın açılış ve temel atma törenlerine katılan Dalmaz, gece geç saatte Gökalp Uzun'un kullandığı makam otomobiliyle Gümüşhane'ye gitmek üzere yola çıktı. Otomobil, Gümüşhane'nin Mescitli Köyü yakınlarında karşı yönden gelen bir kamyonun arkasından aniden yola çıkan ayıya çarptı. Çarpmanın etkisiyle ayı yaklaşık 30 metrelik uçuruma yuvarlandı, koruma ekibinin bulunduğu otomobil de makam aracına arkadan çarptı. 
     Kazada yaralanan olmazken, her iki otomobilde hafif hasar meydana geldi. 
     Ayının durumunu merak eden Dalmaz, bir süre olay yerinde bekledi. Olay yerine gelen jandarma ekipleri, el fenerleriyle yanına yaklaştıkları ayının arka ayaklarından yaralandığını belirledi. 
     Vali Dalmaz tarafından yaralı hayvanı tedavi etmek için görevlendirilen 2 veteriner hekim, sabah jandarma ekipleriyle gittikleri olay yerinde ayıyı bulamayınca çevrede arama çalışması başlattı. 
     
</TEXT>
</DOC>
