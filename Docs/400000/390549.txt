<DOC>
<DOCNO> 390549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sontur38.html </URL>
<DATE> 2005/10/28/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Rektör Aşkın'a "tarihi eser" davası açıldı 
</HEADLINE>
<TEXT>

     Yüzüncü Yıl Üniversitesi YYÜ Rektörü Prof.Dr. Yücel Aşkın hakkında "2863 sayılı Kültür ve Tabiat Varlıklarını Koruma Kanunu’na Muhalefet" suçlamasıyla Asliye Ceza Mahkemesi’nde dava açıldı. 
     Van Cumhuriyet Başsavcılığı tarafından hazırlanan iddianamede, YYÜ Rektörü Prof.Dr. Yücel Aşkın’ın lojmanında, yürütülen başka bir soruşturma çerçevesinde 15 Temmuz günü arama yapıldığı belirtildi. 
     İddianamede, arama sonucunda, 2863 sayılı yasa kapsamında olduğu değerlendirilen 1019 esere el konulduğu, Van Müze Müdürlüğü’nce 19 Ekim 1997 tarihli kolleksiyoner belgesine sahip Aşkın’a ait evde bulunan eserlerden 231’inin envanter defterine kayıtlı olduğu, 210’unun ise yasa kapsamında olmadığı için iade edildiği ifade edildi. 
     İddianamede, geriye kalan eserlerin 2863 sayılı yasa kapsamında olduğu ve envanter defterine kayıtlı olmadığının tespit edildiği kaydedildi. 
     Aşkın’ın edindiği taşınır kültür ve tabiat varlıklarını, ilgili yönetmeliğin 10. maddesi uyarınca bir aylık süre içerisinde envanter defterine kaydetmediği belirtilen iddianamede, şöyle denildi 
     "1997 yılından bu yana 231 taşınır kültür varlığı edinen şüphelinin suç tarihinden önceki bir ayda bunun iki katından fazla kültür varlığı edinmesinin, yaşamın olağan akışına uymadığı, bu şekilde üzerinde atılı suçu işlediği arama, el koyma tutanakları, bilirkişi raporları ve tüm soruşturma evrakı kapsamında anlaşılmıştır." İddianamede, Aşkın’ın ilgili maddeler çerçevesinde cezalandırılması, ele geçen kayıt dışı taşınır kültür varlıklarının Müze Müdürlüğü’ne teslimi ve müze adına tesciline karar verilmesi talep edildi. 
     
</TEXT>
</DOC>
