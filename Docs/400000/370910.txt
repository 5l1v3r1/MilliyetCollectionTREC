<DOC>
<DOCNO> 370910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/sonsiy02.html </URL>
<DATE> 2005/08/18/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Ak Parti'nin 4. kuruluş yıldönümü Antalya'da Cam Piramit'te kutlandı... 
</HEADLINE>
<TEXT>

     Ak Parti’nin 4. kuruluş yıldönümü Antalya’da Cam Piramit Fuar ve Kongre Merkezi’nde kutlandı. 
     AK Parti Tanıtım ve Medya Başkan Yardımcısı Samsun Milletvekili Suat Kılıç, gecede yaptığı konuşmada, Antalya’nın hiç bir dönemde siyasetin gündeminde bu kadar yer almadığını kaydederek, "Siyasetin gündeminde Antalya’nın güçlü ve oturaklı bir yeri var" dedi. 
     AK Parti Antalya milletvekillerinin son derece uyumlu çalıştıklarına işaret eden Kılıç, "Ayrıca Antalya uzun zamandır ilk kez iktidar partili bir belediye başkanıyla tanışıyor. Yani Antalya yerel yönetimde alt yapı hizmetlerinin nasıl süratle tamamlandığıyla tanışıyor" diye konuştu. 
     Büyükşehir belediyesinin gayretiyle Antalya’da süratle tamamlanan köprülü kavşakların bir yıl içinde hizmete girdiği, Antalyalıların suyu yüzde 30 indirimle kullanmaya başladığını anlatan Kılıç, çok yakında kente doğalgazın geleceğini ifade etti. 
     Kılıç, AK Parti’nin Türkiye’nin hizmet ihtiyacını gidermek için kurulduğunu sözlerine ekledi. 
     Antalya Büyükşehir Belediye Başkanı Menderes Türel de AK Parti’nin 4. kuruluş yıldönümünün hizmet ateşiyle kutladığını kaydederek, 
     "Partimiz herkesi birleştirerek uzlaşmacı siyaset anlayışıyla bugüne gelmiştir. Biz hizmette başarılı olduğumuz sürece zirvede kalacağız" dedi. 
     
</TEXT>
</DOC>
