<DOC>
<DOCNO> 395649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/spor/spo02.html </URL>
<DATE> 2005/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Nihat için dev yarış 
</HEADLINE>
<TEXT>


Fenerbahçe'nin ardından Beşiktaş da milli yıldız için düğmeye bastı. Nihat'la bugün masaya oturmaya hazırlanan sarı - lacivertliler, Kartal'ın İdari Menajeri Mehmet Ekşi'nin "Önce bizim kapımızın önünden geçmeli" sözleriyle sarsıldı 

YUSUF KOBAL 


Ezeli rakipler Fenerbahçe ve Beşiktaş, Nihat Kahveci konusunda karşı karşıya geldi. Sarı - lacivertliler, devre arasında renklerine bağlamak istedikleri yıldız futbolcu için temaslarını artırma kararı aldı. Sezon sonuna kadar satışından yüzde 30 pay alacak olan Beşiktaş ise, Nihat'ın tercihini başka bir kulüpten yana kullanması için devreye girdi. 
Fenerbahçe'nin, bugün milli futbolcunun aile dostu olan, Daum'un yardımcısı Murat Kuş aracılığıyla Nihat'a ön teklif sunacağı öğrenildi. Yönetim, bu görüşmede nabız yoklayıp, İspanyol kulübü tarafından satışa çıkarılan Nihat'ın düşüncelerini öğrenmeye çalışacak. Aynı zamanda istediği ücret ve bonservis konusu da masaya yatırılacak. 

Kartal takipte 
Eski yıldızını ezeli rakibine kaptırmak istemeyen, Haziran 2006'da satılması halinde para kazanamayacak olan Beşiktaş da transfer görüşmelerini takibe başladı. Fenerbahçe'nin Nihat Kahveci'ye talip olduğunu açıklamasıyla birlikte siyah - beyazlılar da düğmeye bastı. Beşiktaş TV'ye konuşan İdari Menajer Mehmet Ekşi, "Nihat bizim çocuğumuz. Avrupa'da kendini ispatladı ve çok iyi futbol oynuyor. Nihat, eğer bir yere gidecekse Beşiktaş'ın kapısının önünden geçmeli" dedi. Altyapıdan yetişen milli futbolcuyu sürekli takip ettiklerini kaydeden Ekşi, "Kendisiyle temasımızı kesmedik. En kısa sürede yeniden görüşeceğim" ifadesini kullandı. 

Zafer'de yine rötar 

HÜSEYİN YAVUZ 

Konyaspor'dan transfer edilmesinin ardından sakatlanan, bu nedenle Fenerbahçe'de hiç forma şansı bulamayan Zafer Biryol'un takıma dönüşü yeniden uzadı. Hafta başından itibaren takımla birlikte idmanlara çıkabileceği açıklanan golcü futbolcu bunu bir türlü gerçekleştiremedi. Dün de düz koşu yapan Zafer'in ancak bir hafta sonra takımla çalışmalara başlayabileceği bildirildi. 
Teknik Direktör Christoph Daum yönetiminde Samandıra Tesisleri'nde yapılan ve yaklaşık 1.5 saat süren dünkü idmanda Zafer ile birlikte Alex de düz koşu yaptı. Belindeki ağrıları nedeniyle önceki günkü çalışmayı yarıda bırakan Mehmet Yozgatlı ise takımla birlikte antrenman yaptı. 

Anelka'ya kıskaç 

Anelka'nın, Arsenal'ın da transfer listesine girdiği iddia edildi. İngiliz ekibinin, en yakın arkadaşı olan Henry'nin tavsiyesi üzerine Fenerbahçe'nin golcüsü için devreye girmeyi planladığı öğrenildi. Bu arada daha önce 11 milyon pound öneren Newcastle'ın, bu rakamı artırmayı düşündüğü, ancak Anelka'nın Arsenal'e sıcak baktığı ileri sürüldü. 


</TEXT>
</DOC>
