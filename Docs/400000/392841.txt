<DOC>
<DOCNO> 392841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sonspo23.html </URL>
<DATE> 2005/11/07/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Şahin Spor adamları çeneleriyle değil, sporlarıyla konuşmalılar 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, ''Benden özerk olan Futbol Federasyonu ve kurullarına müdahale etmemi beklemeyin'' dedi. 
     Bakan Şahin, Başbakanlıktaki makamında bayan yelkencileri kabulünde yaptığı açıklamada, Futbol Federasyonu Tahkim Kurulu'nda yaşanan olaylar ile ilgili olarak, özerk federasyonlar hakkında bir değerlendirme yapmamaya özen gösterdiğini belirterek, ''Şayet Tahkim Kurulu'nda istifa veya vefat nedeniyle kuruldaki üye sayısı bakımından karar almayı etkileyecek bir durum ortaya çıkarsa yeniden genel kurul kararı almak gerekir. Bu konu hakkında benim müdahale etmem doğru olmaz. Türkiye'de bir sivil alan olması gereken spor federasyonlarının kendi göbeklerini kendilerinin kesmesini istiyorum'' diye konuştu. 
     Şahin, son günlerde futbol federasyonu tahkim kurulunda yaşanan olaylar ile ilgili olarak bazı kulüp yöneticileri arasında yaşanan sözlü münakaşalara da değinerek, ''Spor adamları çok konuşmazlar. Yaptıkları sporla konuşurlar. Yani çeneleri değil, el ve ayakları konuşur. Saha dışında değil, sahada konuşurlar. Eğer iş dile vurursa o spor olmaz kaos olur'' yorumunu yaptı. 
     
     SPORU SİYASETİN EMRİNDEN KURTARMA OPERASYONU 

     Bakan Şahin, tüm federasyonları biran evvel özerkleştirmek için çalıştıklarını ifade ederek, şöyle konuştu 
     ''Özerk olan federasyonların dışındaki diğer federasyonların da özerkliğe biran evvel adım atmasını istiyorum. Şimdi düşünün özerk olmayan federasyonların genel sekreterlerinin ataması bakanın emriyle oluyorsa, orada spor siyasetin emrinde demektir. Acilen sporu siyasetin emrinden kurtarmak gerektiğini düşünüyorum. Bunun için de Sporu Koruma Kanun Taslağı'nı önümüzdeki günlerde Bakanlar Kurulu'na sevk edeceğim. Bu yasayla birlikte GSGM'nin hiçbir tasarrufunda benim onayıma ihtiyaç duyulmayacak.'' Kendisinden Futbol Federasyonu'na müdahale etmesinin beklenmemesi gerektiğini dile getiren Bakan Şahin, ''Ben ancak yasalara aykırı davranırlarsa, gözetim ve denetim hakkımı kullanırım'' dedi. 
     
     YABANCI FUTBOLCU KONTENJANI 

     Devlet Bakanı Şahin, Fenerbahçe Kulübü Başkanı Aziz Yıldırım'ın yabancı futbolcu sayısı kontenjanının artırılması konusundaki görüşleri hakkında şunları dile getirdi 
     ''Avrupa Birliği'nin üye ülkelere sağladığı avantajlardan birisi emeğin serbest dolaşımıdır, ancak biz bu hakkı henüz elde edemedik. Aziz Yıldırım'ın bu konudaki düşüncesini saygıyla karşılıyorum, ancak şu anda yurt dışında top koşturan futbolcu sayımız son yıllara oranla her ne kadar da arttıysa, bu sayı henüz yeterli değil. Bu nedenle Türk futbolcularının Türk takımlarında daha fazla yer bulmasından yanayım. Çünkü milli takımın başarısı buna endeksli.'' 
     
     AVRUPA KUPALARINDA MÜCADELE EDEN TAKIMLARA AYRICALIK 

     Bakan Şahin, yabancı oyuncu kontenjanının Türkiye'yi Avrupa kupalarında temsil eden takımlarda esnek tutulabileceği görüşünde olduğunu ifade ederek, ''Ancak bu görev Futbol Federasyonu'nun işidir. Kamuoyunda bu konuda 2 tez var. Birincisi kendi futbolcularımızı ihmal etmememiz yönünde, diğeri ise 11'i de yabancı oyunculardan kurulu takımlara karşı yabancı oyuncu sayımızı artırmamız yönünde. Bu konu hakkında en uygun kararı federasyon verecektir'' diye konuştu. 
     
     BAKANDAN MİLLİLERE İSVİÇRE'DE DESTEK 

     Mehmet Ali Şahin, 2006 Dünya Kupası'na katılma yolunda İsviçre Milli takımıyla yapılacak baraj ilk maçı için İsviçre'ye giderek A Millilere destek vereceğini belirtti. 
     Öte yandan, Devlet Bakanı ve Başbakan Yardımcısı Mehmet Ali Şahin, 20 Kasım 2005 tarihinde Kanarya Adaları'nın Las Palmas kentinde başlayıp, 20 Aralık 2005 tarihinde Karayip Adalarının St. Lucia limanında sona erecek olan ''ARC 2005 Atlantik Rally For Cruiser'' yelkenli yarışmasında Türkiye'yi temsil edecek olan 6 bayan sporcudan 4'ünü makamında kabul ederek bir süre görüştü. 
     Bakan Şahin, Türkiye'nin böyle bir yarışmaya ilk kez katıldığını belirterek, ''Erkeklere karşı yarışacak olan bayanlarımız okyanusu başarıyla geçerek yüzümüzü güldüreceğine inancım tamdır. Katılan takımların tamamının erkek sporculardan kurulu olduğunu düşünürsek, inşallah bayanların fendi erkekleri yenecektir'' dedi. 

     
</TEXT>
</DOC>
