<DOC>
<DOCNO> 356683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sonspo13.html </URL>
<DATE> 2005/06/29/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Gerets Transferde aradığım oyuncuyu buldum... 
</HEADLINE>
<TEXT>

     Galatasaray Teknik Direktörü Eric Gerets, Galatasaray'da önemli başarılara imza atmayı dilediğini belirterek, Florya Metin Oktay Tesisleri'nin girişinde bulunan ve UEFA Kupası'yla birlikte Fatih Terim'in yer aldığı resmin bir benzerini de kendisinin bırakmak istediğini söyledi. 
     Işık Sigorta 11 Altın Adam Yarışması'nın sezon sonu jüri toplantısında onur konuğu olarak yer alan Belçikalı teknik adam Eric Gerets, yöneltilen soruları yanıtladı. 
     Öncelikle Galatasaray'a gelişinin bazı medya organlarına yansıdığı gibi özel hayatıyla ilgili olmadığını dile getiren ve kendisine gelen teklifler arasından Galatasaray'ı tercih ettiğini anlatan Gerets, ''Futbolculuğum dönemimde Galatasaray'a karşı oynadığım maçlarda çok iyi izlenimler edinmiştim ve bu takımda çalışmak için çok iyi bir fırsat oldu benim için. Daha önce de söylediğim gibi, Florya'daki tesislerimizin girişinde bulunan ve Fatih Terim'in UEFA Kupası'yla çektirdiği fotoğraf gibi orada bir tane de benim fotoğrafımın olmasını istiyorum. Takdir edersiniz ki 2 fotoğraf, 1 fotoğraftan daha iyidir'' diye konuştu. 
     
     ''BEN OYUNCUMU BULDUM'' 

     Daha önce verdiği demeçlerde Galatasaray'ın orta sahasında sol ayağını iyi kullanan bir oyuncuya ihtiyaç olduğu sözlerinin hatırlatılması üzerine Eric Gerets, ''Ben oyuncumu buldum. Şimdi sportif direktörüm gerekli adımları atacaktır. Bu bölüm onun işi. Benim tercih ettiğim oyuncu, kulübe ve taraftarlara çok şey katacaktır. Üstün özellikleri olan biri. Daha fazla şey söylemek istemem. Yeni transferin takıma katkı yapması ve kadro içinde yerini bulması önemli. En hassas mesele takım içi dengeleri kurmak. 1-2 transferle güçlü ve iddialı bir ekip oluruz'' dedi. 
     Türkiye'de bugün oynanan futbolla 25 yıl önce oynanan futbol arasında dünya kadar fark olduğunu belirten ve Türk futbolunun çok büyük adımlar attığını anlatan Belçikalı çalıştırıcı, ''Türk futbolu, Avrupa'da gösterilen saygıyı hak etti'' derken, kasetlerden izlediği maçlarda ligdeki tüm takımların güçlü ve rekabetçi olduğunu anladığını kaydetti. 
     Gerets ayrıca, A Milli Futbol Takımı'nın yine bir mucizeyi gerçekleştirerek Dünya Kupası finallerine gitmesini umduğunu söyleyerek, ''Türk Milli Takımı, Kendi seyircisi önünde oynama fırsatı bulacağı Almanya'da başarılı olacaktır'' şeklinde konuştu. 

     
</TEXT>
</DOC>
