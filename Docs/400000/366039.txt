<DOC>
<DOCNO> 366039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/sondun30.html </URL>
<DATE> 2005/08/01/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Alman Birlik Partileri, Rum kesimini tanımayan Türkiye'yi eleştirdi... 
</HEADLINE>
<TEXT>

     Alman Birlik partileri CDU CSU , Kıbrıs Rum kesimini tanımadığı gerekçesiyle Türkiye’yi eleştirdi. 
     Birlik partilerinin federal meclis grubu dış politika sözcüsü Friedbert Pflüger ve federal meclis grubu Avrupa politikası sözcüsü Peter Hintze, yaptıkları ortak açıklamada, Türkiye’nin Kıbrıs Rum kesimini tanımadan AB üyesi olma çabasını "abes bir politika" olarak nitelendirdiler. 
     Türkiye’nin tüm AB ülkelerini tanımadan üyelik müzakerelerine başlamamasını savunan Birlik partileri yetkilileri, Türkiye’nin Kıbrıs Rum kesimini tanımamakla, üyelik müzakereleriyle ilgili şartların ruhuna aykırı hareket ettiğini öne sürdüler. 
     Türkiye’nin Kıbrıs Rum kesimini tümüyle tanıması, AB’nin de tüm kriterlerin yerine getirilmesi konusunda dikkatli olması gerektiği görüşünün dile getirildiği açıklamada, Türkiye ile yapılacak müzakerelerin sadece "ucu açık" olmasının yeterli olmadığı, hedef konusunda da seçenekler sunulması gerektiği kaydedildi. 
     
</TEXT>
</DOC>
