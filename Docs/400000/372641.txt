<DOC>
<DOCNO> 372641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/guncel/axgun01.html </URL>
<DATE> 2005/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP, Ersoy'a dava açıyor 
</HEADLINE>
<TEXT>


Bülent Ersoy'un basın toplantısı biter bitmez CHP Genel Merkezi'nden bir yazılı açıklama yapıldı. Açıklamada, Ersoy hakkında hukuki yollara başvurulacağı belirtildi 

ANKARA Milliyet 

Bülent Ersoy'un basın toplantısının ardından CHP Genel Merkezi'nden yapılan açıklamada, CHP lideri Deniz Baykal'ın, Ersoy'la hiç yüz yüze görüşmediği bildirildi. Ersoy hakkında dava açılacağı belirtilen açıklamada, "Baykal'ın para istediği ve mafya ile ilişkili olduğu" iddialarının da gerçek dışı olduğu ifade edildi. 

Baykal izledi 
Alınan bilgiye göre, Baykal, Ersoy'un İstanbul'daki basın toplantısını Antalya'daki evinden izledi. Ersoy'un basın toplantısının sona ermesinin ardından Baykal, yazılı açıklamayı hazırladı. CHP İletişim Koordinatörlüğü tarafından dün akşam yapılan yazılı açıklamada, "gazetedeki haberler ve Ersoy'un basın toplantısındaki açıklamaları ile ilgili hukuki yollara başvurulacağı" bildirildi. 

Ersoy'un çelişkileri 
Açıklamada, "Ersoy, 23 Ağustos tarihli Hürriyet'teki açıklamalarında o dönem Baykal'ın siyasi yasaklı olduğunu gözardı ederek, genel başkan olduğunu ve kendisini telefonla aradığını söylemiştir. 24 Ağustos tarihli Vatan'da 'büroda yüz yüze konuştum. Bu konuşmada bir gazeteci ile iki siyasetçi vardır' demiştir. Çelişkileri bununla kalmayan Ersoy, basın toplantısında, görüşmede gazeteci ve siyasetçi olmadığını söylemiştir" denildi. Açıklamada, "Ersoy'un, Baykal'ı rüşvete aracılık etme ve mafya ile ilişkili gösterme iddiası da asla kabul edilemez. Bu nedenlerle Bülent Ersoy hakkında hukuki yollara başvurulacak ve kendisi hakkında dava açılacaktır" denildi. 

CHP Genel Başkanı Deniz Baykal, bir süredir tatil yaptığı Antalya'da gazetecilerin Bülent Ersoy ile ilgili sorularını yanıtsız bırakarak, "Bu konuda konuşmayacağım" dedi. 

Baykal'ın 'Ersoy' kronolojisi 

CHP Genel Başkanı Deniz Baykal'ın, uzun süre sessiz kaldıktan sonra parça parça açıklama yapması, olayın boyutlarını büyüttü. 
Ersoy'un, 'O siyasetçi 100 milyon lira istedi. Kabul ettim ama o dönem için çok büyük bir para olan 100 milyon lirayı peşin isteyince anlaşma suya düştü' iddiası 19 Ağustos'ta basına yansıdı.DYP lideri Mehmet Ağar'ın 21 Ağustos'da "Ben değilim ama kim olduğunu biliyorum. Sağ parti lideri değil" deyince gözler Baykal'a çevrildi.Doğrudan Baykal'dan açıklama gelmezken, CHP liderinin yakın çevresi, "O zaman Deniz Bey siyasi yasaklıydı, kendi yasağını kaldırmak için uğraşıyordu. Ersoy'un yasağını nasıl kaldıracaktı Açık isim söylenirse, hukuki yollara başvururuz" dedi.Baykal, 21 Ağustos'da sorular üzerine 'Biz neyle uğraşıyoruz, millet neyle uğraşıyor' dedi. CHP'li Milletvekili Mehmet Tomanbay, 22 Ağustos'ta, Baykal'ı açıklama, savcıları da soruşturma yapmaya çağırdı. Ersoy kanadından, Baykal'ın ismi açıkça telaffuz edildi.Baykal'ın, Hürriyet Gazetesi Genel Yayın Yönetmeni Ertuğrul Özkök'e yaptığı açıklamalar, 23 Ağustos'ta yayımlandı. "Sadece 2 dakikalık bir konuşma geçti" diyen Baykal, "Telefonda 'Lütfen bana yol gösterin' dedi. Ben de 'Hukuki yolu deneyin' cevabını verdim. 'Garantili sonuç alır mıyım' deyince, ben de 'Bu konuda kimse garanti veremez' dedim. Ne vek letname, ne de para konuşuldu." dedi.Milliyet Gazetesi Ankara Temsilcisi Fikret Bila'yla görüşmesi de yine 23 Ağustos'ta yayımlanan Baykal, iddiaları saçma sapan olarak niteledi. Baykal, önceki gün Antalya Ticaret Odası'nda sorular üzerine, "Türkiye'nin sorunlarını konuşmaya geldim. Bu konuyla ilgili gerekli görüşmeleri gerekli kişilerle yaptım" diye tepki gösterdi. 

</TEXT>
</DOC>
