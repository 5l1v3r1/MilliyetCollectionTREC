<DOC>
<DOCNO> 350645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sondun39.html </URL>
<DATE> 2005/06/10/ </DATE>
<TIME> 21.55 </TIME>
<AUTHOR>  </AUTHOR>
<HEADLINE>
Mofaz ve Dahlan bir araya geldi... 
</HEADLINE>
<TEXT>

     İsrail Savunma Bakanı Şaul Mofaz, Filistin Sivil İşler Bakanı Muhammed Dahlan ile bugün Tel Aviv’de bir araya geldi. 
     Dahlan, çekilme planının hayata geçirilişi sırasında, Filistin ve İsrail arasındaki koordinasyonun ele alındığı 3 saat süren toplantının ardından AFP’ye yaptığı açıklamada, görüşmenin "önemli olduğunu ve olumlu geçtiğini" belirtirken, Mofaz da İsrail radyosuna aynı görüşü dile getirdi. 
     Yetkililerin özellikle, Gazze Şeridi ile Batı Şeria arasındaki geçiş sorunu ve Gazze Şeridi’nin İsrail ile Mısır sınırlarının açılması konularını ele aldıkları görüşmede Dahlan, Mofaz’dan, İsrail’in bölgede bırakacağı ev ve diğer mülkler konusunda detaylı bir rapor istediğini belirtti. Mofaz ise buna ilişkin bir kararın, ancak 10 gün içinde alınabileceğini söyledi. 
     Görüşmede ayrıca Dahlan’ın çekilmeden sonra, Gazze Şeridi’ndeki uluslararası havaalanının yeniden açılmasını, bu toprakları Batı Şeria’ya bağlayan bölgede "güvenli geçiş" olmasını, Filistinlilerin geçiş noktalarında kontrolü sağlamasını ve İsrail’in yıkmamaya karar vermesi halinde, "özel bir gücün" Gazze Şeridi’ndeki yerleşimcilerin ev ve mülklerini korumakla görevlendirilmesini istediği belirtildi. 
     Dahlan, Hamas ve İslami Cihad gibi aşırı dinci Filistinli grupları engelleyebilecek "Gazze Şeridi’nin güçlü kişilerinden biri" olarak tanınıyor. 
     İsrail, işgal ettiği Gazze Şeridi’nde inşa edilmiş 21 yerleşim birimi ile Batı Şeria’daki 120 yerleşim biriminden 4’ünü ağustos ayı ortalarından itibaren tahliye etmeyi planlıyor. Tahliye işlemlerinin bir ay kadar süreceği tahmin ediliyor. İsrailli aşırı sağcı kesim, plana şiddetle karşı çıkıyor. 
     
</TEXT>
</DOC>
