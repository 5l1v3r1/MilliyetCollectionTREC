<DOC>
<DOCNO> 380551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/soneko15.html </URL>
<DATE> 2005/09/22/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
İtalya Ekonomi Bakanı istifa etti 
</HEADLINE>
<TEXT>

     İtalya Ekonomi Bakanı Domenico Siniscalco'nun, görevinden istifa ettiği açıklandı. 
     Ekonomi bakanlığı sözcüsü tarafından bugün yapılan açıklamaya göre, dün gece Başbakan Berlusconi ile yaptığı görüşmeden sonra istifa kararı alan Siniscalco, Uluslararası Para Fonu IMF ve G7 ekonomi bakanlarının toplantıları için Washington'a gitmesi de söz konusu olmayacak. 
     Hükümet kaynaklarından edinilen bilgiye göre, İtalya Merkez Bankası Başkanı Antonio Fazio konusunda bir süredir devam eden tartışmalar, Siniscalco'nun istifasında belirleyici bir rol oynadı. 
     Haziran 2005'ten bu yana Antonveneta Bankası'nın satışı sırasında görevini kötüye kullandığı yönünde suçlamayla karşı karşıya olan, konuya ilişkin açılan soruşturma çerçevesinde Roma Savcılığı tarafından da dinlenmesi gereken merkez bankası başkanı Fazio hakkında hükümetin yaklaşımını doğru bulmayan Siniscalco'nun istifayı yeğlediği belirtildi. 
     Hükümet, İtalya merkez bankasının bağımsız bir kuruluş olduğu ilkesinden hareketle Fazio konusunda net bir tavır göstermeme eğilimi sergilerken, Siniccalco ülkenin güvenilirliğine zarar verilmemesi açısından merkez bankası başkanının görevinden istifa etmesi gerektiğini savunmasıyla dikkati çekmişti. 
     Siniscalco'nun istifa etmemesi durumunda Washington'daki toplantıya Fazio ile birlikte gitme düşüncesine sıcak bakmadığını da açıklamıştı. 
     Silvio Berlusconi başkanlığındaki merkez-sağ hükümetin çıkarması gereken bütçe yasası konusunda görüş ayrılıklarının da Siniscalco'nun istifasında rol oynamış olabileceği kaydedildi. Siniscalco'nun geçen günlerde sunduğu bütçe tasarısı, koalisyon ortağı partilerden Hıristiyan Demokratlar ve Merkez Demokratlar Birliği UDC ve Kuzey Birliği'nin şiddetli eleştirileriyle karşılaşmıştı. 
     Bu arada Siniscalco'nun istifasıyla Berlusconi hükümeti, ikinci ekonomi bakanını da yitirmiş oldu. 
     Kabinenin ilk Ekonomi Bakanı Giuliano Tremonti de, koalisyon ortaklarıyla yaşanan anlaşmazlıklar nedeniyle, 3 Temmuz 2004'te Berlusconi'ye istifasını sunmak zorunda kalmıştı. 
     Hükümet, Tremonti'den boşalan bakanlık koltuğunu, Ekonomi Bakanlığı'nın üst düzey bürokratlarından Siniscalco ile doldurmuştu. 
     Parlamento dışından atanmış teknokrat olan Siniscalco'nun istifasından sonra Ekonomi Bakanlığı yetkilerinin bir süre Başbakan Berlusconi tarafından üstlenilmesi, bakanlık görevine getirilecek yeni ismin ise önümüzdeki günlerde belirlenmesi bekleniyor. 
     
</TEXT>
</DOC>
