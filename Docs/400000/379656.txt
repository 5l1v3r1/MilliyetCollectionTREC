<DOC>
<DOCNO> 379656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/soneko28.html </URL>
<DATE> 2005/09/19/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Binali Yıldırım, Galataport Projesi ile ilgili soruları yanıtladı... 
</HEADLINE>
<TEXT>

     Ulaştırma Bakanı Binali Yıldırım, Galataport Projesi'nin devletin vereceği araziye bir yatırım yapılması ve sonra da gelir paylaşımı esasına dayandığını belirtirken, ''burada kim daha fazla yatırım önerirse, kim daha fazla pay verirse herhalde onu tercih etmek lazım'' dedi. 
     Yıldırım, Kars-Tiflis-Bakü Demiryolu Projesi ile ilgili, Azerbaycan Ulaştırma Bakanı Ziya Memmedov ve Gürcistan Ekonomik Kalkınma Bakanı Irakli Chogovadze ile gerçekleştirdiği görüşmenin ardından, gazetecilerin Galataport Projesi hakkındaki sorularını yanıtladı. 
     Proje ihalesinde, ''ödemenin uzun olması halinde, bunun devletin beklentisini karşılayıp karşılamayacağı'' sorusu üzerine Bakan Yıldırım, projeyle ilgili 1200 metrelik kıyı bandı ve arka planında kompleks yapılacağını ve bir cazibe merkezi oluşturulacağını kaydetti. 
     Binali Yıldırım, projenin devletin vereceği araziye bir yatırım yapılması ve sonra da gelir paylaşımı esasına dayandığını belirterek, ''Burada kim daha fazla yatırım önerirse, kim daha fazla pay verirse herhalde onu tercih etmek lazım. Sizin cebinizden bir şey çıkmıyor, sizin arazinizi değerlendiriyor ve size de bir pay veriyor. Bu payı en yüksek kim verirse, kim en fazla yatırım yaparsa onu tercih edersiniz. Burada anormal bir şey görmüyorum'' şeklinde konuştu. 
     
     ''KİMSE VAKIF GİBİ ÇALIŞMAZ'' 

     Ulaştırma Bakanı Yıldırım, şöyle devam etti 
     '' Benim arazim var, buraya yatırım yapın diyorsunuz. Bu yatırımın bir geri dönüşü var. Diyelim ki 10 yıl verdiniz. O zaman kimse gelmez. Zaten bu yatırımın süresi 5 yıl, 5 yılda gerçekleşecek. Ondan sonra 4.5 milyar dolarlık geri dönüşü olmazsa gelir mi Bu bir hesap-kitap meselesi. Siz orada gelir getiren bir yer vermiyorsunuz. Şu anda kullanmadığı, atıl bir alana diyorsunuz ki Burayı ekonomiye kazandır, cazibe merkezi yap, buraya yatırım yap. O yaptığın yatırımdan kendin de kazan Siz istediğiniz süreyi verebilirsiniz ama teklif alamazsınız. Kimse vakıf gibi çalışmaz. Kimse ben buna parayı vereyim de devlet 10 yıl sonra benden geri alsın ... Böyle bir şey yok.'' Binali Yıldırım, devletin kendi öz kaynağını koyarak yapmak istemediği işleri bu şekilde yatırımcıyı teşvik etmek suretiyle gerçekleştirmeye çalıştığını ifade ederken, ''projenin özü, yer benden, yatırım senden gelir paylaşımıdır. Devletin cebinden para çıkmadan arazi vermek suretiyle oluşturulacak katma değerden kendi payına düşeni almasıdır. Bir anlamda kat karşılığı inşaat gibidir. Onun da büyütülmüş modeli...'' şeklinde konuştu. 

     
</TEXT>
</DOC>
