<DOC>
<DOCNO> 392082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/siyaset/siy01.html </URL>
<DATE> 2005/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Hz.Muhammed mektubu krizi 
</HEADLINE>
<TEXT>


Danimarka Başbakanı'nın, Hz. Muhammed karikatürü nedeniyle gönderilen mektupları Erdoğan'a soracağını söylemesi ilişkileri gerdi 

İRFAN KURTULMUŞ Kopenhag 


Danimarka Başbakanı Anders Fogh Rasmussen, 15 Kasım'da Kopenhag'da yapılacak NATO toplantısında Başbakan Recep Tayyip Erdoğan'la görüşerek, Hz. Muhammed karikatürü nedeniyle, aralarında Türkiye'nin de bulunduğu 11 ülkenin büyükelçilerinin yazdığı mektubu gündeme getirecek. Türkiye'nin basın ve ifade özgürlüğü konusunda diğer Müslüman ülkelerden farklı tavır sergilemesi gerektiğini vurgulayacak olan Rasmussen, bu gelişmenin AB ile ilişkileri etkilemeyeceğini de vurgulayacak. 
Erdoğan, 15 Kasım'da Danimarka'nın başkenti Kopenhag'da yapılacak NATO Parlementerler Asamblesi Genel Kurulu'na katılacak. AB ülkelerinin liderleriyle de kısa görüşmeler yapması beklenen Erdoğan, Rasmussen'le de bir araya gelecek. 

"Bizzat soracağım" 
Rasmussen, hükümetini dışarıdan destekleyen aşırı sağcı Danimarka Halk Partisi'nin olayı gensoru konusu yapması üzerine, "Avrupa'nın bir parçası olduğunu iddia eden Türkiye'nin Danimarka'daki fikir ve basın özgürlüğünün engellenmesini isteyen böyle bir mektubu göndermesini, bizzat Erdoğan'a soracağını" açıkladı. 
Erdoğan'ın da konunun gündeme gelmesi durumunda, Türkiye'nin çoğunluğunun Müslüman olduğunu hatırlatarak karikatürün rahatsızlık yarattığını vurgulaması bekleniyor. Erdoğan'ın mektubun İKÖ'nün girişimi doğrultusunda yazıldığını vurgulayacağı kaydediliyor. 
Rasmussen, Jyllands Posten gazetesinin Hz. Muhammed'in eli bıçaklı ve arkasında kadınlarla ve bombalı olarak tasvir edildiği pek çok karikatürü yayımlamasının ardından gönderilen mektubu "Akıllıca bir iş değildi" sözleriyle yorumlarken, ülkede basın özgürlüğü olduğunu, basına müdahale edemeyeceğini ve dilerlerse yargıya başvurabileceklerini belirtmişti. 



</TEXT>
</DOC>
