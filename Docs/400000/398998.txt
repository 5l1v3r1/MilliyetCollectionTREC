<DOC>
<DOCNO> 398998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sonsiy15.html </URL>
<DATE> 2005/11/29/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Baykal Rakamlarla büyüyen ekonomi, hayatın gerçekleriyle örtüşmüyor 
</HEADLINE>
<TEXT>

     CHP Genel Başkanı Deniz Baykal, Türkiye ekonomisinin, yapılan resmi değerlendirmelerde rakamlara büyüme olarak yansıdığını belirterek, "Ancak resmi rakamlarla büyüyen Türkiye ekonomisi, hayatın gerçekleriyle örtüşmüyor" dedi. 
     Baykal, partisinin TBMM grup toplantısında yaptığı konuşmada, Hükümet’in ekonomik politikasını eleştirdi. Türkiye nüfusunun önemli bir kısmının, büyüme olarak açıklanan resmi ekonomik rakamlardan nasibini ve hakkını alamadığını ileri süren Baykal, bu kesimin başında emekliler ve çalışanların geldiğini söyledi. 
     Türkiye’de işsizliğin giderek büyümesine karşın Devlet İstatistik Enstitüsü’nün yaptığı anketlerde bu gerçeğin karartıldığını savunan Baykal, şunları söyledi 
     "Türkiye nüfusu, geçen yıldan bu yana 1 milyon 50 bin kişi artmıştır. Çalışabilir nüfus, yani 15 yaş üstü nüfus da 994 bin kişi artmıştır. DİE anketinde, artışa karşın bu nüfustaki işsizlik oranının azaldığı belirtiliyor. Ankete göre bunlar iş istemiyorlarmış ve işsizlik oranı da böylece düşüyormuş. Bunun akıl ve mantıkla izah edilebilir bir yanı olabilir mi 
     İşsizlik, bir tsunami gibi Türkiye’yi sarsıyor, bu konu toplumun içinde bir saatli bombadır. Bu tür anketlerle kendi kendimizi aldatmayalım. DİE, bu konuyu dürüstçe açıklamalıdır." Sosyal sorunların ülkede giderek büyüdüğünü ve artık alarm vermeye başladığını ifade eden Baykal, bu sorunların çözülmesi gerektiğini ve kredi kartı mağduru yüzbinlerin feryadına kendilerinin de katıldığını kaydetti. 
     
     ASGARİ ÜCRET 

     Türkiye’de asgari ücretin, uygulanan yanlış ekonomik politikalar sonucu artık azami ücret haline geldiğini ileri süren Deniz Baykal, asgari ücretle ortalama ücret arasındaki makasın iyice daraldığını söyledi. Bunun, Türkiye ekonomisinin çok ciddi bir darboğaza girdiğinin göstergesi olduğunu kaydeden Baykal, Türkiye’de son 3 yıldaki reel ücret kaybının yüzde 6 olmasına karşın, asgari ücretin bu sürede yüzde 1 oranında arttığını belirtti. 
     CHP Genel Başkanı Baykal, Türkiye’de uygulanan ekonomik politikaların hep en büyük ve en zengin kesimlere yaradığını, ancak son dönemdeki uygulamalarla en büyüklerin önemli bir kısmının bile bu uygulamalardan zarar görmeye başladığını söyledi. Türkiye’nin 40 milyar dolar dış ticaret açığı olduğunu ve 3 yıl önce 1,5 milyar dolar olan cari açığın 3 yılda 22 milyar dolara çıktığını ifade eden Baykal, bu gerçeklerin, kaynakların elden çıkarılması ve yapılan borçlarla kamufle edilmeye çalışıldığını savundu. 
     Deniz Baykal, Devlet Denetleme Kurulu’nun, yapılan özelleştirme uygulamalarıyla ilgili yayınladığı raporda ciddi saptamalar olduğunu ve bunları görmezlikten gelmenin de mümkün olmadığını belirterek, "Bilinmeli ki gün gelecek bunların hesabı sorulacak. Bu belgeler, gün gelecek olayı yargının önüne getirecektir"dedi. 
     
</TEXT>
</DOC>
