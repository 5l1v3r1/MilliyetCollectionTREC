<DOC>
<DOCNO> 366138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/sonspo25.html </URL>
<DATE> 2005/08/01/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Dünya Atletizm Şampiyonası'na 4 Türk atlet katılacak... 
</HEADLINE>
<TEXT>

     Finlandiya'nın başkenti Helsinki'nde 6-14 Ağustos tarihleri arasında yapılacak Dünya Atletizm Şampiyonası'nda 4 Türk atlet yarışacak. 
     Türk sporcuların ilk kez 3000 metre engelli dalında yarışacakları şampiyonada Türkiye'yi, çekiç atmada Eşref Apak, 800 metre dalında Binnaz Uslu, 3000 metre engellide ise Halil Akkaş ve Türkan Erişmiş temsil edecek. 
     Şampiyona hazırlıklarını Belarus'ta sürdüren Eşref Apak, antrenörü Konstantin Astapkovich ile bilrlikte 4 Ağustos'ta Belarus'tan Helsinki'ye geçerek, 10 Ağustos'ta yurda dönecek. 
     Çalışmalarını Ankara'da sürdüren Binnaz Uslu ile antrenörü Yahya Sevüktekin ise 4 Ağustos'ta Helsinki'ye hareket edecek. Uslu ve antrenörü 14 Ağustos'ta yurda dönecek. 
     Ankara'da antrenman yapan Türkan Erişmiş ve Konya'da kampa giren Halil Akkaş da 5 Ağustos'ta Helsinki'ye gidecekler. Erişmiş ve Akkaş, 10 Ağustos'ta Türkiye'ye dönecek. 
     Öte yandan kafile başkanlığını, Atletizm Federasyonu Asbaşkanı Hüseyin Eyüpoğlu yapacağı bildirildi. 
     
     MEHMET TERZİ 45. IAAF KONGRESİ'NE KATILACAK 
     Atletizm Federasyonu Başkanı Mehmet Terzi, federasyon asbaşkanı Münir Yaraş ile birlikte 3-4 Ağustos tarihlerinde Helsinki'de yapılacak 45. Uluslararası Atletizm Federasyonları Birliği IAAF Kongresi'ne katılacak. 
     İki yılda bir yapılan IAAF Kongresi'nin bu yılki gündemini, ağırlıklı olarak yarışma kurallarına ilişkin değişiklik önerileri oluşturuyor. IAAF Teknik Kurulu tarafından derlenen ve aralarında yeni ''hatalı çıkış'' kuralının da yer aldığı 239 adet öneri kongrenin oyuna sunulacak. 
     212 federasyonun delegeleri, ayrıca, IAAF tüzüğünde yapılması öngörülen değişiklikleri değerlendirecek. Kongre, IAAF Konseyi'ndeki boş üyelik için altı kadın aday arasından seçim de yapacak. 
     Kongrede kabul edilen kural değişiklikleri, aralık ayında yayınlanacak olan 2006-2007 Kural Kitapçığı'nda yer alacak ve 1 Ocak 2006'dan itibaren geçerli olacak. 
     
</TEXT>
</DOC>
