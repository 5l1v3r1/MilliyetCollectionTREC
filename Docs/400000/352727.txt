<DOC>
<DOCNO> 352727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sonyas08.html </URL>
<DATE> 2005/06/16/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Efes Antik Kenti'nde 5 yeni lahit bulundu 
</HEADLINE>
<TEXT>

     İzmir’in Selçuk İlçesi’ndeki Efes Antik Kenti’nde, Avusturyalı Kazı Başkanlığı’nın bu yıl başlattığı çalışmalarda, iki ayrı bölgede 5 lahit bulduğu bildirildi. 
     Selçuk Kaymakamı Hayri Sandıkçı, AA muhabirine yaptığı açıklamada, Avusturyalı Efes Kazı Başkanlığı’nın Efes Antik Kenti’nde yer alan Arkadiane Caddesi Liman ile Yedi Uyuyanlar civarında yürüttüğü çalışmalarda 5 lahit tespit edildiğini, bunlardan birinin çıkarılarak Selçuk Efes Arkeoloji Müzesi’ne konulduğunu belirtti. 
     Antik Tiyatro ile liman arasındaki Arkadiane Caddesi’nin Selçuk Efes Havaalanı’na yakın noktasında bulunan ve gün yüzüne çıkarılan lahidin, MS 3. yüzyıla ait olduğunun tespit edildiğini kaydeden Sandıkçı, orijinal olan ve hasarı bulunmayan lahidin kenarlarında Zafer Tanrıçası Nike, ortasında 2 adet Aşk Tanrısı Eros heykelcikleriyle o döneme ait ünlü bir kişinin büstünün bulunduğun bulunduğunu söyledi. 
     Hayri Sandıkçı, Yedi Uyuyanlar bölgesindeki 4 lahidin ise çıkarılması işleminin sürdüğünü anlattı. 
     
     "KRONOLOJİK LAHİT TEŞHİR SALONU AÇMAYI PLANLIYORUZ..." 
     Selçuk Efes Arkeoloji Müzesi Müdürü Enis Üçbaylar da son bulunan 5 lahit ile müzedeki lahit potansiyelin arttığını belirterek, "Müzenin içinde ayrı bir bölgeye kronolojik lahit teşhir salonu açmayı planlıyoruz" diye konuştu. 
     Üçbaylar, müzede, büyük bölümü Efes kazıları, St. John Kilisesi, Belevi Mezar Anıtı ve yakın çevredeki diğer ören yerlerinden getirilen, Efes ve Anadolu arkeolojisi için çok önemli Miken, Arkaik, Helenistik, Roma, Bizans ve Türk devirlerine ait eserlerin sergilendiğini bildirdi. 
     Enis Üçbaylar, Efes Antik Kenti ile Selçuk Efes Arkeoloji Müzesi’nin, 08.00-19.00 saatlerinde yerli ve yabancı turistlerce ziyaret edildiğini hatırlattı. 
     
     ARKADİANE CADDESİ 
     Efes Antik Kenti’nde, Doğu Roma imparatoru Theodosius’un oğlu Arkadius MS 395-408 , caddeye bugünkü biçimini veren onarımlar yaptırarak bir yazıt diktirmişti. Bu nedenle, 500 metre uzunluğunda ve 11 metre genişliğinde olan caddeye "Arkadiane" de denilmekte. Cadde 
     iki yanında, tabanları mozaik ile kaplı, üzerleri örtülü portikler ve bunların arkasında dükkanlar bulunuyordu. İlk kez MÖ. 1. yüzyılda yapılan cadde, gerçekte bir tören caddesiydi. Anadolu’nun içlerinden uzanan karayolları burada son buluyordu. Denizaşırı ülkelerden gelen pek çok ünlü kişinin yanında, imparator ve prokonsüller de bu caddeden kente girmişlerdi. 
     
</TEXT>
</DOC>
