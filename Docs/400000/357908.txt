<DOC>
<DOCNO> 357908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/dunya/adun.html </URL>
<DATE> 2005/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta şimdi de büyükelçi kaçırıldı 
</HEADLINE>
<TEXT>


Mısır'ın Bağdat Büyükelçisi El Şerif, gece aracıyla tek başına gazete almaya çıktığı Bağdat'ta önünü kesen silahlı adamlar tarafından 'Amerikan ajanı' diye dövüldü ve ardından kaçırıldı 

DIŞ HABERLER SERVİSİ 


Mısır'ın göreve henüz 1 hafta önce başlayan Bağdat Büyükelçisi İhab el Şerif, önceki gece Bağdat'ta silahlı kişiler tarafından kaçırıldı. El Şerif, 1 ay önce Bağdat'a diplomat olarak atanmış, 1 hafta önce de statüsü büyükelçiliğe yükseltilmişti. Polis kaynakları ve diplomatlar, El Şerif'in bir Arap ülkesi tarafından Saddam'ın devrilmesinden sonra Bağdat'a atanan ilk büyükelçi olması nedeniyle kaçırılmış olabileceğini söylüyor. 
Bir Mısırlı diplomat, büyükelçinin gece geç saatte gazete satın almak için, eskortsuz ve korumasız olarak, kullandığı araçla tek başına dışarı çıktığını, bu sırada silahlı adamlarla dolu iki BMW'nin El Şerif'in yolunu kestiğini, araçlardan inen kişilerin büyükelçiyi kendi aracıyla kaçırdığını söyledi. 

Bagaja soktular 
Görgü tanıkları da, El Şerif'in Rabia Caddesi'nde gazete almak için durduğunda yanına gelen 8 silahlı kişinin onu "Amerikan ajanı olmakla suçlayıp dövdüğünü" ardından da kaçırdığını söyledi. Bir Iraklı, militanlardan birinin tabancasının kabzasıyla El Şerif'in kafasına vururken, diğerlerinin "Amerikan ajanı" diye bağırdığını belirtti. Bir başka görgü tanığı, saldırganların El Şerif'i bir aracın bagajına sokarak bölgeden uzaklaştığını söyledi. 

Aracı bulundu 
El Şerif'in arazi aracı, El Camia semtinde bulundu. Araçta herhangi bir hasara rastlanmadı. AFP'ye konuşan elçilik çalışanlarından biri, "Sabah geldiğimde büyükelçinin kaçırıldığı söylenince şoka girdim" dedi. 
Mısır Dışişleri Bakanlığı da büyükelçinin kayıp olduğunu doğrulayarak, konu hakkında Irak hükümetiyle bağlantıya geçildiğini açıkladı. 


</TEXT>
</DOC>
