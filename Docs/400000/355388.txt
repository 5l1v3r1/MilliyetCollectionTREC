<DOC>
<DOCNO> 355388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/sondun16.html </URL>
<DATE> 2005/06/25/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Bulgaristan'da Sosyalistler önde gidiyor... 
</HEADLINE>
<TEXT>

     Bulgaristan'da bugün yapılan genel seçimlerde oy verme işlemi devam ederken, bazı kamuoyu araştırma şirketlerinin sandık başlarında anket sistemiyle yaptığı sayımlara göre, Bulgaristan Sosyalist Partisi BSP önde gidiyor. 
     Paralel sayım sonuçlarına göre, saat 15.30'a kadar seçime katılım oranı ülke genelinde ortalama yüzde 35,8 oldu. 
     Paralel sayım sonuçları, BSP'nin oyların yüzde 33'ünü alarak birinci parti konumunda olduğunu gösteriyor. 
     Sayım sonuçlarına göre, iktidar partisi ''2'nci Simeon Ulusal Hareketi''nin NDSV yüzde 21, üyelerinin çoğunluğunu Türklerin oluşturduğu Halk ve Özgürlükler Hareketi'nin HÖH yüzde 10, Birleşik Demokratik Güçler'in ODS yüzde 8, ırkçı ve aşırı milliyetçi ATAKA'nın yüzde 7, eski başbakanlardan İvon Kostov'un lideri olduğu Bulgaristan İçin Demokratlar'ın DSB da yüzde 6,5 oranında oy alması bekleniyor. 
     Siyasi gözlemciler, bu sonuçlara göre en büyük sürprizin, yaklaşık 3 ay önce kurulan ırkçı ve aşırı milliyetçi ATAKA'nın aldığı oy oranı olduğunu belirtiyor. 
     Liderliğini gazeteci Volen Siderov'un yaptığı ATAKA'nın seçim barajını aşarak parlamentoya girmesi durumunda, Bulgaristan'ın yeni siyasi döneminde ciddi krizlere neden olabileceği öne sürülüyor. 
     ATAKA, başta çingeneler ve Türkler olmak üzere ülkedeki tüm etnik azınlıklarına ve azınlık haklarına karşı çıkıyor. 
     Bulgaristan'da oy verme işlemi saat 19.00'da sona erecek. Son paralel sayım sonuçlarının bu saatten itibaren açıklanması bekleniyor. 
     
</TEXT>
</DOC>
