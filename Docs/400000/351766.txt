<DOC>
<DOCNO> 351766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sondun28.html </URL>
<DATE> 2005/06/14/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Özbekistan'da soruşturmaya ABD ve Rusya engeli 
</HEADLINE>
<TEXT>

     ABD ve Rusya'nın, NATO'nun Özbekistan'ın Andican bölgesindeki olaylarla ilgili uluslararası soruşturma açılması yolunda çağrıda bulunmasını engellediği öne sürüldü. 
     Washington Post gazetesinin haberine göre, NATO ülkeleriyle Rusya ve Ukrayna dışişleri bakanlarının 9 haziran toplantısının sonuç bildirisine, Andican olayları hakkında soruşturma başlatılması yolundaki çağrının da girmesini ABD ve Rusya önledi. 
     Amerikalı yetkililere ve diplomatlara dayanan gazete, İngiltere ve diğer Avrupalı ülkelerin, 13 mayıs Andican olaylarıyla ilgili olarak uluslararası soruşturma açılması isteğinin sonuç bildirisinde yer almasını istediklerini, ancak bunu başaramadıklarını yazdı. 
     Gazeteye göre, Amerikan heyeti, ABD'nin Özbekistan'da askeri üs kullanmasını engelleyebileceği gerekçesiyle sonuç bildirisinde bu hususa yer verilmesine karşı çıktı. Rusya da, Andican olaylarını ''Afganistan'dan mülhem'' hadiseler olarak nitelendirerek, bu konunun sonuç bildirisine girmesine itiraz etti. 
     Özbekistan'da güvenlik güçlerinin göstericileri dağıtmak için zor kullanması sonucunda, resmi verilere göre 173 kişi, tanıklara göreyse yaklaşık 1000 kişi öldü. 
     
</TEXT>
</DOC>
