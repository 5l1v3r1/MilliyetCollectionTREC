<DOC>
<DOCNO> 385086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/son/sonspo09.html </URL>
<DATE> 2005/10/08/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Arnavutluk öncesi Almanya önünde son prova 
</HEADLINE>
<TEXT>

     Ay-Yıldızlı ekibimiz, kritik Arnavutluk maçı öncesinde Almanya önünde son provayı yapıyor... Atatürk Olimpiyat Stadı’ndaki dev mücadele 21.00’de başlıyor. Maç sırasında kulaklar, Danimarka-Yunanistan maçından gelecek olan müjdeli haberde olacak... 
     
     Kanal D yayınlıyor 

     Türkiye Almanya’ya gitmeden, Almanya Türkiye’ye geliyor... 2006 Dünya Kupası yolunda bizim için büyük önem taşıyan Danimarka-Yunanistan karşılaşmasının oynandığı saatlerde, Ay-Yıldızlı ekibimiz de Almanya ile mücadele edecek. Atatürk Olimpiyat Stadı’nın ev sahipliği yapacağı zorlu mücadele saat 21.00’de başlayacak. Büyük çekişmeye sahne olması beklenen maçı Kanal D naklen ekranlara getirecek. 90 dakikayı İtalyan hakem Domenico Messina yönetecek. 
     
     Emre Nihat oynuyor 

     Arnavutluk maçının provası şeklinde geçmesi beklenen müsabakada sakatlıkları nedeniyle uzun süredir milli formadan ayrı kalan Emre Belözoğlu ve Nihat Kahveci’nin ilk 11’de şans bulması bekleniyor. Karşılaşmanın biletlerinin 10, 30 ve 50 YTL’den Biletix gişelerinden satışa sürüldüğü öğrenildi. Rakibimiz Almanya’da sakatlığı geçen genç golcü Lucas Podolski’nin bu gece forma giyebileceği açıklandı. 
Türkiye Volkan, Serkan, Alpay, İbrahim Toraman, Ümit Özat, Yıldıray, Selçuk, Emre Belözoglu, Tümer Metin, Nihat Kahveci, Halil Altıntop. 
Almanya Kahn, Owomoyela, Mertesacker, Sinkiewicz, Jansen, Schneider, Borowski, Frings, Schweinsteiger, Kuranyi, Podolski Neuville . 
Hakem Domenico Messina İtalya . 
Saat 21.00. 
Yayın Kanal D. 
Stat Atatürk Olimpiyat. 

     
     Klinsmann yakın markajda 

     Almanya Milli Futbol Takımı Teknik Direktörü Jürgen Klinsmann, Türkiye ile yarın yapacakları özel karşılaşmanın 0-0 bitmesi halinde üzülmeyeceğini söyledi. İstanbul Çırağan Kempinski Otel’de düzenlediği basın toplantısında ilginç açıklamalar yapan Klinsmann, Kazanmak isteriz ancak gol yememek de çok önemli. Türkiye çok yönlü ve kuvvetli bir takım. Biz kendi oyunumuzu oynayıp kazanmak istiyoruz'' dedi. Bu arada Alman Milli Takımı kafilesi dün bir boğaz gezisine katıldı. Fenerbahçe Teknik Direktörü Christoph Daum’un da katıldığı gezinin 1.5 saat sürdüğü öğrenildi. Daum, Alman B.Z. gazetesine yaptığı açıklamada, Türkiye’nin 2006’ya katılmamasının Almanya’ya da zarar vereceğini söyledi. 
     
     Etkinlikler düzenlendi 

     Türkiye Futbol Federasyonu, bugünkü maç için çeşitli etkinlikler gerçekleştirecek. Karşılaşmaya girişte taraftarlara alkışlayıcı dağıtılacak. 90 dakika öncesi Orkestra Arias, statta bir konser verirken, Ramazan ayı nedeniyle oruç tutan taraftarlar için iftar çadırı kurulacak. Futbolseverlerin stada rahat ulaşmalarını sağlamak için çeşitli merkezlerden ücretsiz otobüs seferleri düzenlenecek. İETT otobüsleri maç günü saat 17.00’den itibaren Mecidiyeköy, Bakırköy, Yenibosna, Kadıköy, Taksim gibi merkezlerden kalkarak, ring sefer yapacak. Bu arada Alman televizyon kanalı ZDF de Sultanahmet’ten canlı yayın yapacak. 
     
     Milliler taktik çalıştı 

     Almanya ile bugün karşılaşacak A Milli Takımımız, dün son çalışmasını maçın oynanacağı Atatürk Olimpiyat Stadı’nda gerçekleştirdi. Basına kapalı olarak yapılan antrenmanda teknik direktör Fatih Terim’in taktik bir çalışma yaptırdığı öğrenildi. 
     
     Kura çekimi 14 Ekim’de 

     2006 Dünya Kupası Finalleri’nde mücadele edecek Avrupa kıtasından son 3 takımın belli olacağı play-off maçlarının kura çekimi 14 Ekim Cuma günü İsviçre’nin Zürih kentinde yapılacak. Gruptan 2. sırada çıkmamız halinde Play-Off karşılaşmalarında mücadele hakkını elde edeceğiz. Futbol Federasyonu’ndan yapılan açıklamada, Play-Off kurasında, FIFA Dünya sıralamasındaki yerlerine göre 3’erli 2 torbaya ayrılacak 6 takımın birbiriyle eşleşeceği kaydedildi. Ay-Yıldızlı ekibimiz 12. sırada bulunuyor. 
     
</TEXT>
</DOC>
