<DOC>
<DOCNO> 362468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sonspo13.html </URL>
<DATE> 2005/07/19/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Alman Bild gazetesi Ailton yakında Türk mü olacak 
</HEADLINE>
<TEXT>

     Alman Bild gazetesi, Beşiktaş’ın Alman 1. Lig takımlarından FC Schalke 04’te oynayan Ailton’u istediğini yazdı. 
     "Ailton yakında Türk mü olacak " başlığıyla verilen haberde, Beşiktaş’ın, bugün 32. doğum gününü kutlayan Ailton’a, her yıl 1,1 milyon dolar alacağı 2 yıllık bir sözleşme ile çok iyi bir teklif getirdiği, ayrıca 3,5 milyon dolarlık transfer ücretini de ödemeyi kabul ettiği belirtildi. 
     FC Schalke 04 Menajeri Andreas Müller, gazeteye yaptığı açıklamada, "İlk teklifi reddettik. Şimdi yeni bir teklif geldi. Beşiktaş bize faksla transfer ücreti önerimizi kabul ettiğini bildirdi" dedi. 
     Haberde, Ailton’un daha önce Katar’a gitmeyi düşündüğü, ancak Katar’ın söz konusu transfer ücretini ödemek istemediği kaydedildi. Türkiye’deki Süper Lig’in "süper fiyatlarla süper yıldızları" almaya çalıştığı ifade edilen haberde, Fenerbahçe’nin Juventus’ta oynayan Stephen Appiah’a 8 milyon avro, Galatasaray’ın da Arsenal’in orta saha oyuncusu Robert Pires’e 2,6 milyon avro yıllık ücret teklif ettiği kaydedildi. 
     

     
</TEXT>
</DOC>
