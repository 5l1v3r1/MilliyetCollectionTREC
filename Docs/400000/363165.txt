<DOC>
<DOCNO> 363165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sontur28.html </URL>
<DATE> 2005/07/21/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Adana'nın yüz akı Bütün devlet okulları böyle olsa... 
</HEADLINE>
<TEXT>

     Adana'da, bir devlet okulunda OKS'ye Ortaöğretim Kurumları Seçme Sınavı giren öğrencilerin yüzde 50'si 350, yüzde 75'i 300 puanın üzerine çıkmayı başardı. Devlet okullarının başarısının simgesi olan bu öğrencilerin, çocuğunu özel okula gönderemeyen ailelere de moral verdiği bildirildi. 
     Adana Gazi İlköğretim Okulu Müdürü Turan Orhan, bu yıl 468 öğrenci ile Türkiye genelinde OKS'ye en fazla öğrenci girdiren 9'uncu okul olmalarına rağmen, özel okulları aratmayacak başarıya sahip olduklarını belirtti. 
     Orhan, öğrencilerinin yüzde 50'sinin 350, yüzde 75'inin 300 puanın üzerine çıkmayı başardığını, bunun yanı sıra il üçüncüsünün kendi öğrencileri olduğunu belirterek, ''Yine il sıralamasına göre, 10 öğrencimiz ilk 100'e girdi'' dedi. 
     Devlet okullarının başarısının simgesi olan öğrencileriyle gurur duyduklarını belirten Orhan, şunları kaydetti 
     ''Müfredat Laboratuvar Okulu MLO statüsündeki okulumuzun bu başarısında okul yönetimi, öğrenci ve veli işbirliğinin büyük katkısı var. Her sınıfta 40 kişiyle yapılan eğitim-öğretimin yanı sıra sosyal etkinliklere büyük önem vererek, çocuklarımızı motive ediyoruz. Bu sayede masa tenisi ve resimde Türkiye birinciliği başta olmak üzere birçok derecemiz oldu.'' Orhan, okul öğretmenlerinin de belirli zaman dilimlerinde hizmet içi eğitim seminerlerine tabi tutulduklarını, kendilerini yenilediklerini, sınıflar arası rekabetin üst düzeyde olduğunu vurgulayarak, ''Öğretmenlerimiz ve öğrencilerimiz arasındaki bu rekabet başarıda önemli etken oluyor'' dedi. 
     Başarılarının kendileri için sürpriz olmadığını, hemen her yıl benzer sonuçları aldıklarını anlatan Orhan, istenildiğinde, çaba harcandığında ve başarıya odaklandığında olumlu sonuçların kendiliğinden oluştuğunu kaydetti. 
     
     MORAL VERDİ 
     Eğitim-Sen Adana Şube Başkanı Güven Boğa ise OKS'de özel okulların başarısının ön plana çıkmasının, çocuğunu özel okula gönderme imkanı bulamayanlar üzerinde psikolojik baskı yaptığını belirterek, ''Bu başarı, çocuğunu özel okula gönderemeyen velilere moral verecek'' dedi. 
     Devlet okulları ile özel okulların eğitim-öğretim müfredatının aynı olduğuna işaret eden Boğa, şunları kaydetti 
     ''Özel okullar, altyapı, fiziki imkanlar, araç gereç yönünden zengin. Devlet okullarında ise bu imkanı bulmak çok zor. Buna rağmen öğrenciler aynı kulvarda yarıştırılıyor. Eşit eğitim-öğretim hakkından söz edilecekse devlet, bu konuda ödenek ayırmalıdır. Aksi takdirde öğrenci de veli de psikolojik sıkıntı yaşayacaktır. Bu sıkıntıyı yaşatmaya hiç kimsenin hakkı yok.'' Boğa, özel okulların başarıda ön plana çıkmasının bir başka nedeninin ise okulların işi ticarete ve reklama dökmesinden, bu yüzden de başarılı öğrenci transferi yapmasından kaynaklandığını savundu. 
     
</TEXT>
</DOC>
