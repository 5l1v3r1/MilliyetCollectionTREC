<DOC>
<DOCNO> 391992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/son/sonsiy14.html </URL>
<DATE> 2005/11/03/ </DATE>
<TIME> 20.40 </TIME>
<AUTHOR>  </AUTHOR>
<HEADLINE>
Adalet Bakanı Çiçek "Fehriye Erdal'ı tekrar isteyeceğiz" 
</HEADLINE>
<TEXT>

     Adalet Bakanı Cemil Çiçek, Türkiye'nin Özdemir Sabancı cinayeti sanığı Fehriye Erdal'ı temyiz aşamasında Belçika'dan tekrar isteyeceğini bildirdi. 
     İsveç'in başkenti Stockholm'de temaslarda bulunan Çiçek, ''Maalesef biz daha farklı bir karar bekliyorduk. Ümit ederim temyiz aşamasında bu gerçekleşir'' dedi. 
     Adalet Bakanlığı'nın Fehriye Erdal'ın iadesi için bir çalışma başlattığını belirten Çiçek, ''Erdal'ı tekrar isteyeceğiz. Yani sonuna kadar biz bu işi takip ederiz. Hiçbir ülkenin terörü himaye ediyor görüntüsü içerisinde olmasını da arzu etmeyiz'' diye konuştu. 
     Temaslarda bulunmak ve ''Çocuk Kaçırma Suçları'' konulu bir toplantıya katılmak üzere İsveç'in başkenti Stockholm'e gelen Çiçek, İsveç Adalet Bakanı Thomas Bodström ile de bugün görüşmüştü. 
     Çiçek, yarın ''Çocuk Kaçırma Suçları'' konulu toplantıda bir konuşma yapacak, akşam da İsveç Dışişleri Bakanı Laila Freivalds'ın vereceği yemeğe katılacak. 
     
</TEXT>
</DOC>
