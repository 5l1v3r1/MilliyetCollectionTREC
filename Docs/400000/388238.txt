<DOC>
<DOCNO> 388238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/soneko10.html </URL>
<DATE> 2005/10/20/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Çevre performansında Türkiye, OECD birincisi... 
</HEADLINE>
<TEXT>

     Çevre performansı açısından OECD ülkeleri arasında Türkiye’nin ilk sırada yer aldığı belirtildi. 
     Kanada’daki Suzuki Vakfı’nca yayınlanan rapora göre, çevre performansı açısından 30 OECD ülkesi arasında Türkiye birinci oldu. Türkiye’nin bu performansı, "nispeten zayıf ekonomisi"ne bağlandı. 
     Kanada’nın önde gelen çevre kuuluşlarından Suzuki Vakfı’nca yayınlanan ve Simon Fraser Universitesi’nce gerçekleştirilen araştırma sonuçlarını içeren raporda, OECD üyesi ülkelerinin, 29 kilit çevre göstergesi ile ilgili performansları değerlendirildi. Bunun sonucunda da Ülke Çevre Performansı Sıralaması oluşturuldu. Türkiye, sıralamada birinci oldu. 
     İsviçre’nin 2’nci olduğu sıralamada Danimarka 3’üncü, Polonya 4’üncü, Slovak Cumhuriyeti ise 5’nci olurken en iyi performans gösteren 10 ülke arasında Almanya, Avusturya, İsveç, İtalya ve Hollanda da yer aldı. 
     
     EN KÖTÜ PERFORMANS ABD’NİN 
     En kötü çevre performansını ise ABD gösterdi. ABD, Ülke Çevre Performansı sıralamasnda 30’uncu oldu. ABD’yi, 29’uncu sıradaki Belçika ve 28’inci olan Kanada izliyor. 
     Nükleer artıkları, karbon monoksit, enerji ve su kullanımı gibi göstergelerin değerlendirildiği araştırma ile, özellikle Kanada’nın performansının ortaya konulması amaçlandı. 
     Bu arada, çevre performansı açısından ilk beş ülke arasında Türkiye, Polonya ve Slovak Cumhuriyeti gibi ülkelerin bulunması, "zayıf ekonomileri"ne bağlandı. 
     Raporda söz konusu üç ülke için "Yüksek çevre notları var, çünkü nispeten zayıf ekonomileri var ve bunun yüzünden kişi başına daha düşük kaynak kullanımı ve emisyonları var" denildi. 
     En iyi çevre performanslarını gösteren zengin ülkelerden İsviçre, Danimarka, Almanya, Avusturya, İsveç, İtalya ve Hollanda’nın ise, ""üçlü çevre politikaları" olduğu için yüksek çevre performansı notları aldıkları belirtildi. 

ANKA 
     
</TEXT>
</DOC>
