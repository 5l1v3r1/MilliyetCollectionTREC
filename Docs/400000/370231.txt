<DOC>
<DOCNO> 370231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/sondun33.html </URL>
<DATE> 2005/08/16/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
Şili Kongresi, Pinochet dönemi anayasasını değiştirdi... 
</HEADLINE>
<TEXT>

     Şili Kongresi, General Augusto Pinochet diktatörlüğü döneminde kabul edilen Anayasa’daki antidemokratik maddeleri kaldıran anayasa değişikliklerini kabul etti. 
     Senato ve Meclis’in yaptığı ortak toplantıda, 3’e karşı 150 oyla kabul edilen anayasa değişiklikleri, sivillerin ordu üzerinde tam otoritesini kuran bir değişiklik olarak görülüyor. Oylamada bir üye çekimser kaldı. 
     Şili’nin bağımsızlık günü arefesi olan 17 Eylül’de Devlet Başkanı Ricardo Lagos tarafından imzalanarak yürürlüğe girecek olan yeni Anayasa, devlet başkanına üst düzey ordu komutanlarını görevden alma yetkisi veriyor. 
     Değişikliklerle ayrıca 4’ü emekli ordu ve polis komutanlarına ayrılan 9 atanmış senatörlük ortadan kaldırılırken, devlet başkanının görev süresi 6 yıldan 4 yıla indiriliyor. Devlet başkanı eskiden olduğu gibi iki kez üst üste seçilemeyecek. 
     Değişikliklerle Pinochet tarafından yaratılan Ulusal Güvenlik Konseyi de sadece devlet başkanına danışmanlık yapan bir kurum haline getiriliyor. 
     Şimdiye kadar 4 ordu komutanının devlet başkanı ve 3 önde gelen bakanla eşit oya sahip olduğu bu konsey, kararlar alabiliyordu. 
     Yeni düzenlemeye göre, Pinochet’nin adı da artık Anayasa’dan çıkarılarak, Anayasa’yı yürürlüğe sokan Devlet Başkanı Lagos’un adı yazılacak. 
     Devlet Başkanı Lagos, Anayasa değişikliklerinin kabul edilmesinden sonra yaptığı açıklamada, "Bugün bir sevinç ve ulusal birlik günü. 
     Kongre, bundan böyle Şili’nin, dünyaya ülkemizi demokratik uluslar topluluğunun bir üyesi yapan bir Anayasa gösterebilmesini mümkün kıldı" dedi. 
     
</TEXT>
</DOC>
