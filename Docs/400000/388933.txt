<DOC>
<DOCNO> 388933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/spor/axspo01.html </URL>
<DATE> 2005/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Schumi bile yetmedi 
</HEADLINE>
<TEXT>


Beşiktaş, Formula 1'in efsane şampiyonu Michael Schumacher'den, Hitzfeld için yardım istedi. O bile Kartal'a gelmesine ikna edemedi 

BİLAL MEŞE 


Teknik direktör için yabancıda karar kılan Beşiktaş, Avrupa'da tura çıktı. Daha önce Fransız ya da Alman ekolünden gelen hocalar için çalışmalar yapan siyah - beyazlılar, Gordon Milne ile görüştükten sonra Ada'ya yöneldi. 
Birçok çalıştırıcıdan olumsuz yanıt alan ve çıkış yolu arayan Beşiktaş Yönetimi, Hitzfeld'i aracılarla ikna etmeye çalıştı. Formula 1'in efsane pilotu Michael Schumacher'in menajeriyle iyi ilişkileri bulunan Beşiktaş, Hitzfeld için ünlü pilota ricada bulundu. Ancak şampiyon bile Alman çalıştırıcının razı olmasına yetmedi. 
Belçika'daki görüşmelerden sonuç alamayan Başkan Yıldırım Demirören, Genel Sekreter Kenan Öner ve Erdil Arpacı Kevin Keegan için dün İngiltere'ye geçti. İngiltere Milli Takımı ve Manchester City'i çalıştıran Keegan ile görüşen siyah - beyazlıların, Gordon Milne aracılığıyla İngiliz teknik adamı ikna etmeye çalıştığı vurgulandı. 

Kartal dokuz doğuracak 

Sakat oyuncuların fazlalığı nedeniyle kadro kurmakta zorlanan Beşiktaş, dün de Ali Güneş ile Ahmet Dursun'u kaybetti ve eksiklerin sayısı 9'a yükseldi. Kaleci Volkan, Sergen, Okan, Pancu, İbrahim Toraman, Tümer ve Gökhan'dan yoksun olarak Konya maçına hazırlanan Beşiktaş'ta, Ahmet Dursun hastalandı, Ali Güneş de dün yapılan antrenmanda sol ayağına darbe alarak çalışmayı yarıda bıraktı. Konya'da, 50 kişi takımı çiçeklerle karşılarken, Milne'nin A takımı otobüsünde bulunması dikkat çekti. Kartal'ın UEFA'daki rakiplerinden Sevilla sahasında Alaves'i 2-0 yendi. 

'Benden korkarlar' 

Ankaraspor Teknik Direktörü Samet Aybaba, "www.superspor.com"a konuştu,15 yıldır teknik direktörlük yaptığını, artık her takımda görev alabilecek olgunluğa eriştiğini söyledi.Yabancı çalıştırıcıların her zaman rahat olduğunu ifade eden Aybaba, şöyle devam etti "Alex, Anelka oynuyor, Daum dahi oluyor. Beşiktaş camiasında beni istemezler. Bazı isimler var yönetimde. Onlar korkuyorlar." 


</TEXT>
</DOC>
