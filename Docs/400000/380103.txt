<DOC>
<DOCNO> 380103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/ekonomi/eko01.html </URL>
<DATE> 2005/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tüpraş ve Erdemir farklı şirket, fiyat korkumuz yok' 
</HEADLINE>
<TEXT>


TOBB Başkanı Rifat Hisarcıklıoğlu, Tüpraş ihalesindeki teklifin beklenenden yüksek olmasının, Erdemir için korku yaratmadığını belirterek, iki şirketin farklı olduğunu söyledi 

EKONOMİ SERVİSİ 

Türkiye Odalar ve Borsalar Birliği TOBB Başkanı Rifat Hisarcıklıoğlu, özelleştirme ihalelerinde fiyat beklentisinin çok fazla yukarı çekilmesinin doğru olmadığını söyledi. 
Erdemir 'in taliplilerinden EOGG İcra Kurulu üyeleri ile birlikte basın mensuplarıyla sohbet toplantısı düzenleyen Hisarcıklıoğlu, "Tüpraş ihalesinde oluşan rakamların kendilerini korkutup korkutmadığı" sorusu üzerine, "Korku yok. Tüpraş farklı, Erdemir farklı" dedi. 
Fiyat konusunun çok fazla konuşulmaması gerektiğini belirten Hisarcıklıoğlu, şöyle dedi "Hepimizin sabırlı olmamız lazım. İki yıl önce Tekel Sigara Fabrikaları'nın özelleştirilmesi sırasında dışarıdan kaynaklı bir haberle 3 milyar dolar edeceği tartışıldı. Bu işe hepimiz 3 milyar doların altında bir rakam etmeyeceği şeklinde kilitlendik ve bunun sonucunda gelen teklif ne kadardı 1.2 milyar dolar. Satmadık, dört ay önce tekrar çıkarıldı ve alıcı çıkmadı. 68 milyonun kaynaklarıyla oluşturulan bu fabrikanın bugün hurda fiyatına satılır duruma gelmesinin zararı millet olarak hepimize değil mi O zaman çok akıllı olmak zorundayız. Fiyat konusunda ne aşağıda, ne çok yukarıda... Fiyat nerede oluşur Fiyat masada oluşacak. Bizim orada bir söz vardır 'Şaşkın alıcı fiyat verir'. Sorsanız da fiyatı söyleyecek kadar saf değilim." 

Küresel şirket hedefi 
Hisarcıklıoğlu, "Tüpraş'tan sonra planlarını yeniden gözden geçirip geçirmedikleri" sorusu üzerine de "İkisi aynı şey değil. İki şirket farklı, sektörler farklı" dedi. 
Hisarcıklıoğlu, talip oldukları Erdemir'deki potansiyeli değerlendirmek ve Erdemir'i pazarı kontrol edecek önce bölgesel bir güce, sonra küresel bir şirkete dönüştürmek istediklerini bildirdi. 

Petrol-İş SPK ayrımcılık yaptı Tüpraş ihalesinin iptali için dava açan Petrol - İş Sendikası'nın avukatı Gökhan Candoğan, önceki ihalenin iptal gerekçelerinden birinin satış bedelinin nasıl ödeneceğinin netleşmemesi olduğunu belirterek, Koç - Shell konsorsiyumunun kazandığı ihalede de aynı konunun boşlukta bırakıldığını söyledi. 
Sendika merkezinde düzenlenen toplantıda konuşan Candoğnu, "İhale komisyonu ihaleyi bitirirken satış bedelinin peşin mi vadeli mi ödeneceğinin karar bağlanmış olması gerekiyordu" dedi. 
Kamuoyuna duyurulmadan yapılan İMKB'deki yüzde 14.76'lık Tüpraş hissesi satışıyla ilgili de iptal davası açtıklarını belirten Candoğan, şöyle konuştu 
"Sermaye Piyasası Kurulu SPK açıkca görevini ihmal etmiş durumda. Çünkü burada bir suç tespiti yapıldı ancak bir uyarıyla yetinildi. Ayrımcılık içeren bir uygulama var. Aynısı bir özel şirkette olsaydı çoktan onunla ilgili bir kamu davası açılırdı." 


</TEXT>
</DOC>
