<DOC>
<DOCNO> 391752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/sonspo07.html </URL>
<DATE> 2005/11/02/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
NBA heyecanı başladı... 
</HEADLINE>
<TEXT>

     ABD Profesyonel Basketbol Ligi’nde NBA , 2005-2006 sezonu, TSİ bu sabaha karşı yapılan maçlarla başladı. 
     Bu sezon ilk kez 4 Türk vatandaşı sporcunun forma giyeceği ligin ilk gününde, Doğu Konferansı’nda 1, Batı Konferansı’nda da 3 maç yapıldı. 
     Batı Konferansı’ndaki maçta, Güneybatı Grubu’nda yer alan geçen sezonun şampiyonu San Antonio Spurs, sahasında 19 bin seyirci önünde Denver Nuggets’ı 102-91 46-48 yenerek, sezona iyi bir başlangıç yaptı. 
     Maçta evsahibi ekibi galibiyete taşıyan isimler olarak 26 sayı ve 3 asistle Fransız oyun kurucu Tony Parker, 19 sayı, 10 ribaunt, 6 
     asist ve 5 blokla Tim Duncan, 16 sayı ve 5 ribauntla Michael Finley ve 10 sayı, 4 ribauntla da Arjantinli oyuncu Emanuel Ginobili dikkati çekti. Konuk ekipte ise Carmela Anthony, 23 sayı, 8 ribaunt ve 4 asist, Kenyon Martin, 19 sayı ve 3 asist, Eduardo Najera, 14 sayı ve 4 ribaunt, Earl Boykins de 13 sayı ve 5 asistle oynadı. Günün diğer maçlarında ise kasırga felaketinden salonu zarar gördüğü için maçlarını Oklahoma City’de oynayan New Orleans Hornets, Sacramento Kings’i 93-67, deplasmanda da Milwakuee Bucks, Philadelphia 76ers’ı uzatmada 117-108, Dallas Mavericks de Phoenix Suns’ı 2. uzatmada 111-108 yendiler. Lige, TSİ yarın sabaha karşı yapılacak 14 maçla devam edilecek. 
     
</TEXT>
</DOC>
