<DOC>
<DOCNO> 358288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sondun26.html </URL>
<DATE> 2005/07/05/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Sırbistan lideri, Srebreniça anma törenlerine katılacak 
</HEADLINE>
<TEXT>

     Srebreniça katliamı, üzerinden 10 yıl geçmesine karşın Sırbistan'da bir tabu olarak kalmaya devam ediyor. 
     Sırp halkının bir bölümü dramın başlıca sorumlusu olarak kaçak durumdaki Ratko Mladiç'i görürken, Sırbistan, İkinci Dünya Savaşı'ndan sonra Avrupa'daki bu en korkunç katliamı dünyada kabul etmeye yanaşmayan tek ülke olarak kaldı. 
     Belgrad'daki Helsinki İnsan Hakları Komitesi yöneticileri, dünyanın Srebreniça katliamıyla yüzleşme sürecine girmesine rağmen, Sırbistan'ın bunun dışında kalan tek ülke olduğunu belirtiyorlar. 
     Buna karşılık, Srebreniça'da 8 bin sivilin katledilmesinin 10. yıldönümü anma törenleri nedeniyle bu tabunun kırılabileceği işaretleri de geliyor. 
     Sırbistan'ın Avrupa yanlısı reformcu Devlet Başkanı Boris Tadiç, 11 Temmuz'da düzenlenecek anma törenlerine katılacak ilk Sırp devlet başkanı olurken, bağımsız televizyon kanalı B92 de Srebreniça'dan canlı yayın yapmaya karar verdi. Bu arada, birçok Sırp basın kuruluşu ilk kez anma törenlerine muhabir göndermeyi kararlaştırdı. 
     Sırbistan'daki bu değişikliğe, geçen ay başında ortaya çıkan ve Lahey'deki eski Yugoslavya ile ilgili savaş suçları mahkemesinde kanıt olarak sunulan bir video kasedin yol açtığı ve kamuoyunun bir bölümünde ciddi şok yarattığı belirtiliyor. 
     Sırbistan'da Srebreniça katliamının yıldönümü yaklaştıkça, katliamın başlıca sorumluları olarak gösterilen ve Lahey'deki mahkeme tarafından aranmakta olan eski askeri lider Ratko Mladiç ile siyasi lider Radovan Karaciç'in yakalanabilecekleri veya teslim olabilecekleri yolundaki söylentiler de yoğunlaşıyor. 
     Sırp parlamentosunda ise Başbakan Voyislav Kostuniça gibi ılımlı isimler dahil tüm milliyetçi partiler, Srebreniça katliamının tanınmasını kabul eden yasa teklifini engellemeyi sürdürüyor. 
     Ülkede Mayıs sonunda yapılan bir kamuoyu araştırmasında, halkın yarıdan fazlasının Sırp güçlerinin eski Yugoslavya'da yaptıklarının suç olmadığı ve yakalananların ile cezalara çarptırılanların masum olduğu düşüncesinde olduğunu ortaya çıkarmıştı. 
     Belgrad'da ''Ratko Mladiç-Sırp kahramanı'' veya Niş kentinde ''General Mladiç, Srebrenica için müteşekkiriz'' gibi duvar yazılarını da okumak mümkün. 
     Lahey'deki mahkeme tarafından 1995'te hakkında iddianame hazırlanan ve aranmaya başlanan Mladiç'in, 2002'ye kadar Belgrad'da kah evinde, kah ordu tesislerinde rahatça yaşamını sürdürdüğü, kısa bir süre önce askeri istihbarat şefi Sveto Kovaç tarafından da kabul edilmişti. 
     Lahey'deki mahkeme tarafından şimdiye dek Srebreniça'ya saldırı emri veren Bosnalı Sırp General Radislav Krtiç'in de aralarında bulunduğu 6 kişi cezaya çarptırıldı. Nisan 2004'te cezası temyiz mahkemesince onanan Krstiç 35 yıl ağır hapis cezasına çarptırılmıştı. 
     
</TEXT>
</DOC>
