<DOC>
<DOCNO> 399238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sondun39.html </URL>
<DATE> 2005/11/30/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Alman muhalefet partilerinden Merkel'in açıklamasına tepkiler... 
</HEADLINE>
<TEXT>

     Alman Federal Meclisi'nde Bundestag temsil edilen muhalefet partilerinin liderleri, Başbakan Angela Merkel'in hükümet açıklamasını yeterli olmadığı gerekçesiyle eleştirdiler. 
     Hür Demokrat Parti FDP Genel Başkanı Guido Westerwelle, hükümet açıklamasında büyük ve önemli hiçbir karar olmadığını belirterek, ''Bunlar globalleşmenin olduğu bir dönemde çok az'' dedi. 
     Westerwelle, Merkel'in daha fazla özgürlük getireceklerini söylediğini, ancak kararlaştırdığı vergi artırımlarıyla özgürlükleri daha da kısıtladığını söyledi. 
     Birlik 90 Yeşiller Partisi Eş Başkanı Claudia Roth da Merkel'i, gelecekle ilgili fikirlerinin azlığından dolayı eleştirerek, koalisyon protokolünde sosyal sistemlerin yenilenmesi konusunda köklü yeniliklerin öngörülmediğini söyledi. 
     Sol Parti meclis grubu Başkanı Gregor Gysi de katma değer vergisinin artırılmasının yanlış bir mali politika olduğunu, vergi artırımının da daha çok fakir insanları vuracağını belirtti. 
     Gysi ayrıca, Alman hükümetinin, Irak'ta kaçırılan Alman arkeolog kadının serbest bırakılmasını sağlayabilmesini dilediğini, bu ülkedeki şiddet olaylarının sona erdirilebilmesi için Alman hükümetinin daha etkili olması gerektiğini kaydetti. 
     Koalisyon ortağı Alman Sosyal Demokrat Parti SPD Genel Başkanı Matthias Platzeck ise ülkedeki karamsarlığın çalışmaları aksattığını belirterek, buna izin verilmemesi gerektiğini söyledi. 
     SPD meclis grubu Başkanı Peter Struck da Birlik partileri CDU CSU ile oluşturdukları büyük koalisyonun bir dahaki yasama dönemine kadar süreceğine emin olduğunu, ancak başarılı olabilmesi için karşılıklı güvenin artırılması gerektiğini söyledi. 
     
</TEXT>
</DOC>
