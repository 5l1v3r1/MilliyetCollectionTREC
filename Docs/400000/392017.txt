<DOC>
<DOCNO> 392017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/son/sontur02.html </URL>
<DATE> 2005/11/03/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Coca Cola işçisi sendikalı oldu 
</HEADLINE>
<TEXT>

     Coca Cola’nın 7 işyerinde örgütlenen Hak-İş’e bağlı Öz Gıda-İş Sendikası, Çalışma ve Sosyal Güvenlik Bakanlığı’ndan yetki onayı aldı. 
     AA muhabirinin aldığı bilgiye göre, yaz boyunca sürdürülen örgütlenme çalışmaları sonunda, 8 yıldır sendikasız olan Coca Cola çalışanları, Öz Gıda-İş Sendikası’nda örgütlendiler. 
     Sendika, örgütlenme çalışmasını tamamladıktan sonra, Ekim ayı başında Çalışma ve Sosyal Güvenlik Bakanlığı’na yetki tespit başvurusunda bulundu. Çalışma Genel Müdürlüğü’nce, 24 Ekim’de sendikaya gönderilen yazıda, Coca Cola işyerlerindeki yetki talebinin onaylandığı bildirildi. 
     Öz Gıda-İş Sendikası’nın, üyeleri adına toplu iş sözleşmesi yapmaya yekti kazandığı Coca Cola işletmeleri şöyle 
     -Coca Cola İçecek A.Ş. Yenibosna-Bahçelievler-İstanbul 
     -Coca Cola Satış A.Ş. Yenibosna-Bahçelievler-İstanbul 
     -Coca Cola İçecek A.Ş. Çorlu-Tekirdağ 
     -Coca Cola İçecek A.Ş. Mersin 
     -Coca Cola İçecek A.Ş. Kestel-Bursa 
     -Coca Cola İçecek A.Ş. Kemalpaşa-İzmir 
     -Coca Cola İçecek A.Ş. Altındağ-Ankara 
     Öz Gıda-İş Sendikası Genel Mali Sekreteri Settar Aslan, Coca Cola’daki örgütlenme ile ilgili olarak AA muhabirine yaptığı açıklamada, "Coca Cola’da yapacağımız toplu iş sözleşmeleriyle, çalışanlara daha iyi çalışma ve yaşama imkanları sağlamak için yoğun bir çalışma dönemine giriyoruz" dedi. 
     Sendika olarak, işyerlerinde endüstriyel demokrasiyi geliştirmeyi, üretim ve kaliteyi daha da artırmayı, iş barışını sürdürmeyi amaçladıklarını vurgulayan Aslan, Coca Cola işyerlerinde yapacakları toplu iş sözleşmelerinde üyelerinin emeğinin, alın terinin tam karşılığını alabilmesi için, tüm imkanları seferber edeceklerini kaydetti. 
     
</TEXT>
</DOC>
