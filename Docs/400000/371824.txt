<DOC>
<DOCNO> 371824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sondun30.html </URL>
<DATE> 2005/08/22/ </DATE>
<TIME> 19.15 </TIME>
<AUTHOR>  </AUTHOR>
<HEADLINE>
İsrail'in Gazze Şeridi'nden çekilmesi tamamlandı... 
</HEADLINE>
<TEXT>

     İsrail’in Gazze Şeridi’ndeki Yahudi yerleşim birimlerinden çekilmesi tamamlandı. 
     İsrailli polis müdürü Uri Bar-Lev, İsrailli sivillerin Gazze’den tahliyesinin tamamlandığını açıkladı. 
     Bir polis sözcüsü ise Netzarim’de ordunun izniyle sadece bir ailenin kaldığını, bu ailenin de daha sonra ayrılacağını söyledi. 
     İsrail askerleri, Gazze Şeridi’ndeki 21 yerleşkeden gönüllü olarak çekilmeyen Yahudi yerleşimcileri, gerektiğinde güç kullanarak, geçen çarşamba günü tahliye etmeye başlamıştı. Askerler bugün son olarak Netzarim’i boşalttı. 
     Öte yandan, Filistin lideri Mahmud Abbas, İsrail’in Gazze Şeridi’ni boşaltmasının, Filistin topraklarından tamamen çekilmesinin başlangıcı olduğunu söyledi. 
     Abbas, İsrail’e karşı intifadada yaralanarak sakat kalan 400 Filistinliye hitaben, İsraillilerin, yaralılar ve şehitler sayesinde Gazze Şeridi’nden çekildiğini, yarın da Batı Şeria’nın bir bölümünden çekilmeye başlayacağını" belirtti. 
     Filistin lideri, "İsrail’in Gazze’den çekilmesi, Filistin topraklarından tamamen çekilmesinin başlangıcıdır. İsrailliler tüm topraklarımızdan çekilinceye kadar gözlerimizi kapatmayacağız, dinlenmeyeceğiz" dedi. 
     
</TEXT>
</DOC>
