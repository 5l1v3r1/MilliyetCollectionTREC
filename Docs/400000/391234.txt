<DOC>
<DOCNO> 391234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/dunya/dun03.html </URL>
<DATE> 2005/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin ve Rusya, Suriye'yi kurtardı 
</HEADLINE>
<TEXT>


SEMA EMİROĞLU New York 


BM Güvenlik Konseyi, oybirliğiyle aldığı bir kararla, Suriye'yi, eski Lübnan Başbakanı Refik Hariri suikastında üst düzey Suriye istihbarat yetkililerini zanlı olarak gösteren BM soruşturma raporu ile işbirliği yapmaya çağırdı. Konsey, 15 üyenin de olumlu oy verdiği kararı, dün akşam dışişleri bakanları düzeyinde yaptığı olağanüstü toplantıda aldı. Suriye'yi yaptırımla tehdit eden ifade ise, daimi üyeler Rusya ve Çin ile geçici üye Cezayir'in "çekimser kalacakları" tehdidi üzerine tasarıdan son anda çıkarıldı. Karar, Suriye'den suikasta karışmakla suçlanan üst düzey yetkilileri gözaltına almasını ve bu kişilerin, BM Soruşturma Komisyonu tarafından sorgulanmalarını istiyor. Karar ayrıca, Hariri suikastında zanlı olarak gösterilen tüm kişilerin malvarlıklarının dondurulmasını ve bu kişilere seyahat yasağı getirilmesini öngörüyor. 


</TEXT>
</DOC>
