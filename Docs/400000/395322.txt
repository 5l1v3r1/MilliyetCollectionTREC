<DOC>
<DOCNO> 395322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/siyaset/axsiy01.html </URL>
<DATE> 2005/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ROJ TV KRİZİ 
</HEADLINE>
<TEXT>


Erdoğan, Danimarka Başbakanı Rasmussen ile birlikte çıkacağı ortak basın toplantısına, basın salonunda bulunan Roj TV nedeniyle katılmadı. Kararı, heyetteki bir görevli salona girerek duyurdu 

İRFAN KURTULMUŞ Kopenhag 


Başbakan Recep Tayyip Erdoğan, Danimarka Başbakanı Anders Fogh Rasmussen ile çalışma yemeğinde görüşmesinden sonra düzenlenmesi öngörülen ortak basın toplantısına katılmadı. Rasmussen, Erdoğan'ın toplantıya katılmama kararının, Roj TV'nin basın salonundaki varlığından kaynaklandığını açıkladı. 
Erdoğan'ın toplantıya katılmayacağı, heyetle birlikte gelen bir kadının basın toplantısının yapılacağı salona girerek, "Başbakan'la gelen 6 gazeteci dışarı çıksın. Gidiyoruz" sözleriyle ortaya çıktı. NTV'nin haberine göre, Erdoğan Roj TV muhabirinin salondan çıkarılmasını istedi. Rasmussen'in bu isteği yerine getiremeyeceğini açıklaması üzerine Erdoğan, en azından muhabirin soru sormasının engellenmesini istedi. Bu isteğine ret yanıtı alan Erdoğan, toplantıya girmedi. Rasmussen de tek başına basın toplantısı düzedi. "Fikir özgürlükleri konusunda aynı görüşleri paylaşmadığım Erdoğan, basın toplantısına katılmama kararı aldı" diyen Rasmussen, sorunun, Danimarka'dan yayın yapan Roj TV'nin basın salonundaki varlığından kaynaklandığını ifade etti. 
Rasmussen, Erdoğan'ın, Roj TV'nin PKK'ya ait olduğunu, bu örgütün de AB terör örgütleri listesinde yer aldığını söylediğini, televizyon ekibinin basın toplantısının yapılacağı yerdeki varlığına itiraz ettiğini anlattı. "Erdoğan, Roj TV'nin teröre davet çıkardığını belirtti" diyen Rasmussen, şöyle devam etti 

Basın özgür olmalı 
"Türkiye'nin terörizmle ilgili hassasiyetini anlıyoruz. Ancak Danimarka yasalarına uygun davranan gazetecileri basın toplantılarına katılmaktan alıkoyamayız. Roj TV hakkında soruşturma başlatılmıştır. Bu devam ettiği sürece ben başbakan olarak müdahalede bulunamam. Basın tamamen özgür olmalıdır. Danimarka'daki demokrasinin en temel ilkesi budur." 
Hazreti Muhammed'in bir Danimarka gazetesinde çıkan karikatürlerine ilişkin soruya yanıt verirken de bu konuda Erdoğan'ın tepkisine şaşırdığını belirten Rasmussen, şunları söyledi "Bizim çok geniş bir ifade özgürlüğümüz var. AB'ye üyelik görüşmeleri, bu özgürlük de dahil bütün siyasi kriterlerin yerine getirilmesine bağlıdır. Türkiye de bu kriterleri yerine getirmelidir." 

Erdoğan'ın toplantısına daha önce katılmış 

GÜVEN ÖZALP 

Erdoğan'ın Rasmussen'le yapacağı basın toplantısını iptal etmesine neden olan Roj TV muhabiri Senem Güneser, Brüksel'de görev yapıyor. Roj TV adına AB faaliyetlerini izleyen Güneser, Başbakan'ın da dahil olduğu bir basın toplantısına ilk kez katılmıyor. Bundan önce de AB kurumlarında üst düzey Türk siyasetçilerinin düzenlediği basın toplantılarında yer alan hatta soru da soran Güneser, Danimarka'daki toplantı için diğer gazeteciler gibi NATO Parlamenter Asamblesi'nin toplantıya ilişkin olarak belirlediği kurallar çerçevesinde akreditasyonunu gerçekleştirdi. Brükrel'deki AB toplantılarına katılan Türk yetkililer, PKK bağlantılı kuruluşların muhabirlerinin katılımını engellemek için basın toplantılarını kaldıkları otellerde yapıyor. Ancak, AB yetkilileriyle ortaklaşa yapılan toplantıları, PKK bağlantılı kurumların muhabirleri akreditasyonları olması halinde rahatça izleyebiliyor. 

Gül de destek verdi 
Büyükanıt Başbakan haklı 

Kara Kuvvetleri Komutanı Orgeneral Yaşar Büyükanıt, KKTC'nin kuruluşunun 22. yıldönümü nedeniyle verilen resepsiyonda, sorular üzerine, Başbakan Erdoğan'ın Danimarka'da yapılması planlanan, ancak Roj TV muhabiri salonda olduğu için iptal edilen basın toplantısına katılmamasına destek verdi. 
Büyükanıt, Erdoğan'ın verdiği tepkide haklı olduğunu ve doğru yaptığını söyledi. 
Başbakan Yardımcısı ve Dışişleri Bakanı Abdullah Gül de, "Başbakan'ın yerinde başkası da olsa aynı şeyi yapardı. Yapmasaydı nasıl oldu da Sayın Başbakan buna izin verdi diyecektiniz" dedi. 


</TEXT>
</DOC>
