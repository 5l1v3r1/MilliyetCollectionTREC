<DOC>
<DOCNO> 373367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/son/sonsiy01.html </URL>
<DATE> 2005/08/27/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
AKP'li vekil de avukatlık için 200 trilyon istemişti... 
</HEADLINE>
<TEXT>

     Bülent Ersoy’un sahne yasağını kaldırması karşılığı o dönem avukaktlık yapan, CHP Genel Başkanı Deniz Baykal’ın kendisinden günümüzün rakamlarıyla 1 trilyonun üzerinde avukatlık ücreti talep ettiğini açıklaması tartışmaları da beraberinde getirdi. 
     Bülent Ersoy’un açıklamalarıyla gündeme gelen avukatlık ücreti tartışmaları yeni değil. Benzer bir tartışma da İlkokul Öğretmenleri Sağlık ve Sosyal Yardım Sandığı İLKSAN davasında yaşanmış, aynı zamanda AKP Kahramanmaraş milletvekili olan Mehmet Yılmazcan vekalet ücreti için 200 trilyon gibi astronomik bir rakam istemişti. 
     
     YÜKSEK ÜCRETLER 
     ANKA’ya konuşan Eski Anayasa Mahkemesi Başkanı Yekta Güngör Özden, avukatlık ücretlerinde sınır bulunmadığını belirtirken, bunun bir sakıncasının da olmadığını dile getirdi. Avukatlık ücretinin sözlü ve yazılı anlaşmalarla belirlenebileceğini ifade eden Özden, sözlü anlaşmaya uyulmadığı zaman, mahkemenin Türkiye Barolar Birliği’nin belirlediği "Avukatlık Ücret Tarifesi" üzerinden karar verdiğini hatırlattı. Özden, konunun etik boyutunun ise ayrı bir tartışma konusu olduğunu söyledi. 
     Ankara Barosu Avukatlarından Şahin Mengü ise, Avukatlık Ücret Tarifesi’nin asgari olduğunu belirtirken, "Bu önerilebilecek en alt sınırı ifade ediyor. Bu miktarın altına inilmez. Üst sınır yok" diye konuştu. Sınırlamanın parayla ifade edilen davalarda söz konusu olduğunu belirten Mengü, "Parayla ifade edilen davalarda, en fazla açılan miktarın yüzde 25’i talep edilebilir. Bunun dışında bir sınırlama yok" dedi. 
     
     AKP’Lİ VEKİL 200 TRİLYON İSTEMİŞTİ 
     Türkiye’nin gündemini uzun süre işgal eden İLKSAN davasında, sandıkla AKP Kahramanmaraş milletvekili avukat Mehmet Yılmazcan arasında ücret anlaşmazlığı yüzünden tartışma yaşanmış konu yargıya intikal etmişti. 
     İLKSAN yönetimi ile Yılmazcan arasında imzalanan sözleşmeyle bir arsanın geri alınması durumunda gayrimenkullerin yüzde 20’sinin avukatlık ücerti olarak verileceği belirtilmiş, ancak İLKSAN sözleşmede yazılı olan avukatlık ücretini ödememiş, Yılmazcan da konuyu yargıya taşımıştı. 
     Yılmazcan, mahkeme kararıyla 2 trilyon 523 milyar lira almış, ancak bu parayı da az bulmuş, 200 trilyon istemişti. 

ANKA 
     
</TEXT>
</DOC>
