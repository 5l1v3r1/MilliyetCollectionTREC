<DOC>
<DOCNO> 376845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sontur34.html </URL>
<DATE> 2005/09/08/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
'Uçak kafe' ortada kaldı... 
</HEADLINE>
<TEXT>

     İstanbul Büyükşehir Belediyesi'nin izin vermemesi üzerine, Kartal sahilinden TIR'a yüklenerek eski çimento fabrikası yanındaki boş alana getirilen uçağa, bu kez de Kartal Belediyesi zabıta ekipleri müdahale etti. 
     Ali Rıza Aksu ve Şevket Baltacı adlı iki girişimci tarafından bir ABD firmasından satın alındıktan sonra geçen pazar günü Fatih Sultan Mehmet Köprüsü'nden geçirilerek Kartal Rahmanlar sahiline konulan Boeing 727 tipi eski yolcu uçağı, Büyükşehir Belediyesi ekiplerince vinç yardımıyla TIR'a yüklendi. 
     Uçak daha sonra, geçici olarak kalması için yine Kartal İlçesi sınırlarındaki eski çimento fabrikası yanındaki boş alana getirildi. Ancak bu kez de Kartal Belediyesi zabıta ekipleri buraya bırakılmasına izin vermeyince, uçak TIR'dan indirilmedi. 
     Gelişmeler üzerine yeni bir yer arayışına giren Şevket Baltacı, AA muhabirine yaptığı açıklamada, uçağın sahilde kafeterya olarak kullanılması fikrinin yetkililerce olumlu karşılanacağını sandıklarını anlatarak, şunları kaydetti 
     ''Böyle bir gelişme beklemiyorduk. Olumlu karşılanacağını sandık. Ancak durum, bizim beklediğimiz gibi gelişmedi. Bu durumda da Büyükşehir Belediyesi ve ilçe belediyesine söyleyecek bir şeyimiz yok. Onlar haklı olabilirler ama sabit bir yer tespit edilinceye kadar uçağın boş bir yerde bekletilmesini rica ettik. Yer bakıyoruz. Ancak bunu da kabul etmiyorlar. Bu arada Büyükşehir Belediyesi ile görüşmelerimiz sürüyor. İstanbul'da yer bulamazsak, uçağı Gölcük'e götürmeyi düşünüyoruz. Orada da görüşmelerimiz var.'' Öte yandan, zabıta görevlileri, henüz konulacak bir yer bulunamayan uçağın yakınında bekliyorlar. 
     
</TEXT>
</DOC>
