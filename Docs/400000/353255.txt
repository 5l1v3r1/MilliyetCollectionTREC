<DOC>
<DOCNO> 353255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/son/soneko08.html </URL>
<DATE> 2005/06/18/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Klima alırken ve kullanırken dikkat... 
</HEADLINE>
<TEXT>

     Klima taktırırken, odadaki kişi yoğunluğu, pencere sayısı, pencerelerin gölgeli olup olmadığı, elektrikli eşyaların yerleşim durumu ve sayısı, odanın güneş alma durumu ile bina izolasyonuna dikkat edilmesi gerektiği bildirildi. 
     Selçuk Üniversitesi Mimarlık-Mühendislik Fakültesi Makine Mühendisliği Bölümü Öğretim Üyesi ve TMMOB Makina Mühendisleri Odası Konya Şube Başkanı Yrd. Doç. Dr. Mete Kalyoncu, klima alırken ve kullanırken bazı kurallara dikkat edilmesi gerektiğini söyledi. 
     Son yılların en sıcak ve kavurucu sıcaklarının yaşanacağı önümüzdeki yaz aylarında, aşırı sıcaktan korunmak ve serinlemek isteyenlerin, klimaya yoğun talep gösterdiğini ifade eden Kalyoncu, ''Ucuzlayan ve çok çeşitlenen ürünler arasından tercih yapılırken hiçbir kriter göz önünde tutulmuyor'' dedi. 
     Klima alırken firmanın güven veren, sürekli bir firma olmasına, servisinin bulunması ve yaygın olarak hizmet verebilmesine dikkat edilmesi gerektiğini dile getiren Kalyoncu, şunları kaydetti 
     ''Vatandaşlarımızın, ucuz olarak yurt dışından getirilen, güven vermeyen, garanti belgesi düzgün olmayan, yetkili servisi bulunmayan ürünlerin alımından, ileride mağdur olmamaları için uzak durmaları gerekiyor. Klima seçiminde öncelikle kullanım amacının belirlenmesi önemlidir. Kullanılacak odanın hacmi, estetiği, yerleşim ve hava hareketinin uygunluğu büyük önem taşır. Klima taktırılırken de odanın hacmi ve rengi, odadaki pencere ve kişi sayısı, odanın aydınlatılması, odanın güneş görme oranı, odanın içerisinde bulunan ve ısı yayan elektrikli aletler gibi çok sayıda ayrıntının dikkate alınması gerekiyor.'' Kalyoncu, odadaki kişi yoğunluğu, pencere sayısı, pencerelerin gölgeli olup olmadığı, elektrikli cihazların yerleşim durumu ve sayısı, odanın güneş alma durumu, bina izolasyonun da klima taktırılırken dikkat edilmesi gereken ayrıntılar arasında yer aldığını belirtti. 
     İşyeri ya da evdeki enerji harcamasını hesaplayacak bir makina mühendisinin klima takılacak yeri inceleyip hazırladığı rapor doğrultusunda en uygun klimanın en uygun yere takılması gerektiğine dikkati çeken Kalyoncu, gelişigüzel taktırılan klimaların enerji maliyetini yüzde 300 oranında artırdığını vurguladı. 
     Klimanın uzun ömürlü olması için de bazı ayrıntıların unutulmamasını öneren Kalyoncu, klima filtresinin her sezon en az bir defa temizlenmesi, kullanım sırasında klimanın gerekli temizlik ve bakımlarının yapılması gerektiğini kaydetti. 
     
</TEXT>
</DOC>
