<DOC>
<DOCNO> 362892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/dunya/adun.html </URL>
<DATE> 2005/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak kadınını yaktılar 
</HEADLINE>
<TEXT>


Yeni anayasa taslağının kadın haklarını Saddam döneminden bile geriye götürerek Şeriat hükümlerine bağlayan maddeleri, Iraklı kadın grupları ve laiklik yanlılarının tepkisine yol açtı 

Yasemin Çongar - Washington 


Irak'ta hazırlıkları süren yeni anayasanın ilk taslağı, kadınların medeni haklarını Şeriat hükümleriyle sınırlaması nedeniyle, ülkedeki kadın grupları ile laiklik yanlılarının tepkisini çekti. 
Anayasa taslağını ele geçiren ve hem taslağa, hem de bu konudaki protestolara dünkü sayısında geniş yer veren "New York Times" gazetesi, yeni taslağın Irak'taki kadınların haklarını ciddi biçimde sınırladığını yazdı. 
Gazetenin Bağdat mahreçli haberine göre, yeni Irak anayasasının taslağı, "kadınlara eşit haklar tanıyor" ancak bu "hakların Şeriat'ı ihlal etmemesi" hükmünü de getiriyor. Sonuçta, kadınların özellikle evlilik, boşanma ve miras hakları açısından "ikinci sınıf" konuma itilmesinin yolu açılıyor. 

Mezhebine göre 
Anayasa taslağının 14. maddesinde, evlilik, boşanma ve miras gibi konulardaki mahkeme davalarının davaya taraf ailelerin mezhep ve dininin kurallarına göre karara bağlanması öngörülüyor. 
Fiilen "çok hukukluluk" uygulamasına yol açabilecek olan bu maddenin, "On yıllardır, Ortadoğu'da kadın hakları açısından en ileride sayılan bir dizi Irak yasasının yerini alabileceğini" yazan "New York Times," yeni Irak'ta kadınların medeni haklarının, Saddam rejimindekine kıyasla gerileyebileceği tehlikesine işaret etti. 

Kota tartışması 
Habere göre, Irak anayasasını yazanların tartıştığı bir başka konu da, geçen yıl ABD'lilerin katkısıyla hazırlanan geçici anayasanın getirdiği "parlamentonun en az dörtte birinin kadınlardan oluşması" hükmünün iptali. 
Gazete, geçici anayasada ABD'nin ve laik Iraklıların etkisiyle yer almayan Şeriat referanslarının Şii din adamlarının ve dindar siyasetçilerin etkisiyle yeni metne dahil edildiğini yazdı. 

Protestonun etkisi 
Anayasa taslağına karşı, Bağdat'ta "Herkese eşit hak" sloganlarıyla protesto eylemi düzenleyen kadın ve erkekler, itirazlarını anayasa komitesine bizzat aktaracaklarını bildirdiler. 
"New York Times"a göre, "Kadınların ve anayasa komitesindeki Kürtler gibi nispeten laik grupların protestoları, Şii üyeleri, metindeki dinsel ifadeleri yumuşatmaya zorlayabilecek." 

Sünniler anayasa çalışmalarından çekildi 

Irak'ta önceki gün ülkenin yeni anayasasını hazırlayan parlamento komisyonunun 2 Sünni üyesinin öldürülmesi üzerine, dün komisyondaki Sünnilerden bazıları anayasa hazırlama çalışmalarından çekildiklerini açıkladı. "Irak Ulusal Diyaloğu" adlı Sünni şemsiye grubunun sözcüsü Salih El Mutlak, "2 temsilcimiz öldürüldüğü için, 4 üye anayasa hazırlık komisyonundan çekildi" dedi. Sünni üyelerin, "ülkede terör ortamının çalışmaya uygun olmadığı" gerekçesiyle kuruldan çekildikleri bildirildi. Anayasa komisyonundan bir yetkili ise 71 üyeli komisyonda görevli 15 Sünni üyenin tamamının çekildiğini öne sürdü, ancak bu bilgi doğrulanmadı. 


</TEXT>
</DOC>
