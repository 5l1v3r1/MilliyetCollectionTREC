<DOC>
<DOCNO> 368413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sonspo33.html </URL>
<DATE> 2005/08/09/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Fenerbahçe'de Kemal, antremanı yarıda bıraktı... 
</HEADLINE>
<TEXT>

     Fenerbahçe, Diyarbakırspor ile hafta sonunda oynayacağı lig maçının hazırlıklarını yaptığı çift antrenmanla sürdürdü. 
     Teknik direktör Christoph Daum yönetiminde Samandıra Tesisleri’nde basına kapalı olarak gerçekleştirilen ve 1 saat 35 dakika sürdüğü belirtilen günün ikinci idmanında, topla çabukluk çalışması yapıldığı kaydedildi. 
     Fenerbahçe Kulübü resmi internet sitesinde yer alan habere göre, sarı-lacivertli futbolcular, antrenman öncesinde idari menajer Volkan Ballı’ya kayınbiraderinin vefatıyla ilgili taziyelerini sundular. 
     Daum’un, sahada yaptığı kısa toplantıdan sonra başlayan idman, düz koşu, topla yapılan kısa koordinasyon, iki takım halinde dar ve geniş alanda yapılan çalışmalarla tam sahada yapılan taktik ağırlıklı maçla sona erdi. 
     Kemal, antrenmanın son bölümünde sağ baldırındaki sertlik yüzünden çalışmayı yarıda bırakmak zorunda kalırken, Kerim de çalışmalar sırasında kısa süreli sakatlık geçirdi. 
     Sabah dizinden sakatlanan ve MR’ı çekilen Recep’in yanı sıra Servet ve Can dışında bütün oyuncular antrenmana katıldı. 
     Fenerbahçe, yarın akşam saat 18.00’de yapacağı antrenmanla Diyarbakırspor maçının hazırlıklarını sürdürecek. 
     
</TEXT>
</DOC>
