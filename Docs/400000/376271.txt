<DOC>
<DOCNO> 376271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/siyaset/siy02.html </URL>
<DATE> 2005/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Slogana terör cezası 
</HEADLINE>
<TEXT>


Terörle Mücadele Yasası'nda değişiklik öngören taslak, Başbakan Erdoğan'a sunuldu. Değişiklikle, örgütü meşru gösteren propaganda yapanlara ve örgüt için slogan atanlara hapis cezası geliyor 

Aydın Hasan - Ankara 


Terörle Mücadele Yasası'nda yapılması planlanan değişiklikle, terör örgütünün meşru amaçlar için çalıştığı ve eylemlerinin mazur görülmesi yönünde kanaat oluşturmaya yönelik propaganda faaliyetinde bulunanlar ile örgüt lehine slogan atanlara da hapis cezası verilmesi öngörüldü. 

Taslağı Milliyet ele geçirdi 
Adalet Bakanı Cemil Çiçek, terörle mücadele yasasında değişiklik yapılmasına ilişkin "alternatif 1" üst notlu ve gizli damgalı yasa taslağını, Başbakan Recep Tayyip Erdoğan'a sundu. Milliyet'in elde ettiği metinde, yasanın 1. maddesine eklenen fıkra ile yabancı bir devlet veya uluslararası bir kuruluşu ve bunların temel yapılarını bozmayı hedef alan suç eylemleri de terör kapsamına alındı. 
Metinde, yasanın 7. maddesinde yapılması öngörülen değişikler şöyle sıralandı 
"Örgüte üye olmamakla birlikte örgüt adına suç işleyen kişi, ayrıca örgüte üye olmak suçundan cezalandırılır. Örgüt içindeki hiyerarşik yapıya dahil olmamakla birlikte, örgüte bilerek ve isteyerek yardım eden kişi örgüt üyesi olarak cezalandırılır. Terör örgütünün meşru amaçlar için çalıştığı, amaçları doğrultusunda gerçekleştirilen fiillerin haklı olduğu veya en azından mazur karşılanması gerektiği yönünde kanaat oluşturmaya yönelik faaliyette bulunan kişi, örgütün üyesi olup olmadığına bakılmaksızın, 6 aydan 3 yıla kadar hapis cezası ile cezalandırılır. Aşağıdaki fiil ve davranışlar da bu hükümlere göre cezalandırılır 
a- Örgütün üyesi veya destekçisi olduğunu belli edecek şekilde, örgüte ait amblem ve işaretlerin taşınması veya bu işaret ve amblemlerin üzerinde bulunduğu üniformayı andırır giysiler giyilmesi veya toplantı ve gösteri yürüyüşlerinde, kimliklerin gizlenmesi amacıyla yüzün tamamen veya kısmen kapatılması. 
b- Örgütün amacına yönelik afiş, pankart, döviz, resim, levha, araç ve gereçlerin veya bu nitelikte slogan söylenmesi veya ses cihazları ile yayımlanması. 
c- Örgüte üye kazandırmaya yönelik faaliyetlerde bulunulması. 
Suçlar dernek, vakıf, siyasi parti, işçi ve meslek kuruluşlarına veya bunların yan kuruluşlarına ait bina, lokal, büro veya eklentilerinde veya öğretim kurumlarında veya öğretim yurtlarında veya bunların eklentilerinde yapılırsa bu fıkradaki cezaların 2 katı hükmolunur." 

Maddi desteğe 5 yıl hapis 
Metinde, terörün finansmanını önlemeye yönelik maddede, "Her kim tümüyle veya kısmen terör suçlarının hazırlanmasında veya işlenmesinde kullanılacağını bilerek veya kullanılması kastıyla doğrudan veya dolaylı olarak fon sağlar veya toplarsa 1 yıldan 5 yıla kadar hapis ve 150 günden 500 güne kadar adli para cezasına hükmolunur" ifadesi yer aldı. 


</TEXT>
</DOC>
