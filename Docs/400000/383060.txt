<DOC>
<DOCNO> 383060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/yazar/tamer.html </URL>
<DATE> 2005/10/01/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Ar - Ge'ye 1 yılda 677 milyar 
</HEADLINE>
<TEXT>

Çokuluslu şirketlerin Ar - Ge yatırımlarında da Çin açık ara önde. Yetişmiş insan gücü havuzuna sahip Türkiye de avantajlı 

Birleşmiş Milletler Ticaret ve Kalkınma Örgütü UNCTAD tarafından yayınlanan Dünya Yatırım Raporu'nda genel değerlendirmelerin yanı sıra her yıl bir konu ön plana çıkartılır. Geçen yıl hizmetler sektörü özel olarak incelenmiş, dünyada yatırımların imalat sanayinden hizmetler sektörüne kaydığı vurgulanmıştı. Önceki gün açıklanan Dünya Yatırım Raporu 2005'te öne çıkartılan konu ise Ar - Ge araştırma - geliştirme yatırımları. 
Yabancı Sermaye Derneği Genel Sekreteri Mustafa Alper'in verdiği bilgiye göre 2004'te tüm dünyada 648 milyar dolarlık doğrudan yabancı sermaye yatırımları yapılırken, Ar - Ge yatırımlarının toplamı 677 milyar dolara ulaşmış Ar - Ge yatırımlarında yerli - yabancı ayırımı yok . Yani araştırma - geliştirmeye yatırılan para, ilk kez doğrudan yabancı sermaye yatırımlarını geçmiş. Çünkü artık fiyat ve kalite avantajıyla malınızı satabilmeniz mümkün değil. Fark yaratmak için Ar - Ge şart, ama öte yandan Ar - Ge de gelişmiş ülkelerde artık çok pahalı. Asya'da daha ucuzu var 
UNCTAD'ın raporuna göre 677 milyar dolarlık Ar - Ge harcamasının yaklaşık yarısı, çokuluslu şirketler tarafından gerçekleştiriliyor. Ve yine rapora göre çokuluslu şirketler, üretimlerinin ardından Ar - Ge merkezlerinin de bir bölümünü kalkınmakta olan ülkelere kaydırmaya başladılar 
Çin'de yabancı Ar - Ge birim sayısı, son 10 yılda 0'dan 700'e yükseldi. Hindistan'da dünyanın dev ilaç firmaları giderek artan sayıda klinik araştırma faaliyetleri yürütüyor. General Electric, uçak motorlarından dayanıklı tüketim malları ve tıbbi ekipmana kadar geniş bir yelpazedeki ürünlerinin Ar - Ge'si için Hindistan'da 2400 kişi istihdam ediyor. Tayland, Toyota'nın 4. denizaşırı Ar - Ge merkezi seçildi. 100'ü aşkın çokuluslu şirket, Singapur'da araştırma laboratuarı kurdu. 
Yetişmiş eleman havuzu geniş ülkeler, burada avantajlı. Tabii ki Çin yine en başta. UNCTAD Raporu'ndaki verilerden de görebileceğiniz gibi Çin'in Ar - Ge yatırımlarının artış hızı müthiş 
1996 4.9 milyar dolar2001 12.6 milyar dolar2002 15.6 milyar dolar2003 18.6 milyar dolar 
Birleşmiş Milletler Genel Sekreteri Kofi Annan, rapora yazdığı önsözde bu konuya şu sözlerle dikkat çekiyor "Firmalar artık gelişmekte olan dünyanın,bazı bölümlerini sadece ucuz işçilik açısından değil, aynı zamanda büyüme, uzmanlık ve hatta yeni teknolojiler açısından da kilit kaynaklar olarak görüyorlar." 
Yetişmiş insan gücüne sahip olan Türkiye de, Ar - Ge yatırımlarını çekebilecek avantajlı ülkelerden biri olarak gösteriliyor. UNCTAD raporunda 2005 - 2009 Ar - Ge lokasyonları olarak en cazip ülkeler sıralamasından birkaç örnek 
1. Çin 
3. Hindistan 
6. Rusya 
9. Tayvan 
14. Malezya 
17. Vietnam 
18. Türkiye 
19. Tunus 
Aradaki ülkeleri merak ediyorsanız oradan da birkaç örnek ABD 2 , Japonya 4 , İngiltere 6 , Fransa 7 , İtalya 15 , Belçika 16 , İsveç 20 . 
2002 verilerinin yer aldığı yandaki grafikte de görebileceğiniz gibi çokuluslu şirketlerin Türkiye'deki şubelerinin bizim ülkemizdeki Ar - Ge faaliyetleri 1.2 milyar dolar. Gidilecek çok yolumuz, başarıyla yol alabilecek iyi eğitimli, parlak genç mühendislerimiz var. Un var, şeker var, yağ var. Helva da yolda... 





</TEXT>
</DOC>
