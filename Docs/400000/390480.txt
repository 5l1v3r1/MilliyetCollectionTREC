<DOC>
<DOCNO> 390480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sonsiy34.html </URL>
<DATE> 2005/10/28/ </DATE>
<TIME> 19.20 </TIME>
<AUTHOR>  </AUTHOR>
<HEADLINE>
Bahçeli'den Cumhuriyet'in 82. Yılı mesajı 
</HEADLINE>
<TEXT>

     MHP Genel Başkanı Devlet Bahçeli, ''Cumhuriyetimizi, tam bağımsız, güçlü ve demokrasi içinde bir dünya devleti olarak yaşatmak için hepimize büyük görev ve sorumluluklar düşmektedir'' dedi. 
     Bahçeli, Cumhuriyet'in 82. yılı nedeniyle yayınladığı mesajda, hedefi en baştan bağımsızlık ve muasır medeniyetler seviyesini aşma olarak belirleyen Atatürk'ün, bu hedeflere ancak Cumhuriyet ve demokrasi ile varılabileceğini gördüğünü belirtti. 
     Ulu Önder'in, Türk milletinin yaşamasının yalnız ve ancak hür ve bağımsız Türk devleti ile mümkün olacağına olan inancını ortaya koyduğunu ifade eden Bahçeli, şunları kaydetti 
     ''Cumhuriyetimizi, tam bağımsız, güçlü ve demokrasi içinde bir dünya devleti olarak yaşatmak için hepimize büyük görev ve sorumluluklar düşmektedir. 
     Bu sebeple de imparatorluktan Cumhuriyet'e doğru giden süreci çok iyi bilmek, anlamak, kavramak ve her zaman hatırda tutmak zorundayız. Çünkü, bu süreç devletimizin bekası ve milletimizin geleceği, huzur ve mutluluğu açısından çok önemli bir rehberdir.'' Bugün devlet ve millet olarak çok büyük ve ciddi sorunlarla yüz yüze olunduğunu savunan Bahçeli, bu sorunların varlık ve bekayı tehdit eder hale gelmesine asla izin vermeyeceklerini vurguladı. 
     Bahçeli, üniter yapıyı, tam bağımsızlığı ve vatan toprakları üzerindeki egemenlik haklarını tartışmalı hale getirebilecek her türlü gelişmeye karşı uyanık olunması gereğine işaret etti. 
     Cumhuriyet'in bağımsız ve üniter yapısını koruyarak ebediyen var olacağını belirten Bahçeli, ''Milletimizin bütünlüğüne asla halel gelmeyecek, demokrasimiz kendini geliştirmeye devam edecektir'' dedi. 
     Türkiye Cumhuriyeti Devleti'nin dünya ile bağı güçlü, dışa açık, ekonomik gelişmesini ve kalkınmasını gerçekleştirmiş, büyük ve lider bir ülke olmasının en büyük hedefleri olduğunu ifade eden Bahçeli, Cumhuriyet'in 100. yılında, dünyanın en güçlü ve lider ülkeleri arasında Türkiye Cumhuriyeti Devleti'nin de yer alacağını belirtti. 
     Bahçeli, ''Ülkemiz, Büyük Atatürk'ün ve silah arkadaşlarının kuruluşta ortaya koydukları temel amaçlara ve hedeflere ulaşacaktır'' dedi. 
     
</TEXT>
</DOC>
