<DOC>
<DOCNO> 387327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/soneko28.html </URL>
<DATE> 2005/10/17/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Türkerler İnşaat Fiyat düşündüğümüz rakamları aştı 
</HEADLINE>
<TEXT>

     Türkerler İnşaat Genel Müdür Yardımcısı Ercan Özkazanç, 56 milyon dolar muhammen bedelli Şanlıurfa Çimento Fabrikası için verdikleri 158.5 milyon dolarlık teklifi normal bir fiyat olarak değerlendirdiklerini söyledi. 
     Özkazanç, Sepetçiler Kasrı'ndaki ihalenin ardından basın mensuplarına yaptığı açıklamada, ihaleyi kazandıkları için çok mutlu olduklarını ifade etti. 
     Türkerler Grubu'nun tekstil ve inşaat alanında önemli yatırımları bulunduğunu vurgulayan Özkazanç, "Çimento sektöründe de yerimizi almak istiyorduk. Bu konuda çalışmalarımız devam ediyordu. Bu ihaleyi aldığımız için mutluyuz" diye konuştu. 
     Özkazanç, fiyat konusundaki değerlendirmesinin sorulması üzerine, "Bugüne kadar yapılan ihalelerdeki süreçleri hep birlikte takip ettik. O konuda normal bir fiyat gibi değerlendiriyoruz. Ama fiyat, bizim düşündüğümüz rakamları aştı. Yine de biraz daha marjımız vardı" dedi. 
     Açık artırmanın oldukça çekişmeli geçtiğinin anımsatılması üzerine Özkazanç, buna hazırlıklı olduklarını, belli bir marjları bulunduğunu ve tereddüt etmediklerini söyledi. 
     Bir basın mensubunun "Daha önce Limak Grubu'yla ortaklığınızın olduğunu biliyoruz. Buradaki rakam yüksek. Acaba bir ortaklık düşünülebilir mi " sorusu üzerine, Limak'la çimento sektöründe bir ortaklıkları bulunmadığını belirten Özkazanç, ödeme konusunun daha sonra değerlendirileceğini bildirdi. 
     Özkazanç, Şanlıurfa Çimento Fabrikası'nın önemli bir yerde bulunduğunu vurgulayarak, "Fabrikayı, Irak pazarına da hitap etmesi bakımından önemli görüyoruz" dedi. 
     
     "BİZİM İÇİN ÇİMENTO BİR HEDEFTİ" 
     Ankara'daki Türkerler İnşaat'ın Yönetim Kurulu Başkanlığı'nı Kazım Türker'in yaptığını, 30 yıldır tekstil sektöründe yer alan Türkerler'in marka bir isim olduğunu ve inşaat sektöründe de önemli yatırımları bulunduğunu anlatan Özkazanç, şunları kaydetti 
     "Kamu ihalelerinde de var. Ankara'da ortak olarak metro ve altyapı çalışmalarımız var. Arıtma tesisi, doğalgaz gibi inşaatta değişik alanlarda çalışmalarımız var. Petrol şirketimiz var. Grubumuzda bilişim sektöründe çalışan firmalar var. Bizim için çimento bir hedefti. Şanlıurfa'yı aldığımız için gurur duyuyoruz." Özkazanç, Türkerler İnşaat'ın ortaklı bir şirket olduğunu ve bu ortaklarının tanınmayan kişilerden oluştuğunu da bildirdi. 
     
     KONUKOĞLU "BUGÜN TİCARİ DAVRANMAK ZORUNDAYDIK" 
     Sanko Holding Yönetim Kurulu Başkanı Abdülkadir Konukoğlu da herkesin bir limiti olduğunu belirterek, "Gaziantep Çimento Fabrikası için duygusal davrandık, bugün ticari davranmak zorundaydık" dedi. 
     Limak İnşaat Sanayi ve Ticaret A.Ş. Yönetim Kurulu Başkanı Nihat Özdemir ise açık artırmada iyi savaştıklarını ifade ederek, "Fiyatlar, sektörün maksimum fiyatları. Çok güzel bir ihale oldu. İçimiz rahat" diye konuştu. 
     Verilen bilgiye göre, Şanlıurfa Çimento Fabrikası, yıllık 577 bin 800 ton klinker ve 580 bin 800 ton çimento üretim kapasitesine sahip bulunuyor. 
     
</TEXT>
</DOC>
