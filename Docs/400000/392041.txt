<DOC>
<DOCNO> 392041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/son/sonyas03.html </URL>
<DATE> 2005/11/03/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Beden dili kendimizi ele veriyor 
</HEADLINE>
<TEXT>

     Akdeniz Üniversitesi AÜ Mediko Sosyal Psikolojik Danışma ve Rehberlik Sorumlusu Klinik Psikolog Elif Yazar, insanın beden dilinin kendisini ele verdiğini söyledi. 
     Elif Yazar, AA muhabirine yaptığı açıklamada, sözel mesajlardan daha çok beden dilinin insanı ele verdiğine dikkati çekerek, "Bizi en çok gözlerimiz ele verir. Karşımızdaki kişinin gözlerine bakarak konuşma hem karşımızdakiyle samimiyetin ilerlemesine yardımcı olur hem de vereceğimiz mesajın etkisini artırır" dedi. 
     Karşısındaki kişiden gözlerini kaçırarak konuşmanın, güven eksikliği ya da karşıdaki kişinin üstünlüğünü kabul etme olarak yorumlandığını ifade eden Yazar, kişinin gözlerine dik dik ve sürekli bakmanın ise rahatsızlık vereceğini kaydetti. 
     
     VÜCUDUN DURUŞU ÖNEMLİ 
     Elif Yazar, vücudun duruşunun da çok önemli olduğuna değinerek, "Birini direkt olarak karşımıza alarak konuşma, ona önem verdiğimizi gösterir. Karşınızda birkaç kişi varsa ve birine sırtını dönersen, o kişiye önem vermediğin anlamına gelir. Dik durmak ve karşımızdaki kişi ile dik olarak konuşmak güvenli bir insan olduğu izlenimini verir" diye konuştu. 
     El hareketlerinin önemine de değinen Yazar, eli yumruk haline getirerek konuşmanın güç gösterisi bazen de kararlılık olarak yorumlanabileceğini söyledi. El kol hareketlerinin bazen de konuşulan konudaki kelime eksikliğini tamamlamak amacıyla kullanıldığına işaret eden Yazar, bunun da kelime ve kendini ifade etme güçsüzlüğü olduğu izlenimi verdiğini kaydetti. 
     "Elin ve parmakların sürekli olarak saçlara, burna dokunması endişe ve yalan belirtisidir" diyen Yazar, "Genelde yalan söyleyen insanların el kol hareketliliği azalırken, el sallama hareketleri artar. Burun ve ağzı kapatma gibi hareketlerin arttığı gözlenir. Yalan söyleyen kişiler, oturduğu yerde sürekli kıpırdanır. Hareketliliği artar. Bu da kişinin bulunduğu yerden bir an önce uzaklaşma isteğini gösterir" şeklinde konuştu. 
     Acelesi olan veya önemli bir haber bekleyen kişilerin ayak hareketlerinde artma görüldüğünü de vurgulayan Yazar, şunları söyledi 
     "Otururken ellerini göğsüne birleştirme, kişinin o anda savunmaya geçtiğini de gösterir. Kızlar hoşlandığı erkeğin yanında saçlarıyla oynar, bacak bacak üstüne atar. El kol hareketliliği artar. Yakın bulduğu kişiye karşı başını hafifçe öne eğer." 
     
     GİYİMİ DE KİŞİYİ ELE VERİYOR 
     Yazar, sürekli takım elbise giyen insanların ciddi olduğunu, karşısındaki kişilere de ciddiyetini göstermek istediğini vurgulayarak, bu kişilerin ağır ve geleneksel kişiler olduğunu söyledi. Sürekli spor giyinenlerin ise rahat ve değişime açık olduğunu ifade eden Yazar, "Ancak yere, duruma ve zamana göre giyinmek en güzel davranış biçimidir" dedi. 
     Giyimin zevki, mal varlığını, ait olduğu grubu ve değerleri ortaya koyduğunu anlatan Yazar, rozetler, kol düğmeleri, marka etiketleri, kullanılan her türlü aksesuarın, kişinin kim olduğunu veya kim olmak istediğini belirttiğini kaydetti. 
     Yazar, sürekli marka kıyafetler giyen kişilerin, sosyo ekonomik durumları, zevkleri ve değerleri pahalı olan insan olduğunu bildirdi. 
     
     TARKAN VÜCUT DİLİNİ ÇOK İYİ KULLANIYOR 
     Sanatçılar arasında vücut dilini en iyi kullananlardan birinin de Tarkan olduğuna değinen Yazar, Tarkan’ın hem sahne hem röportaj hem de kişisel duygularını gösterirken son derece pozitif, güvenli bir izlenim verdiğini, gülümseyen bir yüzün pozitif etki yarattığını, samimi yaklaşımları daha etkili kıldığını ifade etti. 
     
</TEXT>
</DOC>
