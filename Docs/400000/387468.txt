<DOC>
<DOCNO> 387468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sonyas16.html </URL>
<DATE> 2005/10/17/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Papazdan itiraf ’Kadınlar para almadan yatıyordu... Onlara acımıştım’ 
</HEADLINE>
<TEXT>

     Sofia ANGELİDİS ATİNA, DHA 

YUNANİSTAN’ın Midilli Adası’nda görev yapan 42 yaşındaki bir papaz, ’kadın pazarlamaktan’ suçlu bulunarak 2.5 yıl hapis ve 2 bin euro para cezasına çarptırıldı. Mahkeme, papaz ile birlikte, 29 yaşındaki Rus asıllı bir Yunan vatandaşını da aynı suçtan mahkum etti. 
     Suçlamaya göre, adı açıklanmayan papaz ve Rus genç, yaşları 28 ve 22 olan biri Rus, diğeri Polonyalı 2 kadının değişik müşterilerle birlikte olmasını sağlıyordu. Polis, papazın bu faaliyetlerinden haberdar değildi, ancak hem manastırın bulunduğu Petra bölgesinin yerel halkı, hem de olaylar hakkında bilgilendirilen metropolit, papaza göz yumuyordu. 
     Davanın görüldüğü mahkemede, bölge lisesinin müdürü papaza destek vermeye geldi. Papazın, erkeklere ’pazarladığı’ 2 kadınla birlikte bölgedeki orduevine de gittiği, bu nedenle askeri birlikle arasının iyi olduğu kaydedildi. Papazın avukatı, "Burada yaşayan herkes bu iki kadınla yattı" diyerek müvekkilini savunmaya çalıştı. Avukat, kadınların bu işi yalnız başlarına yaptığını, papazın ise sadece onlara ’yardım ettiğini ve bu yardımları karşılığında da onlarla para vermeden ilişkiye girdiğini’ söyledi. 
     Papaz ise, "Ben bu kadınlara acıyordum, çünkü para almadan erkeklerle yatıyorlardı. Ben müşterilerden paraları alıp kadınlara veriyordum. Aleyhimdeki suçlamalar iftiradan başka birşey değildir" diyerek kendini ’savundu’. Ancak mahkeme, bu sözler karşısında ikna olmadı ve papazı ’kadın pazarlamak’ suçundan mahkum etti. 
     
</TEXT>
</DOC>
