<DOC>
<DOCNO> 393909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sonyas16.html </URL>
<DATE> 2005/11/10/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
İtfaiyeyi söndürme dışında herşey için arıyorlar .. 
</HEADLINE>
<TEXT>

     Konya’da, itfaiyeyi arayan bazı kişiler patlayan lastiğini tamir için levye, bazıları ekmek istiyor. Tuvalete düşürdüğü cep telefonunun çıkarılması için de itfaiyeden yardım bekleyenler var. 
     Konya Büyükşehir Belediyesi İtfaiye Daire Başkanlığı yetkililerinden alınan bilgiye göre, itfaiye hizmetlerinin daha etkin yürütülebilmesi için 1 yıl önce 14 bin YTL ödenerek, itfaiyeyi arayanların seslerinin kaydedilmesi için ses kayıt sistemi alındı. 
     Konya Büyükşehir Belediyesi İtfaiye Daire Başkanı Hasan Oğuz, AA muhabirine yaptığı açıklamada, asılsız ve ciddiyetsiz aramaların yangınlara zamanında müdahale edilmesini zorlaştırdığını söyledi. 
     Oğuz, 110 Alo İtfaiye Hattı’nı meşgul edenlerin başında müzik dinletenlerin veya sohbet etmek için arayanların geldiğini belirtti. 
     İtfaiyenin gereksiz meşgul edildiğinin ses kayıt sistemi sayesinde anlaşıldığını vurgulayan Oğuz, "Kimi annesiyle babasının boşandığını şarkıyla anlatıyor, kimi patlayan lastiğini tamir için levye, kimi de ekmek istiyor" diye konuştu. 
     
     GÜLÜMSETEN DİYALOGLAR 
     İtfaiyeyi arayanlar arasında, tuvalete düşürülen cep telefonunun çıkarılması için yardım isteyenler de bulunuyor. 
     İtfaiyenin ses kayıt sisteminde bu talepte ilgili olarak yer alan diyalog şöyle 
     Görevli "Efendim". 
     Arayan kişi "Biraz önce de aramıştım, bir şey soracağım, dalga geçmiyorum. Tuvaletin deliğine telefon kaçtı nasıl alabilirim acaba Gelip alabilir misiniz ". 
     Görevli "Kolunu sıvayacaksın...". 
     Arayan kişi "Ağabey kolum sığmıyor, klozet değil, normal tuvalet bu". 
     Görevli "Ben nasıl çıkaracağım onu ". 
     Arayan kişi "Yani sizin aletiniz falan yok mu . 
     Görevli "Öyle alet olur mu, tuvaletten telefon almak için... Senin telefonunu kaydettim. Bak bir daha arama. Tamam mı ". 
     
</TEXT>
</DOC>
