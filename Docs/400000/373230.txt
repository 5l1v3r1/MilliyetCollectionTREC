<DOC>
<DOCNO> 373230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sonyas10.html </URL>
<DATE> 2005/08/26/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
'Leş çiçeği' açtı... 
</HEADLINE>
<TEXT>

     Avustralya'nın Melbourne kentinde Kraliyet Botanik Bahçeleri'nde çok nadide tür olan ''leş kokulu orkide'' açtı. 
     Botanik Bahçesi'nin Tropik Bitkiler Bölümü Müdürü Jeremy Prentice'in verdiği bilgiye göre, muazzam leş kokusuyla sinekleri çekerek taşıttığı polenleriyle üreyen bitki, Papua Yeni Gine'ye özgü. 
     Leş orkidesi, böyle kokan dünyadaki birkaç çiçek türünden biri. İşin ilginci, benzer nadide çiçekler gibi 30 yılda ilk kez açması. 
     Yaprakları bir metrelik diller gibi ve bitkinin çiçeği parmak parmak kırmızı öbekten oluşuyor. 
     Tropik Bitkiler Bölümü müdürü Prentice, ''2-3 günlük çürüyen eti taze gübreyle karıştırırsanız bu bitkinin benzer kokusunu elde edebilirsiniz'' dedi. 
     Botanik biliminde Latince adı ''bulbophyllum fletcherianum'' olan bitki, Avustralya botanik bahçesine 30 yıl önce dikildikten sonra, ancak yeri değiştirilince 2002'de çiçekleri oluşmaya başladı. 
     Bu çiçek aslında üç yılda bir açıyor, ancak tüm ihtimama rağmen çok nazlı. Botanik müdürü Prentice, ''Ümit ederiz olağan hayatına döner'' dedi. 
     Bitkiyi tanıtan Amerikan Associated Press ajansı, müdür Prentice'in şu uyarısını hatırlattı 
     ''Melbourne Bonatik Parkı'na gelen ziyaretçiler mutlaka önceden haberdar olmalı. Çünkü leş orkidesi birkaç gün içinde daha kuvvetli çiçek açtığında korkusu hepten ayyuka çıkacak.'' 
     
     ENDONEZYA 

     Endonezya'nın Sumatra adasında halkın ''çürüyen ceset'' dediği, doğanın en ilginç bitkilerinden leş kokulu nadir açan ''Amorphophallus titanum'' çiçeği de ABD'nin Los Angeles kentinde binlerce turist çekmişti. 
     Leş yiyen böceklerin bayıldığı ve döllenmeye hizmet ettiği ''Amorfofallus titanum'' da Huntington Müzesi'nde 1999'da açtığında 76 bin ziyaretçi çekmişti. 
     Dünyanın en yüksek ve en kötü kokulu çiçeği olarak bilinen ve nadir çiçek açan Titan Arum Amorphophallus Titanum Bonn Üniversitesi'nin botanik bahçesinde iki kez çiçek açabildi. 
     Bu çiçek türünün ömründe üçüncü kez açmadığını hatırlatan bilimadamları, yine de bu konuda bir rekor kırabileceklerini düşünüyorlar. 
     
     AKDENİZ 

     Akdeniz adalarında büyüyen bir çiçek de leş kokusu yayarak sinekleri kendine çekiyor. İsveçli ve İtalyan bilim adamlarının İngiliz Nature dergisinde yayınlanan makalelerine göre, Latince ismi ''helicodiceros muscivorus'' olan çiçek, leş kokusunu o kadar iyi taklit edebiliyor ki sinekler bitki ve leş arasındaki farkı anlayamıyor. 
     ''Helicodiceros muscivorus'' çiçeği veya Malezya'daki ''rafflesia arnoldii'' ve diğer nadir türler de aynı yöntemi kullanarak çoğalıyor. 
     
</TEXT>
</DOC>
