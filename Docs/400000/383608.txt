<DOC>
<DOCNO> 383608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sonsiy18.html </URL>
<DATE> 2005/10/03/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Fenerbahçe - Konyaspor maçının hakemine Meclis'te de tepki var 
</HEADLINE>
<TEXT>

     AK Parti’li 13 milletvekili, Fenerbahçe-Konyaspor karşılaşmasını yöneten hakem Özgüç Türkalp’in "misafir takım adına tetikçilik yaptığını" iddia etti. 
     AK Parti Konya milletvekilleri Halil Ürün, Orhan Erdem, Mehmet Kılıç, Ahmet Büyükakkaşlar, Remzi Çetin, Hasan Angı, Abdullah Çetin, Harun Tüfekçi, Sami Güçlü, Kerim Özkul, Muharrem Candan, Aksaray Milletvekili Ahmet Yaşar ve Karaman Milletvekili Yüksel Çavuşoğlu, yaptıkları yazılı açıklamada, maçı yöneten hakemin "haksız, insafsız, spor ahlakına ve geleceğine uymayan" bir karar verdiğini ileri sürdü. 
     Konyaspor aleyhine verilen haksız golün, takımlarını "demoralize" ettiğini ifade eden milletvekilleri, bu durumun Konyalılara 4-2 gibi ağır bir yenilgi yaşattığını kaydetti. Hakemin haksız kararının nasıl bir yaptırımla karşılanacağını merak ettiklerini bildiren milletvekilleri, Türkiye Futbol Federasyonu ve spordan sorumlu bakanlığı göreve çağırdı. 
     Öte yandan CHP Konya Milletvekili Atilla Kart da Devlet Bakanı ve Başbakan Yardımcısı Mehmet Ali Şahin’in yanıtlaması istemiyle TBMM Başkanlığı’na sunduğu yazılı soru önergesinde, maçı yöneten hakem heyeti hakkında idari ve yasal bir uygulama yapılıp yapılmadığını sordu. 
     Maçın tekrarı dahil gerekli idari ve yasal sürecin başlatılmasını isteyen Kart, önergesinde, Konyaspor’un mağduriyetinin nasıl giderileceği sorusunu da yöneltti. 
     
</TEXT>
</DOC>
