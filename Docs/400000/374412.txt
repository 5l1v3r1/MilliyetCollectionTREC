<DOC>
<DOCNO> 374412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sonsiy14.html </URL>
<DATE> 2005/08/31/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Silah ruhsatlarının yargı denetiminde verilmesi gündemde... 
</HEADLINE>
<TEXT>

     ANAVATAN Şanlıurfa Milletvekili Turan Tüysüz ve arkadaşları tarafından TBMM Başkanlığı’na sunulan kanun teklifinde, silah ruhsatlarının yargı denetiminde verilmesi öngörülüyor. 
     6136 Sayılı Ateşli Silahlar ve Bıçaklar Hakkındaki Kanun’un Bazı 
     Maddelerinde Değişiklik Yapılmasın Dair Kanun Teklifi’ne göre, silah taşıma ruhsatı devam eden TBMM üyeleri, Başbakanlık ve İçişleri Bakanlığı Müsteşarları, Savunma Sanayi Geliştirme ve Destekleme İdaresi Müsteşarları, görevleri bittikten sonra durumu ruhsat aldıkları makama bildirecekler. 
     Teklif, silah verilebilecek olanlara sınırlama getiriyor. Buna göre, ateşli silahlar ancak Cumhurbaşkanı, Başbakan, Silahlı Kuvvetler mensupları, MİT ve Emniyet Teşkilatı mensupları, özel güvenlik birimlerinin kendi kanunlarına göre silah taşıyabilecek elemanları, Hakim ve Savcı sınıfından olanlara Bakanlar Kurulu’nca çıkartılacak yönetmelikle belirlenecek esaslara göre Emniyet Müdürlüğü’nün görüşü, Cumhuriyet Savcısı’nın olumlu mütalaası ve Sulh Ceza Hakimi’nin kararı ile verilebilecek. 
     
     CEZALAR ARTTIRILIYOR 
     Kanun hükümlerine aykırı olarak ateşli silahlarla bunlara ait mermileri satın alan veya taşıyanlar veya bulunduranlar hakkındaki 1 yıldan 3 yıla kadar olan ceza 2 yıldan 5 yıla çıkarılıyor. 3 bin liradan 5 bin liraya kadar ağır para cezası ise yakalanan silahın cif değerinin 5 katını çıkarılıyor. 
     Verilen hapis ve para cezaları tecil edilemeyecek. Suçun tekrarı halinde, cezanın üst sınırı uygulanacak. 
     Teklifin kanunlaşması halinde, Bakanlar Kurulu’nca 6 ay içinde çıkaracak yönetmelikle birlikte bütün taşıma ve bulundurma ruhsatları hükümsüz kalacak ve 1 yıl içinde yönetmelik hükümleri kapsamında yeniden şartları uyanlara hakim izni ile ruhsat verilecek. 
     
     TEKLİF GEREKÇESİNDEN 
     Teklifin genel gerekçesinde, silah bulundurmayı, silah taşımayı öven ve yücelten bir kültürden gelindiği ve bu kültürün sosyal hayatta derin etki bıraktığı bildirildi. 
     Silah ruhsatı şartlarının ağırlaştırılması ve yargının denetiminde, gerçek sebeplere dayalı ruhsatların verilmesinin amaçlandığı teklifle, ruhsat izinlerinin idarenin elinden alınarak, yargıya bırakıldığı belirtildi. 
     
</TEXT>
</DOC>
