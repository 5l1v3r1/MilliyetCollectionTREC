<DOC>
<DOCNO> 395495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sonsiy23.html </URL>
<DATE> 2005/11/16/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Gül'den Suriye'ye sürpriz ziyareti 
</HEADLINE>
<TEXT>

     Dışişleri Bakanı Abdullah Gül, Suriye Cumhurbaşkanı Beşar Esad’la görüşmek için sürpriz bir biçimde Suriye’ye hareket etti. 
     Dışişleri Bakanı Abdullah Gül, kısa bir çalışma ziyaretindi bulunmak üzere sürpriz bir biçimde Şam’a gitti. 
     Gül’ün Suriye Cumhurbaşkanı Beşar Esad’la görüşeceği ve akşam saatlerinde Türkiye’ye döneceği öğrenildi. 
     Konu ile ilgili olarak Dışişleri Bakanlığı’ndan yapılan yazılı açıklamada, "Türkiye’nin bölgesinde meydana gelen gelişmelere kayıtsız kalması beklenemez. Sayın Bakanımız Suriye’ye de bu anlayışla gitmektedir. Türkiye, bölge istikrarının korunması ve bölgedeki reform hareketlerinin devamı için bugüne kadar gösterdiği çabaları bundan sonra da sürdürmekte kararlıdır" ifadeleri yer aldı. 
     Açıklamada ayrıca, Abdullah Gül’ün Şam’da yapacağı görüşmede Eski Lübnün Başbakanı Refik Hariri’ye yönelik suikastin aydınlatılması amacıyla BM Komisyonu tarafından yürütülen soruşturmanın tamamlanması için tanınan ek sürenin hızla tükenmekte olması ışığında 1636 sayılı BM kararının hükümlerinin yerine getirilmesi konusunun öncelikle ele alacağı belirtildi. 
     Gül’ün ziyaretinde ayrıca Irak’ta devam eden siyasi sürecin de ele alınacağı ifade edildi. 
     
</TEXT>
</DOC>
