<DOC>
<DOCNO> 360735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/soneko40.html </URL>
<DATE> 2005/07/13/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
TMSF Başkanı Göltaş'ta organik bağ kesin, karara gerek yok 
</HEADLINE>
<TEXT>

     Tasarruf Mevduatı Sigorta Fonu TMSF Başkanı Ahmet Ertürk, Şevket Demirel’in şirketlerine el konulmasının ardından alınan bir mahkeme kararı olmadığını, ortada bir bilirkişi raporu olduğunu söyledi. Ertürk, Göltaş’a kaynak aktarımının tespit edilebilecek birşey olmadığını, ancak kendilerinin bu tespiti yaptıklarını söyledi. 
     TMSF Başkanı Ahmet Ertürk, CNN Türk’te katıldığı Referans Noktası programında, Şevket Demirel’in şirketlerine el konulmasıyla ilgili olarak mahkeme kararı alması konusunda açıklamalarda bulundu. Ertürk, sözü edilen mahkeme kararının açılan tespit davasının sonucu ve bir bilirkişi raporu olduğunu, mahkemenin bir sonuca vardığı konusunda da kendilerine henüz bir bilgi gelmediğini söyledi. Ertürk, "Tespit davasının amacı kaynak aktarımı olup olmadığını tespit etmek. Tespit sonucu ne şekilde çıkarsa, bu başlayacak yargı sürecinin ilk halkası olacak. Daha sonra yargı süreci devam edecektir" dedi. 
     
     "KAYNAK AKTARIMI TESPİT EDİLECEK BİRŞEY DEĞİL" 

     Göltaş’a kaynak aktarımının tespit edilebilecek birşey olmadığını söyleyen Ertürk, "Bizim bulgularımız Göltaş’a kaynak aktarımı tespit edilebilecek birşey değil. Göltaş’a uğramadan yapılan bir kaynak aktarımı söz konusu. 
     Dolayısıyla Göltaş kayıtları zaten bunu büyük ihtimalle göstermeyecektir. Ama bu kaynak aktarımının olmadığı anlamına gelmez. Süreç devam edeceği için bunu idare mahkemesi karar verecek" dedi. 
     
     "KAYNAK AKTARIMINI TESPİT ETTİK" 

     Demirel’in mahkeme kararıyla yaptırdığının ise bir tespit olduğuna dikkat çeken Ertürk, şunları kaydetti 
     "Bu bir tespittir. İcrai anlamı yoktur. İcrai bir değer kazanması için bunun idare mahkemesine gidilmesi gerekiyor ve idare mahkemesinin bizim işlemimize karşı alacağı bir karar bizim için bağlayıcı bir karar olacaktır. Aslında Fon’un bu işlemleri için bir kaynak aktarımına bile gerek yok. Ama biz ayrıca böyle bir bulguya da sahip olduk ve bunu tespit ettik. Kamuoyuna da bunu söyledik. Kaynak aktarımı olmasa bile bu bizim işlemimizin hukuka, kanuna aykırı olduğu anlama gelmez. Çünkü bizim dayandığımız yasa maddesi çok açık, orda herhangi bir kaynak aktarımı olmaksızın, hatta şirketlerin fona borçlu olup olmadıklarına bakılmaksızın, şirketlerle banka arasında binr organik ilişki varsa dolaylı ya da doğrudan. Bu bizim için hukuki bir temel, dayanak sağlıyor. Biz bu bulgulara, bu hukuki temele sahibiz." Ertürk, spesifik bir belgeden çok ilişkiler zincirinden söz ettiklerini belirterek, yasada da ilişkiler bütününden söz edildiğini, bunun da merkezle banka ve bankanın etrafında bir şirketler grubu olarak tanımlandığını anlattı. 
     Bunun TMSF’nin ilgi alanındaki bütün grupları kapsadığını söyleyen Ertürk, yasanın amacının banka dolayısıyla kaybolan kamu kaynağını geri alabilmek için bankayla doğrudan dolaylı irtibatlı şirketlerle ilgilenmesi olduğunu kaydetti. Ertürk, şunları söyledi 
     
     "ADRESİ AÇIK VERİYORUM, YASAYI OKUYUN" 

     Bankalarla bankaların ait olduğu şirketler grubu arasındaki organik ilişkinin, banka kayıtlarına yansıyabileceği gibi yansımayacağını da belirtirten Ertürk, "Bu kaynak hareketini ispat edemezsek bile sonuçta bankayla şirketler grubu arasında bir ilişki varlığı kesinse bu ilişki varlığı bize bu şirketler grubundan bu banka alacağını tahsil etmek için hukuki imkan veriyor. Yasa maddesi çok açık" dedi. Ertürk, "Bankalar Yasası’nın 15’inci maddesinin 7’nci fıkrasının a bendinde" bu uygulamanın düzenlendiğini belirterek, "Adresi de tam veriyorum ki ilgilenenler açıp o bendi okuyabilirler. Bizim dayanağımız budur" dedi. 

ANKA 

     
</TEXT>
</DOC>
