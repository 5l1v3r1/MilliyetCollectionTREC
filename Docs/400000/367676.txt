<DOC>
<DOCNO> 367676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/son/sontur15.html </URL>
<DATE> 2005/08/06/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Gaziantep'te LPG yüklü tanker patladı 
</HEADLINE>
<TEXT>

     Gaziantep’te LPG yüklü tankerin hareket halinde patlaması sonucu ilk belirlemelere göre 2 kişi yanarak öldü, 20 kişi yaralandı. Patlama sonrasında Başpınar Dülük orman arazisinde yangın çıktı. 
     Gaziantep Valisi Lütfullah Bilgin, Şehitkamil İlçesi Dülükbaba Ormanı girişi mevkiinde LPG yüklü tankerin patlaması sonucunda meydana gelen kazada, Metin Uçar ile kimliği henüz belirlenemeyen bir vatandaşın hayatını kaybettiğini, 19’u ağır 20 kişinin yaralandığını bildirdi. 
     Bilgin, yaptığı yazılı açıklamada, Şehitkamil İlçesi Dülükbaba ormanı girişi mevkii D-400 Karayolu’nda, 73 FA 069 plakalı LPG yüklü tankerin henüz belirlenemeyen bir nedenle öğle saatlerinde patlama meydana geldiğini belirtti. 
     Bilgin, patlama sonucu tankerin önünde ve arkasında olan araçların yandığını, ölümlü, yaralamalı ve maddi hasarlı trafik kazası meydana geldiğini bildirdi. 
     Kaza sonrası ilde bulunan acil yardım ekiplerinin olay yerine süratli bir şekilde intikal ettiğini ve kazazedeleri kentteki çeşitli hastanelere kaldırdıklarını ifade eden Bilgin, şunları kaydetti 
     "Meydana gelen olayda Metin Uçar ile kimliği henüz belirlenemeyen bir vatandaşımız hayatını kaybetmiş, 19’u ağır 20 vatandaşımız yaralanmıştır. Yaralı vatandaşlarımızın tedavileri ilgili hastanelerimizde devam etmektedir. 
     Kazada hayatını kaybeden vatandaşlarımıza Allah’tan rahmet, ailelerine başsağlığı dilerim. Yaralı vatandaşlarımıza acil şifalar ve Gaziantepli hemşehrilerimize geçmiş olsun dileklerimi sunarım." 
     
     KRİZ MASASI 

     Gaziantep’in Şehitkamil İlçesi’nde LPG yüklü tankerin patlaması sonucu meydana gelen kazanın ardından Gaziantep Valisi Lütfullah Bilgin başkanlığında bir kriz masası oluşturuldu. 
     Gaziantep Büyükşehir Belediye Başkanı Asım Güzelbey, AA muhabirine yaptığı açıklamada, kazanın meydana geldiği Şehitkamil İlçesi Dülükbaba Orman girişi mevkiinde incelemelerde bulunduğunu, daha sonra hastanelere giderek yaralıların durumu hakkında bilgi aldığını söyledi. 
     Kazada yaralananların bir kısmının ambulansla Adana Balcalı Yanık Tedavi Merkezi’ne gönderildiğini bildiren Güzelbey, "Vali Bey’i aradım, kriz merkezi oluşturalım dedim. Yaralıların en çok olduğu Sani Konukoğlu Tıp Merkezi’nde bir kriz merkezi oluşturduk. Kriz merkezinin başında Vali Lütfulluh Bilgin var. Ben ve Gaziantep Tugay Komutanı Yardımcısı Albay Ahmet Kabil de kriz merkezinin başında bulunuyor" dedi. 
     Kazanın hemen ardından İçişleri Bakanı ve Milli Savunma Bakanı ile Sağlık Bakanlığı müsteşarını telefonla arayarak görüştüğünü ifade eden Güzelbey, kazada yaralanan 16 kişinin sağlık durumunun ciddiyetini koruduğunu belirtti. Güzelbey, "Bu yaralıların, ancak uçakla GATA’ya transferinin mümkün olduğunu söyledim. Hem bakanlarımız, hem de müsteşarlarımız bize bu konuda destek verdiler" diye konuştu. 
     Güzelbey, Genelkurmay Başkanlığı’nın Ankara’dan göndereceği uçakla, sağlık durumu ciddiyetini koruyan 16 kişinin GATA’ya kaldırılacağını kaydetti. 
     
     YARALILAR ARASINDA 1 ASKER DE VAR 

     Kazada yaralananlar arasında Şehitkamil İlçe Jandarma Komutanlığı’nda görevli asker Ferdi Akpınar’ın da bulunduğunu ifade eden Güzelbey, "1984 doğumlu Ferdi Akpınar bugün terhis olmuş, yarın da birliğinden ayrılacakmış. Alışveriş yapmak için şehir merkezine giden Akpınar, minibüste bulunuyormuş" dedi. 
     Bu arada, patlama sonrası Dülükbaba ormanlarının her iki tarafında meydana gelen yangın söndürüldü. 
     Tamamen yanan otomobil ve minibüslerin de yol kenarına çekilmesiyle, D-400 E-24 karayolu kontrollü olarak trafiğe açıldı. 
     
</TEXT>
</DOC>
