<DOC>
<DOCNO> 373496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/siyaset/asiy.html </URL>
<DATE> 2005/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye feda edilemez 
</HEADLINE>
<TEXT>


"AB ile liderleri, iç sıkıntı ve konjonktürel problemleri nedeniyle Türkiye'yi feda etmezler" diyen Dışişleri Bakanı Gül, eski KKTC Cumhurbaşkanı Rauf Denktaş'a da, "Bunları konuşmak ona düşmez" diyerek sert tepki gösterdi 

OKTAY ENSARİ, DEMET ÖZTÜRK Kayseri DHA 


Memleketi Kayseri'de babası Ahmet Hamdi Gül'ün Melikgazi ilçesindeki bağevinde kalan Dışişleri Bakanı Abdullah Gül, AB ile ilişkiler ve Kıbrıs konusunda önemli açıklamalarda bulundu. 

Türkiye'nin ağırlığı 
"AB ve liderleri, dünyayı ilgilendiren stratejik politikaları gölgeleyecek, göz ardı edecek davranışlara girmeyecek kadar basiretlidir" diyen Gül, eski KKTC Cumhurbaşkanı Rauf Denktaş'ı da eleştirdi. 
3 Ekim'de müzakerelerin başlayacağından şüphesi olmadığını ifade eden Gül, şöyle konuştu "Türkiye çok dikkatli, Avrupalı gibi hareket etti sorumluluklarını yerine getirdi. Bunu en iyi tespit eden AB Komisyonu'nun genişlemeden sorumlu komiseridir. Üst üste yaptığı açıklamalarla Türkiye'nin üstüne düşen her görevi yerine getirdiğini söylemiştir." Gül, "Ben bazı konjonktürel sıkıntılar ve problemlerden dolayı dünyayı ilgilendiren bu stratejik ve büyük vizyonun kurban edileceğine ihmal vermiyorum" dedi. 

'Planı reddeden Rumlar' 
Ardından da Kıbrıs konusuna değinen Gül, "Kıbrıs'la ilgili son günlerdeki açıklamalar çok tutarlı değil. Türkiye ile Kıbrıs Türkleri çözüm için dünyayı şoke edecek biçimde üzerlerine düşeni yaptı. Başta BM Konseyi olmak üzere tüm dünyanın üstünde mutabakata vardığı planı reddeden Rumlar olmuştur" diye konuştu. 

Kıbrıs çağrısı 
Kıbrıs konusunda baba ocağından dünyaya seslendiğini belirten Gül, şunları söyledi "Burada şu açıklamayı dünyaya duyurmak isterim. AB'nin üyelik dayanışması anlaşılan bir şey, ama üyelerden birinin AB'nin ilkelerine aykırı davranışlarda veya üyelerden birinin yanlışlarda olması AB değerlerine aykırıdır. Rumların bu problemi AB içine getirmelerinin faturasını Rumlar ödemelidir. AB ülkeleri, kendilerini bu sıkıntıya sokanlara 'Sizin yüzünüzden sıkıntı olmaktadır' diye sormalıdır. Türkiye'yi kimse suçlamamalıdır. Ambargo AB ruhuna aykırıdır. Kıbrıs'taki kısıtlamaları aynı anda kaldıralım. Tüm kesimlerin tüm ülkelerin birbirine uyguladığı kısıtlamaları aynı anda, hep beraber kaldıralım. Bu AB ruhuna uygun bir tekliftir." 

'Kendi politikamız' 
Gül, "Türkiye'yi kuşa benzettikten sonra ya üye yaparlar ya da özel statü verirler" diyen Denktaş'a da, "Ona düşmez bunları konuşmak. Bu bizim kendi politikamız" sözleriyle sert tepki gösterdi. 

Zeynep, amcasını hayranlıkla izledi 

Dışişleri Bakanı Abdullah Gül, babası Ahmet Hamdi Gül'ün Kayseri'nin Melikgazi ilçesindeki bağ evinde stres attı. Geceyi bağevinde geçiren Gül, dün de gazetecilerin sorularını yanıtladı. Gazetecilere bağda yetişen üzümlerden ikram eden Gül, kardeşi Macit Gül'ün kızı Zeynep Dila ile yakından ilgilendi. Zeynep Dila da amcasının yaptığı açıklamaları ilgiyle izledi. 


</TEXT>
</DOC>
