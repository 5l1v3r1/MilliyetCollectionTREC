<DOC>
<DOCNO> 361877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/son/soneko02.html </URL>
<DATE> 2005/07/17/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Faiz dışı harcamalar ilk yarıda yüzde 20.7 arttı... 
</HEADLINE>
<TEXT>

     İlk yarı yıl bütçe sonuçlarına göre, toplam harcamalar geçen yılın ilk 6 ayına göre yalnızca yüzde 1.5 artarken, faiz dışı harcamalar yüzde 20.7 oranında artış gösterdi. 
     Yılın ilk 6 ayında toplam 64 milyar 391 milyon YTL olan harcamaların yüzde 64’ünü faiz dışı harcama kalemi oluşturdu. Faiz harcamaları ise geçen yılın ilk 6 ayına göre yüzde 21 oranında azalarak 23 milyar 403 milyon YTL oldu. Faiz dışı harcamaların haziran ayında geçen yılın aynı ayına göre yüzde 9.6 oranında artış göstermesiyle birlikte ilk 6 aylık faiz dışı harcama kalemi yüzde 20.7 oranında artarak 41 milyar 975 milyon YTL oldu. Faiz dışı harcamalara bu yıl sonuna kadar 99 milyar 187 milyon YTL kaynak ayrıldığı dikkate alındığında, yılın ilk 6 ayında başlangıç ödeneğinin yüzde 42’si kullanılmış oldu. 
     Harcamalardaki artışlara bakıldığında haziran ayında en yüksek artışın yüzde 1049 ile sermaye transferlerinde gerçekleştiği görülüyor. Ancak sermaye transferlerinin 6 aylık faizdışı harcama içindeki payı yüzde 1 düzeyinde kalıyor. 
     Harcama tutarı geçen yılın aynı ayına göre yüksek artış gösteren ikinci kalemi yeşil kart uygulamasına ilişkin sağlık hizmetleri oluşturuyor. Yeşil kart nedeniyle yapılan harcama tutarı geçen yılın aynı ayına göre yüzde 347.5 oranında aratarak 42.5 milyon YTL oldu. Böylece ilk 6 ayda yeşil kart uygulaması nedeniyle yapılan harcama tutarı geçen yıla göre yüzde 325 oranında artarak 161 milyon YTL oldu. 
     Yatırımlara ayrılan kaynak tutarı haziran ayında yüzde 46.3 oranında artarak 528.5 milyon YTL oldu. Böylece ilk 6 ayda yatırıma geçen yıla göre yüzde 93.3 oranında artışla 1 milyar 255 milyon YTL kaynak aktarıldı. 
     Hayvancılığın desteklenmesine ilişkin ödemelerin geçen yıl ikinci yarıya bırakılmış olması nedeniyle bu yılın ilk 6 ayında hayvancılığın desteklenmesine ilişkin ödemelerde yüzde 1290 oranında artış olduğu görülüyor. Hayvancılığın desteklenmesine yönelik 197.7 milyon YTL’lik başlangıç ödeneğinin yılın ilk yarısı itibariyle yüzde 70’i harcanmış durumda bulunuyor. Ancak tarımsal desteklemelere toplu olarak bakıldığında ilk yarı yıl itibariyle geçen yıla göre yüzde 58.4 oranında artışla 1 milyar 672 milyon YTL’lik kaynak ayrıldığı görülüyor. 
     Sosyal güvenilik kurumlarına yapılan ödemeler ise haziran ayında geçen yılın aynı ayına göre yüzde 9.9 oranında artış göstererek 1 milyar 788 milyon YTL oldu. 
     Böylece ilk 6 ayda sosyal güvenlik kuruluşlarına yapılan toplam aktarımlar geçen yılın aynı dönemine göre yüzde 24.9 oranında artarak 9.3 milyar YTL’den 11.6 milyar YTL’ye yükseldi. 

ANKA 
     
</TEXT>
</DOC>
