<DOC>
<DOCNO> 397263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sondun30.html </URL>
<DATE> 2005/11/23/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Suudi Arabistan'da 3 kişi idam edildi... 
</HEADLINE>
<TEXT>

     Suudi Arabistan'da son 3 gün içinde 3 kişi idam edilirken, bu yıl idam edilenlerin sayısı geçen yılın iki katını aştı. 
     İçişleri Bakanlığı'ndan yapılan açıklamada, son olarak bugün, kavga ettiği kişiyi bıçaklayarak öldüren Yusuf El Mutayri'nin ülkenin kuzeyindeki Hafr El Batın kasabasında başı kesilerek idam edildiği belirtildi. 
     Suudi Arabistan'da bir kişiyi vurarak öldüren Ahmed Bin Faysal El Ataybi dün Riyad'da, bir Yemen vatandaşını satırla başına vurarak öldüren Yemenli Muhammed Bin Ali El Kahali ise önceki gün güneydeki Nacran kentinde idam edilmişti. 
     Mutayri'nin idamıyla Suudi Arabistan'da bu yıl idam edilenlerin sayısı, geçen yılın iki katını aşarak 73'e yükseldi. 
     Suudi Arabistan'da geçen yıl 35 kişi idam edilmişti. 
     
</TEXT>
</DOC>
