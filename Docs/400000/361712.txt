<DOC>
<DOCNO> 361712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/son/sontur12.html </URL>
<DATE> 2005/07/16/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
İtiraf üzerine 4 ceset daha bulundu 
</HEADLINE>
<TEXT>

     DİYARBAKIR'da çok sayıda faili meçhul cinayete karıştığı öne sürülen ve yurt dışına kaçtığı belirtilen PKK itirafçısı Abdulkadir Aygan'ın, geçen ay yaptığı açıklama üzerine Silopi kimsesizler mezarlığından 4 ceset çıkarıldı. İkisi 10 yıldan beri kayıp olduğu belirtilen Edip Aksoy ile Orhan Cingöz'e ait oldukları sanılan cesetler, DNA testi için İstanbul Adli Tıp Kurumu’na gönderildi. 
     Yurt dışında bulunan PKK itirafçısı Abdulkadir Aygan, geçen ay Yeniden Özgür Gündem Gazetesi'ne yaptığı açıklamada, Dağkapı semtindeki Yeşilçınar çay bahçesi önünden 1995 yılında elleri silahlı ve telsizli 4 kişi tarafından beyaz toros marka otomobille kaçırıldıktan sonra kendilerinden bir daha haber alınamayan 21 yaşındaki Edip Aksoy ile 25 yaşındaki Orhan Cingöz’ün cesetlerinin Bazamir Deresi yakınlarındaki çamurluk alana gömülü olduğunu söyledi. 
     Abdulkadir Aygan’ın itirafları üzerine harekete geçen Cingöz ve Aksoy’un ailesi İnsan Hakları Derneği Diyarbakır Şubesi'ne başvuru yaparak yardım talebinde bulundu. İHD yetkilileri de aileler adına Silopi Cumhuriyet Savcılığı'na başvurdu. Savcılık tarafından yapılan araştırma üzerine, söz konusu cesetlerin o tarihte pamuk işçileri tarafından bulunduğu, ancak çatışmada ölen PKK'lılar olabileceği düşüncesiyle fotoğrafları çekilerek belediye görevlileri tarafından Silopi'deki kimsesizler mezarlığına gömüldükleri anlaşıldı. 
     Silopi Cumhuriyet Savcılığı, belediye, Silopi Devlet Hastanesi doktoru ve Silopi Jandarma Komutanlığı’na bağlı askeri birliklerin nezaretinde itirafçı Aygan’ın sözünü ettiği cesetlerin bulunabilmesi için, geçen 14 Temmuz'da kimsesizler mezarlığı kazıldı. 
     
     4 CESET ÇIKTI 

     Yapılan kazıda kanal şeklindeki mezara gömülü 4 ceset çıkarıldı. Cesetlerden ikisinin Diyarbakır’da kaçırılan Edip Aksoy ile Orhan Cingöz’e ait olabileceği düşüncesiyle 4 cesetten alınan örnekler DNA testi için İstanbul Adli Tıp Kurumu’na gönderildi. Mezardaki 4 cesedin kemik incelemesinin yapıldığı sırada bir cesedin kafatasının arka kısmından kurşun girişi saptandı. 
     İHD Diyarbakır Şubesi Başkanı Avukat Selahattin Demirtaş, Aygan’ın itiraflarından yola çıkarak Silopi Savcılığı'ndan yardım istediklerini ve yapılan kazı sonucu çıkarılan 4 cesetten alınan örneklerin Adli Tıp Kurumu’na gönderildiğini belirterek, Olumsuz bir sonuç çıkarsa kimsesizlere ait olan diğer mezarları da savcılık izniyle açacağız. Çünkü orada 50’yi aşkın ceset var'' dedi. 
     Abdulkadir Aygan’ın, Cingöz ve Aksoy ile ilgili İnfaz edildiler, Cudi dağı eteklerindeki Bazamir deresi yakınlarındaki çamurluk alana gömüldüler’ açıklamasından sonra ailelerle birlikte Silopi savcılığına başvurduklarını söyleyen Demirtaş şöyle devam etti 
     
     AİLELERİ FOTOĞRAFLARINI TEŞHİS ETTİ 

     Ancak Bazamir deresine gömülen bu iki cesedi daha sonra pamuk işçileri farkedince savcılık bunların çatışmada ölen PKK’lılar olabileceği düşüncesiyle fotoğraflarını çekerek kimsesizler mezarlığına defnediyor. Bu fotoğrafları geçen 6 Temmuz'da aileler teşhis etti. Ancak biz yine DNA testi istedik. Mezar yerini de bu iki kişiyi, o tarihte Bazamir deresinden alıp kimsesizler mezarlığına defneden belediye görevlilerinden öğrendik'' dedi. 
     Abdulkadir Aygan’ın itirafları sonucu, yine 1994 yılında Diyarbakır’da kaçırıldıktan sonra kendisinden bir daha haber alınamayan Murat Aslan’ın cesedi Silopi yakınlarındaki bir dere yatağında kafasına kurşun sıkılmış halde bulunmuş ve Adli Tıp Kurumu’nun yaptığı DNA testi sonucu cesedin Murat Aslan’a ait olduğu kesinlik kazanmıştı. 
     
</TEXT>
</DOC>
