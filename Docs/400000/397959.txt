<DOC>
<DOCNO> 397959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sonsiy02.html </URL>
<DATE> 2005/11/25/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Talabani'nin Türkiye'yle işbirliği kabul ettiği iddia ediliyor 
</HEADLINE>
<TEXT>

     
     CNNTURK 
Türkiye'nin, PKK kamplarının kapatılması karşılığında Irak Cumhurbaşkanı Celal Talabani'nin partisine maddi yardım yapacağı iddia edildi. 

     'Kürdistan Observer' adlı internet sitesinde yayınlanan habere göre, Irak lideri Talabani ve bazı Türk yetkililer arasında bu konuya ilişkin gizli görüşmeler yapıldı. 
     Talabani bu temaslarda, partisinin Irak’ın toprak bütünlüğünün korunması ve terör örgütü PKK konusunda tam destek olacağına dair Türk hükümetine güvence verdi ve maddi yardım karşılığında Kuzey Irak’taki PKK kamplarının kapatılması için Türk ordusuyla işbirliği yapılmasını kabul etti. 
     Haberde, aynı konuda Kürdistan Demokrat Parti lideri Mesud Barzani ile de görüşüldüğü ancak uzlaşma sağlanamadığı ileri sürüldü. 
     
     Talabani "PKK Kürt halkına zararlı" 

     Irak Devlet Başkanı Celal Talabani bu ay yaptığı bir açıklamada, Irak'ta bağımsız bir Kürt devletinin ayakta kalamayacağını söylemiş ve "Irak Kürdistanı'nın bağımsızlığını ilan ettiğini bir düşünün. Komşularımız derhal sınırlarını kapatacaktır. O zaman nasıl ayakta kalabiliriz " demişti. 
     Terör örgütü PKK'nın Kürt halkına zarar verdiğini söyleyen Irak lideri, ''Ankara'daki hükümete karşı savaşmak, Türkiye'nin demokratik gelişme göstermesini istemeyenlerin çıkarına" ifadesini kullanmıştı. 
     Kendisinin siyasi yaşamı boyunca 'bağımsızlık için değil, Kürtlerin kendi kaderini tayin hakkı için savaştığını' kaydeden Talabani, ''ben hep gerçekçi oldum ve bu zamanda bağımsızlığın mümkün olmadığını anladım'' demişti. 
     
     Barzani'nin tavrı 

     Mesud Barzani ise Türkiye'deki Kürt sorununun silahla değil, siyasi yollarla çözülebileceğini savunuyor ve 'barış çerçevesinde Kürt sorunun çözümü için destek olacaklarını' belirtiyor. 
     Kürtlerin bir ulus olduğunu vurgulayan Barzani, "bizi parçaladılar. Şimdi farklı ve özel bir ortamda hayatımızı sürdürüyoruz. Türkiye ve Kürtlerin yaşadığı diğer ülkeler, sorunu barışçıl ve demokratik bir şekilde çözmeli" diyor. 
     
     Kuzey Irak'ta PKK varlığı 

     Türkiye, PKK'nın tamamen ortadan kaldırılabilmesi için Kuzey Irak’tan diğer ülkelere yönelen örgüt faaliyetlerinin engellenmesini istiyor. Türkiye, bu nedenle örgüte son darbeyi vurmak üzere Kuzey Irak’a sınır ötesi operasyon olasılığını bile gündemine aldı. 
     ABD bu plana Irak’ın bağımsızlığı’nı gerekçe göstererek itiraz ediyor ve Türkiye'den 'sabırlı olmasını' istiyor. 
     Körfez Savaşı yıllarında oluşan kaos ortamından yararlanarak Kuzey Irak'taki yapılanmasını sağlamlaştıran PKK'nın bu topraklardaki varlığını önemli bir avantaj olarak kullandığı biliniyor. 
     
</TEXT>
</DOC>
