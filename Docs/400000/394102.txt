<DOC>
<DOCNO> 394102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/soneko56.html </URL>
<DATE> 2005/11/11/ </DATE>
<TIME> 21.55 </TIME>
<AUTHOR>  </AUTHOR>
<HEADLINE>
Vakıfbank Köln Şubesi hizmete girdi 
</HEADLINE>
<TEXT>

     Vakıfbank'ın Almanya'daki 2'nci şubesi, Köln kentinde Devlet Bakanı ve Başbakan Yardımcısı Mehmet Ali Şahin tarafından açıldı. 
     Bakan Şahin, açılış töreninde yaptığı konuşmada, yakın bir geçmişe kadar güven vermeyen ekonomik yapısıyla hatırlanan Türkiye'nin, artık içte ve dışta güven veren ve serbest piyasa ekonomisini uygulayan bir ülke haline geldiğini ve bundan gurur duyduklarını söyledi. 
     Şahin, ''Artık Türkiye'de ekonomi işliyor. Finans sektörü geleceğe güvenle bakıyor'' dedi. 
     Üç yıl önce zarar eden Vakıfbank'ın bugün kar getiren bir kurum haline geldiğini kaydeden Şahin, Vakıfbank'ın AB'nin en önemli ve en büyük ülkelerinden biri olan Almanya'da şube açmasının, Türkiye'nin üzerindeki ölü toprağını attığının ve geleceğe güvenle baktığının göstergesi olduğunu belirtti. 
     Vakıfbank Yönetim Kurulu Başkanı Yusuf Beyazıt da, ''2003 yılında dünyanın en hızlı büyüyen 2'nci bankası olan Vakıfbank'ı Türkiye'de ilk üç banka arasına sokmayı hedeflediklerini'' söyledi. 
     Vakıfbank'ın açılış törenine Köln Başkonsolosu Asım Temizgil ve çok sayıda davetli katıldı. 
     Bakan Şahin, A Milli Futbol Takımı'nın İsviçre ile yapacağı karşılaşmayı izlemek üzere yarın hızlı trenle Köln'den İsviçre'nin başkenti Bern'e gidecek. 
     
</TEXT>
</DOC>
