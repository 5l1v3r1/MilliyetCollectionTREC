<DOC>
<DOCNO> 389563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sonspo12.html </URL>
<DATE> 2005/10/25/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Fenerbahçeli Selçuk Şahin, 'Altın Adam' seçildi... 
</HEADLINE>
<TEXT>

     Memorial Hastanesi'nin ana sponsorluğunda gerçekleştirilen ''11 Altın Adam Yarışması'nın eylül ayı jüri toplantısı İstanbul'da yapıldı. 
     Kalyon Otel'de gerçekleştirilen organizasyonda, UEFA Asbaşkanı Şenes Erzik, 17 Yaş Altı Milli Takımı Teknik Direktörü Abdullah Avcı ve Sivasspor Teknik Direktörü Werner Lorant onur konuğu olarak yer alırken, Ağustos ayının altın adamları arasında yer alan Galatasaray Teknik Direktörü Eric Gerets, Sivassporlu futbolcu Hakkı Hocaoğlu ile hakem Serdar Tatlı da ödüllerini almak üzere hazır bulundu. 
     Turkcell Süper Ligi'nde 5, 6 ve 7. hafta maçlarının oynandığı eylül ayı değerlendirmesinde jüri üyeleri, orta saha oyuncuları arasında yaptığı değerlendirmede Fenerbahçe'nin genç futbolcusu Selçuk Şahin'i 198 puanla ''Altın Adam'' olarak belirledi. 
     Ayrıca, ''Ayın Yöneticisi'' olarak 183 puanla Kayserispor Başkanı Recep Mamur, ''Ayın Teknik Direktörü'' olarak 203 puanla 17 Yaş Altı Milli Takımı Teknik Direktörü Abdullah Avcı ve ''Ayın Hakemi'' olarak ise 205 puanla Yunus Yıldırım, jüri üyeleri tarafından seçilen isimler oldular. 
     
</TEXT>
</DOC>
