<DOC>
<DOCNO> 390976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/spor/spo04.html </URL>
<DATE> 2005/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaptan dümene 
</HEADLINE>
<TEXT>


Trabzonspor, üç haftadır takımdan uzak kalan Fatih Tekke'ye nihayet kavuşuyor. Yıldız futbolcu Gençlerbirliği maçında görev alabilecek 


Ligde 5 hafta aradan sonra Denizlispor deplasmanında üç puan bulan Trabzonspor'da çifte sevinç yaşanıyor. Takımın en önemli silahı olan Fatih Tekke'nin durumunun düzelmesi ve Gençlerbirliği karşısında forma giyebilecek oluşu moralleri yükseltti. 
Boyun ve kasıklarındaki ağrı nedeniyle ligde Samsun, Erciyes ve Denizli maçlarında görev alamayan milli futbolcunun düz koşulara başladığını hatırlatan Kulüp Sağlık Kurulu Başkanı Ahmet Çubukçu, "Ağrıları geçti. Bu hafta takımla çalışacak. Teknik heyet görev verirse, Gençlerbirliği maçında oynayabilir" dedi. 

Şahin'den tebrik 

Bordo - mavili kulüpte sivri çıkışlarıyla dikkat çeken Basın Sözcüsü İbrahim Şahin, Denizlispor maçının hakemi Bülent Demirlek'i övdü. Zaman zaman hakemler hakkında sert açıklamalar yapan Şahin, "Bülent Demirlek maçı kusursuza yakın yönetti. Eyyam yapmadı, gördüğünü çaldı. Tüm hakemlerin böyle olmasını bekliyoruz. Kendisine teşekkür ediyoruz" dedi. 

Jefferson rahatladı 

Yediği hatalı goller nedeniyle adeta boy hedefi haline gelen Brezilyalı kaleci, Denizlispor karşısında ortaya koyduğu performansla alkışları topladı. Özellikle Kürşat'ın golünün ardından Serhat'ın altı pas içindeki vuruşunu kurtararak takımına nefes aldıran Jefferson, "Artık üzerimdeki baskıdan kurtuldum. Bundan sonra daha iyi olacağım" dedi. 


</TEXT>
</DOC>
