<DOC>
<DOCNO> 352149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sondun39.html </URL>
<DATE> 2005/06/15/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Kız kardeşini öldüren Türk teslim oldu 
</HEADLINE>
<TEXT>

     Almanya'da, bir Alman ile nişanlanan kız kardeşini öldürdüğü için aranan Türk, polise teslim oldu. 
     Wiesbaden Savcılığı, Wiesbaden kentinde Gönül Karabey 20 adlı kız kardeşini öldürmekten aranan Ali Karabey'in 24 suçunu itiraf ettiğini, kız kardeşinin tutumunu ''şerefsizlik'' olarak nitelendirdiğini açıkladı. 
     Bu arada, Hessen Eyaleti Sosyal İşler Bakanı Silke Lautenschlaeger ve Federal Meclis milletvekili Krista Köhler, bu tür ''töre cinayetleri'' ile ilgili cezalandırılmalarda, ''katillere hoşgörü gösterilmemesi'' çağrısında bulundular. 
     Lautenschlaeger, Almanya'da 1999 ve 2004 yılları arasında 45 ''töre cinayeti'' işlendiğini belirterek, ''Sözde şeref uğruna işlenen cinayetlere hoşgörü gösterilmemeli'' dedi. 
     Köhler de, bu tür cinayetlerde hafifletici neden gösterilmemesi için yeni bir yasa çıkarılması girişiminde bulunduğunu söyledi. 
     Polis, ailesinin genç kızın bir Alman ile ilişkisine karşı çıktığını, bunun üzerine ailenin en büyük oğlu Ali'nin kız kardeşiyle görüşmek amacıyla, nişanlısının annesinin evine gittiğini bildirmişti. 
     Ali ve Gönül'ün evin bahçesindeki bir kulübede oturup konuştuklarını belirten polis, daha sonra dışarıdan bir ses duyarak kulübeye koşan nişanlısının, Gönül'ü kanlar içinde bulduğunu kaydetmişti. 
     
</TEXT>
</DOC>
