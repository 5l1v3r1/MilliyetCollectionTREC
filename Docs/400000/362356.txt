<DOC>
<DOCNO> 362356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sondun28.html </URL>
<DATE> 2005/07/19/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Çeçenistan'da polis aracına bombalı saldırı 14 ölü 
</HEADLINE>
<TEXT>

     Çeçenistan'ın başkenti Grozni'nin yakınlarında askeri polis aracına düzenlenen bombalı saldırıda ölü sayısının 14 olduğu bildirildi. 
     Rusya'nın İtar-Tass ve İnterfaks ajanslarının bildirdiğine göre, Znamenskoye kasabasında İçişleri Bakanlığı güvenlik gücüne ait minibüs ve ardından gelen yardım aracına bombalı saldırı düzenlendi. 
     Çeçenistan'ın Moskova'ya bağlı Devlet Başkanı Ali Alhanov ile Çeçenistan İçişleri Bakanlığı Müsteşarı Ahmed Dakayev'in verdiği bilgiye göre, saldırganlar, minibüse önce ateş açtı, ardından yardıma gelen askeri aracı görünce bomba patlattı. 
     Saldırıda 12 Rus askeriyle 13 ve 14 yaşlarında iki çocuk öldü. Çocuklardan birinin oradan bisikletle geçmekte olduğu kaydedildi. Saldırıda 20 kişi de yaralandı. 
     İçişleri Bakanı Ruslan Alhanov, teröristlerin kullandığı bombanın 8 TNT trinitrotolüen gücünde olduğunu söyledi. 
     
     PUTİN'İN TALİMATI 

     Bu arada, Rusya Devlet Başkanı Vladimir Putin, hükümetinden, Kuzey Kafkasya'daki güney sınırlarının "acilen" güçlendirilmesini istedi. 
     Putin, bakanlar kurulunda yaptığı, televizyondan yayınlanan konuşmasında, "Çeçenistan'daki trajik gelişmeler, sınırın güçlendirilmesi planlarının en kısa zamanda yapılmasını gerektiriyor" dedi. 
     
</TEXT>
</DOC>
