<DOC>
<DOCNO> 397531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/spor/spo12.html </URL>
<DATE> 2005/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolumuz bu krizi nasıl aşar 
</HEADLINE>
<TEXT>



Vedat Seren 
"Milli takıma futbolcu seçimini sadece antrenör ve yardımcısına bırakmayacaksın. Bir "Üst Kurul" olacak. Bu Üst Kurul ve antrenör uyumuyla kadro seçilecek. Yaşadıklarımızdan ders alacak ve başarıyı yakalayacaksak eğer futbolcuyu toplum psikolojisini ve Türk'ün çabuk öfkelendiğini bilen bir üst kurul antrenörlerle birlikte seçecekler." 

Kezban Gül 
"Futbol spordur, savaş değil. Topa vurmaktır, bacağa değil. Omuz omuza tezahürattır, milli marşa ıslık değil. Misafirperverliktir, gelene saldırı değil. Suçu bütünde aramaktır, tek de değil. En önemlisi karşılıklıdır, tek taraflı değil." 

Emine Bay 
"Fatih Terim düşmanları ellerine fırsat geçtiği için ortalığı karıştırıyorlar. Bu ekip Türk futbolu için hiç mi bir şey yapmadı. Özellikle futbol yorumculuğu yaptığını sanan kişiler ileri geri konuşuyor. Bu kadar yerden yere vurulmaz. Düşünüp konuşsunlar, güzel konuşsunlar, ortalığı germeden adil konuşsunlar." 

Banu Karabulut 
"Bu aşamadan sonra olayları didiklemek ve gündemde tutmak kimseye bir şey kazandırmaz. Gün, birlik ve beraberlik günüdür. Kendimizi acımasızca yargılamak yerine sarsılan imajımızı nasıl düzeltebileceğimiz konusunda kafa yormalıyız. Teknik ekibe yapılan saldırılar anlamsız ve yararsızdır." 

Haluk Çakıroğlu 
"Problem küpün derinliği değil, ipin kısa olmasıdır. Sorunları hep yukarıda arıyoruz. Ama sebep aşağıdan suyu çekemememizde. Çünkü ip kısa. Türk futbolunun alt yapısı olan fakat sefalet içinde spor yapmaya çalışan amatör kulüplere ve sahalarına biran önce yatırım yapılmalı." 

Ziya Adnan 
"En aklı başında insanımızı bile başka kimliğe sokacak derecede fanatikleştirdiğimiz, atalarımızdan yadigar "At, Avrat, Silah" üçlemesine bir de futbolu eklediğimiz beter düzenler yarattık. Kazanma adına herşeyi yapmak gerektiğine inanan kayıp nesiller yetiştirdik. Kaybedenleri topluca linç edip, kazananları göklere çıkardık. Artık futbolun bir spor olduğunu anlama vaktidir." 

Nilgün Başkan 
"Eğer Milli takım elenmeseydi sayın bakan böyle konuşmayacaktı. Şimdi çıkmış istifaya davet ediyor. Balık baştan kokar, istifa gerekiyorsa önce sayın bakanın istifa etmesi gerekir. Bir günah keçisi nasıl olsa bulunur zihniyetindeler. Kabul etsin ki kendisi de başarısız." 

E.Mustafa Sarı 
"Herşeyden önce şu abartma huyumuzdan vazgeçmeliyiz. Evet, "futbol asla sadece futbol değildir" ancak bir maçı kaybetmek, ya da bir turnuvaya katılamamak dünyanın sonu değil. Bu ülkede futbola kadar yoğun tepki göstereceğimiz ve tavır alacağımız şeyler saymakla bitmez." 

Hüsnü Kılıç 
"Futbolumuz bu kadrolarla krizi aşamaz. Milli Takım psikolojik danışmanı bile İsviçre maçındaki olayları itişme olarak nitelemiş. Uluslararası turnuvalara kaç yıldır hakem gönderemiyoruz. Yetkililer bunları görmüyor mu Herşeyi bilen spor otoriteleri bu konulara neden değinmiyor " 

Birol Ayanlar 
"Ülkemiz futbolcu potansiyeli olarak zengin jenerasyona ve alt jenerasyonlara sahiptir. Ayrıca futbol strateji oyunudur. Her maçı kazanmak için çıkmak bir strateji değildir. Ayrıca belli futbolcularda ısrar etmek Mehmet Topuz ve Bülent Bölükbaşı gibi oyuncuları kazanmaya engeldir." 

Adem Ferhan 
"Sporu spor olmaktan çıkartan basın, idareci, yetkili kim varsa nefretle kınıyorum. Ben çocuklarımı alıp futbol maçlarına gitmeyi hayal ediyordum. Artık düşünemiyorum. Milli marşları ıslıklayanlar imam-cemaat örneği yönetici suçludur. "Bayrak kutsaldır, çiğnenmez" diyen Atamızı örnek alalım." 


</TEXT>
</DOC>
