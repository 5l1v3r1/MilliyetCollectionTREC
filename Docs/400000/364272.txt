<DOC>
<DOCNO> 364272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/spor/spo11.html </URL>
<DATE> 2005/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Para, para, para... 
</HEADLINE>
<TEXT>


Yeni sezon hazırlıkları için İspanya'dan Amerika'ya oradan Çin ve Japonya'ya geçen Real Madrid'de uzun yolculuklar oyuncuları perişan etti. Ama yönetim bu turneden gelecek 25 milyon dolara bakıyor 

HABER YORUM KAAN BORA 


Özellikle Florentino Perez'in başkanlığa gelmesinden sonra kulüp politikasını değiştiren, her sezon bir yıldız alarak, onlardan sağlayacağı forma satışı ve reklam gelirleriyle para kazanma yolunu izleyen Real Madrid yeni sezon hazırlıklarını da tamamen maddi kazanç üzerine kurdu. Altı maçlık ABD ve Uzakdoğu turnesi için İspanya'dan yola çıkan Eflatun - Beyazlılar kıtadan kıtaya koşuyor. Bu durum tüm takımı ve oyuncuları perişan etmiş durumda. Teknik heyet ve futbolcular yeni sezona bomba gibi girmek yerine harap - bitap düştüler. İspanya'dan ABD'ye oradan da Çin ve Japonya'ya geçen Real Madrid kafilesi zaman kavramını da yitirmiş durumda. Ama bu memnuniyetsizlik ve isyan sesleri Real Madrid yönetiminin umurunda değil. Çünkü Perez ve kurmayları bu altı maçlık turneden elde edecekleri 25 milyon dolarlık geliri önemsiyorlar. Hatta düşünceleri dünyanın en zengin takımı olma yolunda çekiştikleri Manchester United'ın Uzakdoğu pazarındaki gücünü tamamen kırmak. Tabi Real'in bu yoldaki en büyük silahı da David Beckham. Ancak İngiliz yıldızın R.Madrid'in Çin'de Pekin Guo'an takımıyla oynadığı maçta sakatlığı nedeniyle forma giyememesi büyük hayal kırıklığı yaşattı. Ronaldo, Zidane ve Owen'ı da ancak ikinci devrede görebilen başta bayan futbolseverler olmak üzere Çinli taraftarlar organizatörlere kızgınlıklarını dile getiriyor. Maç sonrası yapılan bir anket Çinli futbolseverlerin yüzde 62 oranında Real Madrid'e sempatisini yitirdiğini ortaya koydu. 
Fakat bu riskli yeni sezon politikası 2005-2006 sezonunda da bir şampiyonluğa malolursa Başkan Perez de bir sonraki seçimde koltuğunu bırakmak zorunda kalabilir. Çünkü 'Galacticos'a dönüşen Real Madrid'de taraftar artık her sezon bir yıldız istemiyor. Gereken yerlere takım ruhunu taşıyan oyuncular alınmasını bekliyor. 

Olacağı buydu 

Real Madrid, Uzakdoğu turnesinde ummadığı bir yenilgiyle karşılaştı. İspanya - ABD - Çin - Japonya arasında adeta mekik dokuyan Eflatun - Beyazlılar'ın yorgunluktan döküldüğü Tokyo Verdy maçında ortaya çıktı. Japon Ligi'nin şu anda en formsuz takımı olan ve son altı maçında kalesinde 26 gol gören Yeşil - Beyazlı rakibi karşısında tel tel dökülen Real sahadan 3-0'lık mağlubiyetle ayrıldı. Kobayashi, Japon ekibini öne geçirirken, bir dönem Fenerbahçe forması da giyen Washington attığı golle Tokyo Verdy'e iki farklı üstünlüğü getirdi. Yamada ise skoru belirledi. Teknik Direktör Luxemburgo aşırı yorgunluk nedeniyle bugünkü antrenmanı iptal etti. Maç içinde kendine tükürdüğünü iddia ettiği Toda ile Beckham kapıştı. Çıkış tünelinde bu oyuncunun üzerine yürüyen İngiliz yıldız, Ronaldo ve Salgado ile birlikte Verdy'nin soyunma odasına girmeye çalıştı. Luxemburgo da Toda'yı centilmenlik dışı davranmakla suçladı. 



</TEXT>
</DOC>
