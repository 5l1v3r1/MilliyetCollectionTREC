<DOC>
<DOCNO> 383139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/son/sonsiy18.html </URL>
<DATE> 2005/10/01/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Gül, Rice'ı aradı, AB için destek istedi 
</HEADLINE>
<TEXT>

     Dışişleri Bakanı Abdullah Gül, gece geç saatlerde ABD Dışişleri Bakanı Condaleezza Rice’ı arayarak, AB müzakere sürecinde Avusturya’nın tutumu ve Çerçeve Belgesi 5’inci paragrafının kabul edilemezliği konularında bir görüşme yaptı. 
     ABHaber’e göre, Dışişleri Bakanı Gül, gece geç saatlerde ABD Dışişleri Bakanı Condaleezza Rice’ı arayarak 3 Ekim sürecinde yaşanan ciddi sıkıntılara dikkat çekti. Gül konuşmada, Avusturya’nın tek başına 17 Aralık kararını sorguladığını ve değiştirilmesine dönük büyük çaba harcadığını ifade ederek, Türkiye’nin hiçbir şekilde 17 Aralık Zirve kararlarının yani tam üyelik hedefinin gerisinde kalan bir seçeneği kabul etmeyeceğini iletti. 
     Müzakere Çerçeve Belgesi’ndeki çekincelerine de değinen Gül, "Katılıma kadar Türkiye’nin uluslararası örgütler içindeki tutumunu Birlik ve üye devletler tarafından kabul edilen politika ve tutumlarla uzlaştırması gerekecektir" cümlesinin kabul edilemez olduğunu söyledi. 
     Çerçeve Belgesi’nde yer alan hükmün, Rumların NATO üyeliğinin yolunu açabileceği endişesini doğurduğunu kaydeden Gül, Rice’dan sıkıntıların aşılması için olumlu müdahalesini talep etti. 
     Rice ise Türkiye’nin 3 Ekim’de müzakerelere başlanmasına büyük önem verdiklerini belirterek, "Elimizden geleni yapıyoruz yapmaya devam edeceğiz. Sizde yapıcı tutumunuzu sürdürün. Sorunları çözmeye çalışalım" yanıtını verdiği öğrenildi. 
     
     ABD AÇIKLAMA YAPACAK 
     Öte yandan ABD yönetiminin kritik bir açıklama yapma hazırlığında olduğu belirtildi. Bush Yönetimi Türkiye’nin hassasiyetlerini gidermeye dönük olarak yapacağı açıklamada, AB’nin Müzakere Çerçeve Belgesi’ndeki 5’inci paragrafına ilişkin ifadesinin NATO’yu bağlamadığını, NATO’nun kendi kararlarını kendi aldığını duyuracak. 
     
</TEXT>
</DOC>
