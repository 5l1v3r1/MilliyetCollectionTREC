<DOC>
<DOCNO> 389282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sonspo23.html </URL>
<DATE> 2005/10/24/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Alpay Özalan Türkiye'de oynamayı tercih etmiyorum... 
</HEADLINE>
<TEXT>

     Almanya'nın FC Köln takımında forma giyen milli futbolcu Alpay Özalan, futbol yaşamını Avrupa'da devam ettirmeyi istediğini, Türkiye'de futbolcu olarak huzur bulamadığını söyledi. 
     Alpay, kendisine ait internet sitesinde yaptığı açıklamada, medyada, kendisiyle ilgili, ancak kendisi dışında gelişen transfer haberlerinin yer aldığını ifade ederek, ''Hiç telaffuz etmediğim sözleri, sanki bana sorulmuş ve yanıtı alınmış gibi yazmaya başladılar. Maalesef bazı kulüplerimizin yöneticileri de buna alet oldu'' dedi. 
     Alpay, şunları kaydetti 
     ''Türkiye'de futbol oynamayı tercih etmeyeceğimi bir kez daha yineliyorum. Önceliğim her zaman Avrupa olacak. Bunun birçok nedeni var. En önemlisi, ülkemde profesyonelliğin hala algılanamaması ve bu nedenle futbolcuların sık sık sorunlarla karşılaşıyor olması. Bir futbolcu olarak maalesef Türkiye'de huzurlu olamıyorum. Kafam asla rahat olmuyor. Mesleğim gereksiz yere zorlaşıyor ve işin içinden çıkılamaz hale geliyor. Eminim, meslektaşlarımın çoğu da benzeri görüşteler.'' Mesleki yaşantısında olabildiğince profesyonel davranmaya çalıştığını, bir menajeri ve bir danışmanı bulunduğunu hatırlatan Alpay Özalan, hiçbir şekilde transfer konularıyla ilgilenmediğini, medya ve transfer konularıyla danışmanı ve menajerinin ilgilendiğini bildirdi. 
     FC Köln ile 1 yıllık sözleşmesi bulunduğunu, bu süreçte, istese de kulübünden ayrılamayacağını vurgulayan Alpay, ''Beni alacak kulübün, belli bir bonservis ödemesi gerekir. Sözleşme bitiminde ne olacağını ise ben bile bilmiyorum. Şu ana kadar bildiğim tek şey, başta İngiltere olmak üzere Fransa ve Almanya'dan çeşitli tekliflerin menajerime iletilmiş olduğu'' dedi. 
     
</TEXT>
</DOC>
