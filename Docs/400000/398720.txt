<DOC>
<DOCNO> 398720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sonspo23.html </URL>
<DATE> 2005/11/28/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Emre Belezoğlu Kendi adıma hiçbir ceza beklemiyorum 
</HEADLINE>
<TEXT>

     Milli futbolcu Emre Belözoğlu, gerek FIFA raporlarında, gerekse hakem raporlarında isminin geçmediğini söyledi. 
     Türkiye ile İsviçre A milli futbol takımları arasında yapılan 18. Dünya Kupası Avrupa elemeleri play-off baraj rövanş maçı sonrası yaşanan olaylarla ilgili FIFA Disiplin Kurulu tarafından düzenlenlenen toplantılara katılan Emre Belözoğlu, kendisine yönelik bir suçlama olmadığını belirterek, ''Kendi adıma bir ceza beklemiyorum'' dedi. 
     Toplantıda kendisi ve federasyonla ilgili ifade verdiğini kaydeden milli futbolcu, ''FIFA'ya doğru karar vermesi doğrultusunda yardımcı olduğumu umut ediyorum. Orada yaşanan ne varsa onları aktarmaya çalıştım. Saha içinde futbol kuralları çerçevesinde bazı tartışmalarımız oldu. Hakem hiç kimse için oyundan atma hakkını kullanmadı. Bu toplantıda saha içindeki olaylarla ilgili hiçbir konu gündeme getirilmedi. Maçtan sonra çıkan olaylarla ilgili yardımcı olmaya çalıştım'' diye konuştu. 
     Toplantıya FIFA tarafından davet edildiğini dile getiren Emre, şöyle devam etti 
     ''Beni takım kaptanı olarak çağırmışlar. Ben de takım kaptanı olmadığımı söyledim. Ancak hata sonucu da çağırılmadım. Zaten çağırılacaktım. Ama bana sorulacak soruların yanı sıra kaptana sorulacak sorular da sordular. Raporlarda herşey ortada. Kendi adıma da federasyon adına da hiçbir ceza beklemiyorum.'' Emre, gazetecilerin bir sorusu üzerine, ''Çok büyük bir şekilde suçlanmadığımızı gördüm. Bundan sonra dinlenecek insanlar var'' dedi. 
     Belözoğlu, toplantının sohbet ortamında geçtiğini ve açıklamasını Türkçe yaptığını kaydetti. 
     
</TEXT>
</DOC>
