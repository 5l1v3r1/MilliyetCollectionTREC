<DOC>
<DOCNO> 359025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sonsiy20.html </URL>
<DATE> 2005/07/07/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Gül Terörizmin ne büyük tehlike olduğunu anlattık, dünya ilgi göstermedi 
</HEADLINE>
<TEXT>

     Başbakan Vekili ve Dışişleri Bakanı Abdullah Gül, İngiltere’deki terör olayına ilişkin olarak, "Biz vaktiyle terörizmin ne büyük bir tehlike olduğunu anlatmaya çalıştığımızda, dünya buna gerekli ilgiyi göstermemişti" dedi. 
     Gül, gazetecilere yaptığı açıklamada, kendilerine gelen bilgiye göre, Londra’da meydana gelen saldırıların "terör boyutlu" olduğunu belirtti. 
     Terörizmin nerede ve nasıl ortaya çıkacağının bilinmediğini, zengin olsun, fakir olsun dünyanın her ülkesinde terör tehlikesi olduğunu ifade eden Gül, şöyle konuştu 
     "Bugün ne yazık ki Londra’da metroda bazı patlamalar olmuştur. 
     Bize gelen bilgilere göre, tamamen terör boyutlu bir olaydır. Ümit ediyoruz ki can kaybı en az seviyede olur. Türkiye olarak her türlü terörü kınıyoruz. Her türlü teröre karşı da Türkiye her zaman işbirliği içindedir. Çünkü terörden en çok zarar gören ülkelerin başında Türkiye gelmektedir. Biz vaktiyle terörizmin ne büyük bir tehlike olduğunu anlatmaya çalıştığımızda, dünya buna gerekli ilgiyi o zaman göstermemişti. Fakat 11 Eylül olayından sonra, dünya terörizmin ne kadar tehlikeli olduğunu anladı. Şimdi bütün dünyada büyük işbirliği var." Terörizm konusunda ayrım yapıldığı sürece başarının mümkün olamayacağını kaydeden Gül, "Ümit ediyoruz ki terörizmle mücadelede işbirliği, izafiyet göstermez. Çünkü ’benim teröristim, onun teröristi’ ayrımı yapıldığı sürece terörle mücadelenin başarısı mümkün olmaz. O açıdan hiçbir ayrım yapmadan herkes, terörizmle mücadelede işbirliği içinde olmalıdır. İngiltere’deki olayı dikkatle takip ediyoruz. Her türlü terör ayrımını da şiddetle kınıyoruz" diye konuştu. 
     Abdullah Gül, İngiltere’deki olayların olimpiyatlarla ilişkisi olup olmadığına ilişkin bir soruyu, "Daha başka bir gerekçesi olduğunu tahmin ediyorum" diye yanıtladı. 
     
</TEXT>
</DOC>
