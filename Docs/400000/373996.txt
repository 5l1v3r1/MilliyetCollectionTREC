<DOC>
<DOCNO> 373996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/spor/spo08.html </URL>
<DATE> 2005/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bütün kızlar toplandık 
</HEADLINE>
<TEXT>


Potanın Perileri, 2 Eylül cuma günü başlayacak olan ve ev sahipliğini yapacağımız Avrupa Şampiyonası'nda hem futbolun, hem 12 Dev Adam'ın ve hem de güçlü rakiplerinin gölgesinden sıyrılarak zirveye çıkmaya çalışacak 

ÖZEL RÖPORTAJ ÜMİT AVCI 


Türkiye'de ekmeğini bayan basketbolundan kazanan birine "Ne sorununuz var " diye sorduğunuzda alacağınız cevap tek kelimeyle 'ilgisizlik' olacaktır... 
Doğrudur futbolun gölgesinde kalan basketbolu, erkeklerin gölgesinde oynadılar yıllarca... 
Ama zaman onların lehine işledi hep... Önce Galatasaray, ardından onlar "fişi çektikten sonra " Fenerbahçe, Beşiktaş gibi dev kulüplerin iddialı takımlar kurması, umutları yeşerten küçük bir kıvılcım oldu onlar için... Ve o kıvılcımın büyük bir aleve dönüşmesi için şimdi önlerinde çok önemli ve büyük bir fırsat var 2005 Bayanlar Avrupa Şampiyonası... 
A Milli Bayan Takımımız'ın, diğer adıyla "Potanın Perileri'nin" antrenörü Cem Akdağ geleceğe umutla bakarken, şampiyona ile ilgili olarak ise şunları söyledi 

Seyirciye çağrı 
"Kızlarımız bugüne kadar gösterdikleri form grafiğiyle bana umut veriyor. Şampiyonadaki ilk hedefimiz İzmir'de oynanacak grup maçlarını başarıyla tamamlamak. Rusya, Romanya, İspanya, Sırbistan Karadağ, Litvanya gibi takımların arasından çıkmak kolay olmayacak, bunu biliyoruz. Ancak rakiplerimiz ne kadar iddialıysa biz de o kadar kendimize güveniyoruz. Burada İzmir seyircisine çok büyük iş düşüyor. Mutlaka bizim yanımızda olacaklardır. Onların desteğiyle başarılı olacağız. İlk gruptan çıktıktan sonra, Ankara'daki hedefimiz, Dünya Şampiyonası'na katılma hakkını bize sağlayacak ilk 5 içinde bir dereceye ulaşmak. Sonra gidebildiğimiz yere kadar gidip kendi evimizde bir madalya kazanmak... İşimiz zor ve önemli. Bunu biliyoruz. Ancak Türkiye emin olsun ki, sahada maçın her saniyesinde canla başla oynayacak, izleyenleri gururlandıracak bir takımı izlettireceğiz. Sonuç ne olursa olsun, oyunumuzla herkese 'Helal olsun bu takıma' dedirteceğiz." Ankara seyircisi zaten bu tür organizyonlara fazlasıyla hazır. Onların da bizi yalnız bırakmayacaklarına inanıyorum. Umarım hep birlikte zaferlere koşarız." 



</TEXT>
</DOC>
