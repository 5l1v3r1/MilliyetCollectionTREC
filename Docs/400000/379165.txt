<DOC>
<DOCNO> 379165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/yasam/yas04.html </URL>
<DATE> 2005/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Gelibolu belgeseline yine tam not 
</HEADLINE>
<TEXT>


Tolga Örnek'in Çanakkale Savaşları'nı anlatan belgeseli, İngiltere'de de büyük beğeni topladı 

HİLAL YILMAZ Londra DHA 

Eski Deniz Kuvvetleri Komutanı Oramiral Özden Örnek'in yönetmen oğlu Tolga Örnek'in Çanakkale Savaşları'nı anlatan ve halen Avrupa'da 6 ülkede gösterilen 'Gelibolu' adlı belgesel filmi, dün de Londra'da gösterime girdi. 
Tarihin en büyük ikinci askeri çıkarmasının yapıldığı Çanakkale Savaşı'nı, bugüne kadar gün yüzüne çıkmamış mektup, fotoğraf ve belgelerle beyazperdeye taşıyan film, Londra'da izleyicilerden tam not aldı. 
Savaş tarihçisi Christopher Pugsley, filmle ilgili şunları söyledi 
"Gelibolu hakkında son 10 - 15 yılda birçok belgesel yapıldı, ancak hiçbiri, yaşananları bu denli objektif ele almadı. Filmin Türkler üzerine kurulmuş bir yapım olacağını düşünmüştüm, ama yanılmışım. Bu genç film yapımcısı, mükemmel bir iş ortaya çıkardı. Film son derece evrensel. Tebrik ediyorum." Londra Büyükelçisi Akın Alptuna da, filmin doğru mesajı, başarılı bir biçimde verdiğini ifade ederek, Örnek'i tebrik etti. 


</TEXT>
</DOC>
