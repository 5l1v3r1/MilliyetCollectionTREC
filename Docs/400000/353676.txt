<DOC>
<DOCNO> 353676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/soneko27.html </URL>
<DATE> 2005/06/20/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Başkent'e doğalgazlı otobüsler geliyor... 
</HEADLINE>
<TEXT>

     Ankara Büyükşehir Belediyesi EGO Genel Müdürlüğü'nün açtığı 450 adetlik şehiriçi otobüs ihalesini MAN Türkiye A.Ş kazandı. 
     MAN Türkiye A.Ş'nin Ankara Büyükşehir Belediyesi için üreteceği 450 adet otobüsün 400 tanesi sadece doğalgazla çalışacak. Diğer 50 adedi ise dizel olacak. Otobüslerin ilk yarısı bir yıl sonra, tamamı da 2006 yılı sonuna kadar teslim edilecek. 
     MAN Türkiye A.Ş. Yürütme Kurulu Üyesi Orhan Düzgün, uluslararası 7 firmanın katıldığı ihalede, MAN Türkiye A.Ş'nin 60 milyon 375 milyon avro ile en düşük teklifi verdiğini söyledi. 
     Düzgün, 17 Haziran 2005 tarihinde, EGO Genel Müdürlüğü yöneticileriyle ihale sözleşmesinin imzalandığını bildirdi. Üretilecek otobüslerin ''solo'' diye adlandırılan 12 metrelik ve 80 kişilik şehiriçi otobüsler olacağını belirten Düzgün, şu bilgileri verdi 
     ''Aracımızın en büyük özelliği, mazotlu olmayışı. MAN'ın çok yüksek standartlı bir gaz motoru var. Avrupa'dan getireceğimiz bu teknolojiyi Türkiye'de üretmiş olduğumuz otobüslere monte edeceğiz. 
     Doğalgazlı aracın, mazota göre doğaya çok daha az zararları bulunuyor. Artan mazot maliyetleri ve işletme giderlerine en uygun çözüm olan doğalgazlı otobüslerimiz, birer çevre dostudur. Şu anda Avrupa standardı Euro 3 emisyon değerinin çok daha ilerisinde, Euro 5 standartlarından daha yüksek EEV enhanced environmentally friendly vehicle standartına göre geliştirilen MAN CNG motoru, hem ekonomik, hem çevrecidir. Bunun, Ankara gibi büyük bir şehire çok faydası olacak.'' Düzgün, eski araçlarda görülebilecek koyu atıkların, yeni araçlarda görülmeyeceğini de vurguladı. 
     
     SADECE DOĞALGAZLA ÇALIŞACAK 
     Türkiye'de şimdiye kadar dönüşümlü gaz diye bilinen çift yakıtlı mazot veya LPG uygulamaların bulunduğunu, yeni üretilecek otobüslerin ise sadece CNG sıkıştırılmış doğalgaz ile çalışacağını anlatan Düzgün, CNG denilen gaz türünün Türkiye'de ilk kez kullanılacağını söyledi. 
     Düzgün, ''araçlarımızda kullanılacak CNG, büyük tüplerde aracın üst kısmında depolanacak. Araçlarımız tek yakıtlı olacak, yani ikinci bir dizel veya motorinle çalışır olmayan bir araç'' diye konuştu. 
     Türkiye'nin gereksiniminden fazla doğalgaz potansiyeli bulunduğunu, bu potansiyelin ulaştırma kullanılmasının da akıllıca bir yaklaşım olduğunu ifade eden Düzgün, ''yakıt ve maliyet tasarruflu doğalgazlı otobüslerimizin diğer şehirler tarafından da hızlı bir şekilde benimseneceğine inanıyorum'' dedi. Düzgün bu arada, Ankara Büyükşehir Belediyesi'nin doğalgazlı otobüsle bir aydır şehir içinde deneme sürüşü yaptığını ve memnun kaldığını sözlerine ekledi. 
     
     OTOBÜSLERİN DİĞER ÖZELLİKLERİ 
     EGO Genel Müdürlüğü'nce 2006 sonuna kadar MAN Türkiye A.Ş.'den alınacak 400 adet doğalgazlı MAN Lion's Classic otobüsler, 310 beygir gücünde ve EBS ABS ASR frens sistemiyle donatılmış bulunuyor. 
     Euro 3 dizel motorlu 50 adet MAN Lion'si Classic SL 283 otobüsler ise 280 beygir gücünde, otomatik şanzımanlı, ABS fren sistemli ve hidrolik direksiyona sahip bulunuyor. 
     
</TEXT>
</DOC>
