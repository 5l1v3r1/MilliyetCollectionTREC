<DOC>
<DOCNO> 383697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sonyas14.html </URL>
<DATE> 2005/10/03/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Çocuğunuzu okul yolunda telefonla izleyin... 
</HEADLINE>
<TEXT>

     Japon mobil telefon operatörü KDDİ, anne babaların çocuklarını okul yolunda izleyebilmelerine imkan verecek yeni bir cep telefonunu piyasaya sürüyor. 
     ''Okul yolu'' Tsuugaku Keitai adı verilen yeni cep telefonu, üzerindeki yer belirleme GPS alıcısı sayesinde, önceden belirlenmiş elektronik adrese otomatik olarak bilgi gönderecek ve telefon sahibinin saat kaçta nerede olduğunu haber verecek. Anne babalar, böylece örneğin çocuklarının zamanında okula ulaşıp ulaşmadıklarını kolayca öğrenebilecek. 
     Şirketin açıklamasında, ''Anne babalar, çocuklarının nerede bulunduğunu öğrenerek rahatlayacaklar'' ifadesi kullanıldı. 
     Japonya'da suç oranı düşük olsa da, ebeveynler son zamanlardaki bazı olaylar nedeniyle okullarda ve okul civarlarında güvenlik önlemlerinin artırılmasını istiyor. 
     Anne babalar veya öğretmenler, bir öğrencinin hangi saatte nerede olduğunu öğrenmek için ayrıca PC ya da cep telefonuyla özel bir internet hizmetinden de yararlanabilecek. 
     
</TEXT>
</DOC>
