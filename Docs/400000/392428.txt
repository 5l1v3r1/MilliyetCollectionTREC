<DOC>
<DOCNO> 392428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/son/sontur15.html </URL>
<DATE> 2005/11/05/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Hızlı imama cemaatten dayak 
</HEADLINE>
<TEXT>

     İzzet SARI 

Kastamonu'nun Devrekani İlçesi'ne bağlı Bozarmut Köyü'nün imamı Fatih Demircan, hızlı namaz kıldırdığı iddiasıyla cami cemaatinden 4 kişi tarafından dövüldüğünü öne sürdü. 
     Kastamonu Münif İslamoğlu Devlet Hastanesi'nde tedavi altına alınan Bozarmut Köyü imamı Fatih Demircan, AA muhabirine yaptığı açıklamada, yaklaşık 1 yıldır Bozarmut Köyü'nde imam olarak görev yaptığını söyledi. 
     Demircan, arife günü akşam namazını kıldırdıktan sonra cemaatten 4 kişinin ''namazı hızlı kıldırdığı'' yönünde kendisiyle tartıştığını belirtti. Bunun üzerine, söz konusu kişilerin kendisine saldırdıklarını ifade eden Demircan, saldırı sonucu kolunun kırıldığını ve kafasından çeşitli darbeler aldığını öne sürdü. Kaldırıldığı hastanede kırılan kolunun alçıya alındığını ve kafasındaki darbelere de gerekli tıbbi müdahalenin yapıldığını belirten Demircan, ''Konuyla ilgili İl Müftüsü'nü bilgilendirdim. Bana saldıran kişilerden şikayetçi olup olmayacağım yönünde henüz karar vermedim'' dedi. 
     Demircan, kendisine saldıran kişilerle daha öncede ezan okuma konusunda tartıştığını kaydetti. 
     Hastane yetkilileri ise Demircan'ın gerekli tedavisinin tamamlanmasının ardından taburcu edileceğini ifade ettiler. 
     Bozarmut Köyü'nde yaşayan vatandaşlar ise imamla cemaatten bazı kişiler arasında kavga çıkması olayını doğruladıklarını ve imama yapılan bu saldırının bazı kendini bilmezlerin işi olduğunu ifade ettiler. 
     
</TEXT>
</DOC>
