<DOC>
<DOCNO> 399393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sontur14.html </URL>
<DATE> 2005/11/30/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Trafik kazasında hafızasını kaybetti, hastanede mahsur kaldı 
</HEADLINE>
<TEXT>

     
     İbrahim Özçekiç 
     
Trafik kazası geçiren genç, travmaya bağlı olarak hafıza kaybı yaşayınca, tedavi gördüğü hastanede mahsur kaldı. 
     AA muhabirinin aldığı bilgiye göre, 112 Acil Servis ekipleri, bundan 4 ay önce, Kayseri Devlet Hastanesi Acil Servisi’ne trafik kazasında yaralanmış bir kişi getirdi. 
     Kafa travması geçiren ve sol kol humerus kemiğinde kırık tespit edilen gence ilk müdahale yapıldıktan sonra kimlik bilgilerine ulaşılmaya çalışıldı. Hastane yönetimi tarafından yapılan araştırmada, kazaya karışan aracın olay yerinden kaçtığı, yol kenarında yaralı halde yatan gencin, vatandaşların ihbarı üzerine 112 Acil Servis ekipleri tarafından hastaneye ulaştırıldığı ortaya çıktı. 
     24-25 yaşlarında olduğu tahmin edilen gencin ameliyat edilmesini 
     sağlayan ve kafasında travmaya bağlı oluşan ödemlerle ilgili tedaviye başlayan hastane yönetimi, bir süre sonra, gencin hafıza kaybı yaşadığını belirledi. Beyin Cerrahi uzmanlarının yaptığı değerlendirme sonucu, hafıza kaybının geçici olabileceği ihtimali üzerinde duran hastane yönetimi, hemşireler ile yardımcı sağlık personeli aracılığıyla gençle yakından ilgilenmeye başladı. 
     
     "GELECEĞİ BELİRSİZ" 
     Hastane Başhekimi Opr. Dr. İsmail Tamer, Psikiyatri Bölümü’nde tutulan gencin, geçmişine ilişkin sağlıklı bilgilere ulaşamadıklarını belirtti. 
     Tedavinin yanı sıra yakınlarına ulaşabilmesi için özel olarak ilgilendikleri gencin, ilk başta hiç konuşmadığını, ancak daha sonra isminin ’Emre’ olduğunu söylediğini kaydeden Tamer, şunları söyledi 
     "Personelimiz talihsiz gence yeme ve içmeyi öğretti. Sevgi ve şefkatle yaklaşarak konuşmaya başlamasını sağladı. Sevgi dolu yaklaşım işe yaradı ve isminin Emre olduğunu hatırladı. Memleketine ilişkin ise farklı bilgiler veriyor. Ağırlıklı olarak Sivas ve Sivas’ın Gemerek İlçesi’ni söylüyor. Bazı günler de ’Nevşehir’ diyor. Psikolojik sorunları olduğu ihtimalini de gözardı etmeyerek tedavisini sürdürüyoruz." Başhekim Tamer, hafıza kaybı yaşayan kişilerde ailesinin ve tanıdığı kişilerin etkisinin son derece önemli olduğuna dikkat çekerek, şu an için geleceği belirsiz olan gencin hayata tutunmasını sağlamak için, etrafında tanıdığı kayıp olan kişilerin kendileriyle ya da polisle irtibata geçmesini istedi. 
     
     MEMLEKETİNİN OTOBÜSÜNE BİNER DİYE... 
     Hastane Başhemşiresi Memnune Bakır ise trafik kazasıyla kaderi değişen gence, sürekli olarak ’Emre’ diye hitap ettiklerini ve bunun gencin hoşuna gittiğini söyledi. 
     Kendisinin ve hemşire arkadaşlarının özel olarak ilgilendiği gencin, hafızasına kavuşması için her yolu denediklerini anlatan Bakır, "Bir keresinde birlikte otogara gittik. Otobüsleri görünce memleketinin otobüsüne yönleneceğini düşündük, ancak bunda başarılı olamadık" dedi. 
     Kendisine ait bölümde sürekli olarak oturduğu belirtilen gence, hasta ve hasta yakınları da yakın ilgi gösteriyor. 
     
</TEXT>
</DOC>
