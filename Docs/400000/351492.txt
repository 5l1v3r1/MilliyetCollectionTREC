<DOC>
<DOCNO> 351492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/soneko15.html </URL>
<DATE> 2005/06/13/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Otoyol, Iveco işbirliğiyle büyüyecek... 
</HEADLINE>
<TEXT>

     Koç Grubu’nun ticari araç sektöründe faaliyet gösteren şirketlerinden Otoyol Sanayi A.Ş.’nin Genel Müdürü Murat Selek, Otoyol’un Iveco ile yaptığı işbirliği sayesinde hem iç pazarda daha fazla güçleneceğini hem de ihracat olanaklarını artıracağını bildirdi. 
     Selek, Türkiye’nin 70 milyona yaklaşan nüfusu ve ekonomik gücü ile Avrupa’nın beşinci büyük ticari araç pazarı olduğunu söyledi. 
     Türkiye’nin özellikle ticari araç üretimi konusundaki ana ve yan sanayi tecrübesiyle, ticari araçta hızla Avrupa’nın üretim üssü haline geldiğini ifade eden Selek, ticari araç ihracatının, ülkeye otomobilden daha fazla katma değer sağladığını kaydetti. 
     Yabancı yatırımcıların Türkiye’ye aynı zamanda iç pazar potansiyeli için de geldiklerini belirten Selek, "Dolayısıyla iç pazardaki istikrarın sürdürülmesi ve yatırımcıların bu konuda ikna olması çok önemli" dedi. 
     Ticari araç segmentinde Otoyol’un, bugüne kadar ürettiği yaklaşık 150 bin araçla alanında lider konumda olduğunu dile getiren Selek, 
     2005 sonu itibariyle 2.8 ton ve üzeri ticari araç pazarında geçen 
     yıla oranla yaklaşık yüzde 4’lük bir daralma beklediklerini bildirdi. 
     Kamyon pazarında ise orta ve ağır kamyon satışlarının, toplam kamyon pazarı içindeki payının 2004’e göre yükseleceğini düşündüklerini belirten Selek, kamyon pazarında yerli üreticilerin yeni modellerini devreye alarak, taşımacılık alanında bireysel kullanımdan organize yapıya doğru dönüşümü desteklediklerini anlattı. 
     Bu nedenle, bu yıl orta boy kamyon satışlarında 2004 yılına kıyasla yüzde 7 oranında bir artış olacağını tahmin ettiklerini söyleyen Selek, şunları kaydetti 
     "Havayolu taşımacılığının giderek ucuzlaması, yolcu taşımacılığı pazarında, yolcuları havalimanı terminallerinden şehir merkezlerine konforlu bir şekilde taşıma ihtiyacını doğuruyor. Bu durumun minibüs ve midibüs pazarlarında büyüme sağlayacağı kanaatindeyiz. Otoyol olarak hedefimiz, 2005 yılında, ticari araç pazarındaki daralmaya rağmen toplam satışlarımızı yüzde 10 artırmaktır." Bir süre önce Otoyol Sanayi A.Ş. ve Otoyol Pazarlama A.Ş.’nin birleştiğini anımsatan Selek, bu birleşmeyle pazardan ve müşterilerden başlayarak ana ve yan sanayiye kadar uzanan değer zincirlerinin çok daha etkin ve iletken bir yapıya kavuştuğunu söyledi. 
     
     OTOYOL - IVECO İŞBİRLİĞİ... 
     Iveco ile yapılan anlaşmayla birlikte, Iveco’nun Eurocargo ve Daily gibi Avrupa’daki lider modellerinin Türkiye’de üretilmeye başlanması ve Otoyol’un, Iveco’nun yeni endüstriyel üssü olmasının hedeflendiğini ifade eden Selek, "Bu doğrultuda yaptığımız stratejik planda, Otoyol’un ticari araç pazarındaki payını önümüzdeki beş yıllık dönemde iki katına çıkarmayı hedefliyoruz" dedi. 
     Türkiye’nin hızlı bir şekilde büyüyen, dinamik, teknik kapasitesi yüksek işgücüne sahip bir ülke olduğunu ve gelişmiş bir altyapısı bulunduğunu belirten Selek, otomotiv pazarının hızla büyüdüğünü ve Türkiye’nin bu sektörde Avrupa için üretim üssü haline geldiğini anlattı. 
     Bu durumun Iveco için önemli fırsatlar sunduğunu dile getiren Selek, şunları kaydetti 
     "1996 yılında Gümrük Birliği’ne girmiş olmamıza rağmen, yerli ticari araçlar Türkiye’de yüzde 80 gibi önemli büyüklükteki pazar payını koruyor. Bu durum da, Iveco’nun Türkiye’de üretim yapmasının ne kadar önemli olduğunu gösteriyor. Iveco ile işbirliği sayesinde hem iç pazarda daha fazla güçlenecek, hem de ihracat olanaklarımızı artıracağız." 
     
     OTOBÜS PAZARINDAKİ GELİŞMELER... 
     Otoyol’un özgün tasarımı olan Eurobus modelinin, Iveco’nun otobüs markası Irisbus’ın ürün yelpazesine dahil edildiğini belirten Selek, Eurobus’un, Iveco’nun global dağıtım ağı aracılığıyla, başta Avrupa olmak üzere tüm önemli pazarlara Otoyol tarafından ihraç etmeye başlandığını bildirdi. 
     Selek, Eurobus’ın yeni modeli Eurobus Tector’da ise Avrupa’nın en başarılı dizel motorlarından olan "Iveco Tector Motor" kullanıldığını, yeni model Eurobus’ın turizm sektörünün tüm ihtiyaçlarını karşılayacak donanıma ve konfora sahip olduğunu anlattı. 
     Öncelikle orta sınıf kamyon segmentinde varlık göstermeyi planladıklarını belirten Selek, Türkiye için özel olarak geliştirilmiş ve Türkiye’de üretilecek Eurocargo ile bu segmentte yer alacaklarını kaydetti. 
     Selek, kendi kategorisinde Avrupa’da çok başarılı bir model olan Daily’nin Türkiye’de üretilmeye başlanması ile birlikte pazar payının önemli ölçüde artmasını beklediklerini sözlerine ekledi. 
     
</TEXT>
</DOC>
