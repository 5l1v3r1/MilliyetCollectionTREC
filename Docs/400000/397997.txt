<DOC>
<DOCNO> 397997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sonspo22.html </URL>
<DATE> 2005/11/25/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Ali Şen Galatasaray maçı için endişeliyim... 
</HEADLINE>
<TEXT>

     Fenerbahçe Kulübü eski başkanlarından Ali Şen, sarı-lacivertli kulübün 27 Kasım Pazar günü Galatasaray ile yapacağı maç için endişeli olduğunu söyledi. 
     Ataköy Crowne Plaza Oteli'nde düzenlenen ''Futbol Kulüplerinin Şirketleşmesi ve Halka Açılması'' konulu seminerden ayrılırken basın mensuplarının sorularını yanıtlayan Ali Şen, AC Milan maçı öncesi Fenerbahçe'nin farklı skorla yenileceğini söylediğini hatırlatarak, ''Her dediğim tutuyor. Galatasaray maçı için endişeliyim'' dedi. 
     Daha önceki Galatasaray-Fenerbahçe maçlarından önce ''Kesin yeneriz'' dediğini vurgulayan Şen, şöyle konuştu 
     ''Ama bu kez endişeliyim. Galatasaraylılar'ın Fenerbahçe'yi iyi karşılamalarını diliyorum. Milli maçtaki olaylar belli. Fenerbahçe taraftarının AC Milan maçındaki centilmenliğini herkes gördü. Galatasaraylı taraftarlardan ricam, Fenerbahçe'nin Milanlılara yaptığını, Galatasaraylılar Fenerlilere yapsınlar.'' 
     
     ''ERZİK VE BIÇAKCI'NIN AĞIRLIĞI YOK'' 
     Şen, FIFA İcra Kurulu Üyesi ve UEFA Asbaşkanı Şenes Erzik ve Futbol Federasyonu Başkanı Dr.Levent Bıçakcı'nın FIFA'da ağırlığı olmadığını savundu. 
     ''Ceza yersek demek ki Şenes Erzik ve Levent Bıçakcı'nın hiçbir ağırlığı yokmuş'' diyen Şen, şöyle devam etti 
     ''Ceza yemezsek, bunlara bravo, herkes görevine devam. Fakat bir kulübün ceza yemesi ayrı, Futbol Federasyonu'nun ceza yemesi ayrı bir olay. Federasyon ceza yediği zaman vatandaş olarak beni ilgilendiriyor. Orada ne Erzik'e ne de Bıçakcı'ya bakarım. 3 futbolcuya 6 maç, 1 futbolcu ve antrenöre 4 maç ceza geleceğini tahmin ediyorum, öyle duyuyorum. Sanıyorum Milli Takımlar Teknik Direktörü Fatih Terim'e de ceza gelecek. Ama bu insanların ağırlığı varsa, savunmayı yaparlarsa hiçbir şey olmaz. Çünkü bu tip maçlar her yerde oluyor. Daha kötüleri de var.'' Şen, ''Federasyonun sizden yardım talebi oldu mu '' biçimindeki bir soru üzerine, ''Neuchatel olayında Şenes Erzik'in söylemesi üzerine Alp Yalman bana gelmişti. Ama bugün artık hiç kimsenin Ali Şen'i sorduğu yok'' dedi. 
     Bir gazetecinin, ''Ali Şen başkan Türkiye şampiyon olabilir mi '' biçimindeki sorusuna Şen, ''Türkiye'yi Bodrum'a taşımanız lazım, çünkü ben orada yaşıyorum'' diye yanıt verdi. 
     
</TEXT>
</DOC>
