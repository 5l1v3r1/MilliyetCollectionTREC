<DOC>
<DOCNO> 380670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/sontur24.html </URL>
<DATE> 2005/09/22/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Cinnet getiren kadın, çocuğunu boğarak öldürdü 
</HEADLINE>
<TEXT>

     Ümraniye’deki evinde eşinin boşanma davası açtığını öğrenince cinnet getiren bir kadın, 4 yaşındaki oğlunu elleriyle boğarak öldürdü. 
     AA muhabirinin aldığı bilgiye göre, Mustafa Kemal Mahallesi’ndeki bir evde oturan H.B. 32 , eşinin açtığı boşanma davasına ilişkin mahkemeden tebligat gönderilince cinnet getirdi. Evde bulunan 4 yaşındaki oğlu Oğuzhan B’yi elleriyle boğarak öldüren kadın, daha sonra Kağıthane’deki akrabalarının yanına giderek olayı anlattı. 
     Durumun bildirilmesi üzerine Kağıthane’ye giderek H.B’yi gözaltına alan polis, evde ölü buldukları Oğuzhan B’nin cesedinin de Adli Tıp Kurumu’na kaldırılmasını sağladı. 
     İstanbul Asayiş Şube Müdürlüğü’nde sorgusu yapılan H.B’nin, psikolojik sorunları nedeniyle bir süre Erenköy Ruh ve Sinir Hastalıkları Hastanesi’nde tedavi gördüğü ve geçen Temmuz ayında da intihara teşebbüs ettiği belirtildi. 
     H.B’nin bir süredir ayrı yaşadığı eşi Şeref B’nin, oğlu Oğuzhan’ı da alarak Kocaeli’nin Hendek İlçesi’ne taşındığı, ancak kadının ısrarı üzerine 10 gün önce çocuğu İstanbul’a annesinin yanına getirdiği bildirildi. 
     Polisteki işlemleri tamamlanan H.B, daha sonra adliyeye sevk edildi. 
     
</TEXT>
</DOC>
