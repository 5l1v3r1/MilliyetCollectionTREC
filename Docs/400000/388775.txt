<DOC>
<DOCNO> 388775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/son/sondun13.html </URL>
<DATE> 2005/10/22/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
"Saddam'ın avukatının öldürülmesi davayı etkileyebilir" 
</HEADLINE>
<TEXT>

     İnsan Hakları İzleme Örgütü, Irak'ın devrik lideri Saddam Hüseyin'in davasında yer alan Avukat Sadun Canabi'nin öldürülmesinin, avukatların cesaretini kırabileceği ve bunun sonucunda yargılananların haklarını tehlikeye düşürebileceği uyarısında bulundu. 
     Örgüt, Irak hükümetinden, Canabi'nin kaçırılması ve öldürülmesi konusunda derinlemesine bir soruşturma açmasını, avukatı öldürülenlerin de cezalandırılmasını istedi. 
     Davanın ''büyük bir güvensizlik ortamında'' görüldüğünü belirten örgüt, ''adil bir davanın düşmanlardan korkmadan müvekkillerini savunabilecek bir savunma ekibi gerektirdiğini'' vurguladı. 
     Daha önce de bir yargıç ve bazı Irak Özel Mahkemesi çalışanlarının hedef alındığını hatırlatan örgüt, savunma ekibinin, tanıkların ve ailelerinin güvenliğini sağlamak amacıyla acil önlemler alınmasını istedi. 
     Af Örgütü de, yakın zamanda, bir sorgu yargıcı ve Irak Özel Mahkemesi'nde görevli 4 kişinin öldürüldüğünü belirtti. 
     Hüseyin'i yargılayan mahkemenin başkanı Rizgar Muhammed Emin, birçok tanık mahkemeye çıkmaktan korktuğu için davanın görülmesinin ileri bir tarihe alındığını söylemişti. 
     Saddam Hüseyin ile birlikte Duceil davasında yargılanan 7 sanıktan Avad El Bender'in avukatı olan Canabi, kaçırıldıktan sonra öldürülmüş ve cesedi Ur semtinde kaldırımda bulunmuştu. 
     
</TEXT>
</DOC>
