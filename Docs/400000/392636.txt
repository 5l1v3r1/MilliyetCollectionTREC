<DOC>
<DOCNO> 392636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/dunya/dun02.html </URL>
<DATE> 2005/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Gerçek iktidar başkanda 
</HEADLINE>
<TEXT>



Azerbaycan'da katı bir başkanlık sistemi uygulandığı için Milli Meclis parlamento seçimleri halk iradesini ülke yönetiminde h kim kılmaktan ziyade, halkın siyasi eğilimini göstermek bakımından bir anlam taşıyor. 
Azerbaycan Anayasası'na göre, Devlet Başkanı İlham Aliyev'in seçimi kazanacak partinin başkanına yeni hükümeti kurma görevini verme zorunluluğu bulunmuyor. Tersine, Rusya'da olduğu gibi, eğilim başbakanlık görevinin seçimi kazanan partinin liderine verilmemesi yönünde. Başbakan ve bakanları kendi tercihi doğrultusunda bizzat devlet başkanı atıyor. 

Aliyev'i zorlamak... 
Bu nedenle dün yapılan parlamento seçimiyle yeni hükümetin kurulması arasında doğrudan bir bağlantı bulunmuyor. Seçimin asıl önemi, iktidarla muhalefet açısından bir "gövde gösterisi" olma niteliği taşıması. 
İktidar da, muhalefet de parlamentoda çoğunluğu elde edebilecek kadar güçlü olduklarını birbirlerine kanıtlamaya çalışıyor. Ayrıca muhalefet, çok sayıda sandalye kazanması halinde Aliyev'i erken başkanlık seçimlerine zorlayabileceğine inanıyor. 

Fesih yetkisi var 
125 üyeli meclisin asıl görevi, devlet başkanı ve hükümetin yasa önerilerini tartışmak ve oylamak. K ğıt üzerindeki yasama yetkisine karşın pratikte devlet başkanının istemediği bir yasanın kabul edilmesi olasılığı bulunmuyor. 
Görev süresi dün dolan eski parlamentoda Aliyev'in Yeni Azerbaycan Partisi çoğunluğu elinde bulunduruyordu. Aliyev'in, başbakan adayını üst üste onaylamayan parlamentoyu feshederek erken seçim kararı alma hakkı bulunuyor. Parlamentonun devlet başkanı üzerinde bir yaptırımı yok. 


</TEXT>
</DOC>
