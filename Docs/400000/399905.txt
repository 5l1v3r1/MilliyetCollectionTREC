<DOC>
<DOCNO> 399905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sondun24.html </URL>
<DATE> 2005/12/02/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Yunanistan'da 17 Kasım davasının temyiz duruşmaları başladı 
</HEADLINE>
<TEXT>

     Yunanistan’da 17 Kasım terör örgütünün 23 cinayet, çok sayıda silahlı ve bombalı saldırı ile soygun suçlamasıyla yargılanan ve 2003 yılının Aralık ayında 15’i hüküm giymiş 17 üyesinin temyiz davasının duruşmaları bugün başladı. 
     İlk duruşma, Atina 5 Yargıçlı Ağır Ceza Mahkemesi’nce, Yargıç Dionisis Vertelis başkanlığında, ilk yargılamanın da yapıldığı ve hükümlülerin tutulduğu Atina Koridolos cezaevinin özel bölümünde çok yoğun güvenlik önlemleri altında yapıldı. 
     Usule ilişkin işlemlerin yapılmasına başlanan bugünkü duruşmayı, pazartesi günü 2. duruşmanın izleyeceği ve 4-5 ay sürmesi beklenen davanın haftada 5 gün yapılacak duruşmalarla görüleceği açıklandı. 
     Temyiz davasında, terör örgütü tarafından şehit edilen Türkiye’nin Atina Büyükelçiliği Basın Ataşesi Çetin Görgü ve Büyükelçilik Müsteşarı Haluk Sipahioğlu’nun ailelerini ve bombalı suikast girişiminden yaralı kurtulan dönemin Büyükelçilik Müsteşarı Deniz Bölükbaşı’nı, Yannis İoanidis, Aristomenis Canetis ve Dimitris Karamagiolis adlı 3 avukatın temsil edeceği öğrenildi. 
     Bu arada, Yunan basını, temyiz davasının sonucunda 17 Kasım terör örgütünün hüküm giymiş üyeleri açısından bir şey değişmesinin beklenmediği yorumunda bulundu. 
     
     TEMYİZE GİDEN HÜKÜMLER 
     Terör örgütü 17 Kasım’ın, 2003 yılının Mart ayında başlayan ve 9 ay süren davasında, cinayet, bombalı ve silahlı saldırı ile soygun dahil toplam 2 bin suçlamayla yargılanan 19 sanıktan 4’ü beraat etmişti. 
     Örgütün, 4’ü zaman aşımına girmiş, 23 suikast, çok sayıda suikast girişimi, silahlı ve bombalı saldırı ile soygundan suçlu bulunan 15 üyesinden 14’üne 8 ila 50 yıl arasında değişen hapis cezaları verilmiş, sanıklardan birisi ise kefaletle şartlı tahliye edilmişti. 
     Davanın görüldüğü Atina 3 Yargıçlı Ağır Ceza Mahkemesi Başkanı Mihalis Margaritis, terör örgütü üyelerinin toplam 55 kez müebbet hapis ve 9 bin 225 yıl hapis cezasına çarptırıldıklarını, ancak infaz yasasının öngördüğü sürelerde cezaevinde kalacaklarını açıklamıştı. 
     Margaritis, terör örgütünün tüm eylemlerinin planlayıcısı ve azmettiricisi "Lambros" kod adlı Aleksandros Yotopulos’un 61 21 kez müebbet ve 2 bin 400 yıl hapis cezasına çarptırıldığını belirtmişti. 
     Margaritis, Görgü’nün 1991 ve Sipahioğlu’nun 1994 yılında şehit oldukları saldırılar dahil çok sayıda cinayet işleyen ve Bölükbaşı’na 1991 yılında bombalı suikast girişiminde bulunan örgüt tetikçileri, 
     "Lukas" kod adlı Dimitris Kufodinas 47 , " Mihalis" kod adlı Savas Ksiros 43 , "Manolis" kod adlı Hristodulos Ksiros 47 , "Stamatis" kod adlı Vasilis Corcatos 50 ve "Haris" kod adlı İraklis Kostaris’in de 39 1 ila 13 kez müebbet ve toplamı binlerce yılı bulan hapis cezalarına çarptırıldığını açıklamıştı. 
     Yunanistan’da uygulanan infaz sistemi gereğince, haklarında birden fazla müebbet hapis cezası kararı alınan sanıklar, bir müebbet hapis süresine yani 25 yıla mahkum oluyor. 
     Bu durumdaki hükümlüler söz konusu cezanın 20 yıllık bölümünü tamamlamadan şartlı tahliye için başvuramıyor. 
     Müebbet hapis cezalarının yanı sıra verilen cezalar toplamı kaç yıl olursa olsun 25 yıl olarak uygulanıyor. 
     Mahkeme Başkanı Margaritis, "samimi olarak pişmanlık duydukları için" cezalarında indirim yapıldığını belirttiği "Alekos" kod adlı Patroklos Çelentis’e 45 25, "Statis" kod adlı Thomas Serifis’e 39 17 ve katıldığı çok sayıda eylemin yanı sıra Sipahioğlu’nun şehit olduğu saldırıda da yardımcı olarak yer alan "Aris" kod adlı Sotiris Kondilis’e 45 ise 25 yıl hapis cezası verildiğini belirtmişti. 
     Margaritis’in "samimi pişmanlık duyanlar listesinde yer alan" sanıklardan "Markos" kod adlı Kostas Telios 40 ise 700 avro kefalet ödemek kaydıyla şartlı tahliye edilmişti. 
     Örgüte ve çeşitli eylemlerine katılmaktan suçlu bulunan "Panais" kod adlı Vasilis Ksiros 33 ve "Stelyos" kod adlı Kostas Karaçolis 39 25’er yıl hapis cezasına çarptırılırlarken, "Aleksis" kod adlı Dionisis Yorgiyadis’e 29 ise 9 yıl verilmişti. 
     Yalnızca terör örgütü üyesi olmaktan suçlu bulunan "Nikitas" kod adlı Nikos Papanastasiu 54 ve Papanastasiu ile aynı kod adını taşıyan Pavlos Serifis 49 ise 8’er yıl hüküm giymişlerdi. 
     Angeliki Sotiropulu ve Yannis Serifis ise ilk yargılama sonucu beraat etmişlerdi. 
     
</TEXT>
</DOC>
