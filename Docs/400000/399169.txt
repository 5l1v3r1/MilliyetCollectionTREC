<DOC>
<DOCNO> 399169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/spor/ygokce.html </URL>
<DATE> 2005/11/30/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Gürle başkan, gürle 
</HEADLINE>
<TEXT>


Yıldırım Demirören'i dinledim televizyonlarda... Başkan, öfkeyle konuştu, "kirlenmişlikler" üzerine tafra tufur esip gürledikten sonra, soru sorma hakkı bile tanımadan masadan kalktı, gitti. 
Arkadaşlar farklı kronometreler tutmuş... Hepsi de 1 dakikanın altında... Çoğunluk, 52 saniye diyor... Ve kendi kendime soruyorum "Saygının bu kadar taban yaptığı bir basın toplantısına katılsaydım, acaba meslektaşlarım kadar suskun kalır mıydım ". Hayır, asla suskun kalmaz, durumu protesto ederdim. 
Bir kulüp başkanı, bu kadar sorumsuz, saygısız, duyarsız, öfkeli ve tepkili durup bu kadar hiçbir şey söylemeden, söylediklerine hiçbir açıklık getirmeden masadan nasıl kalkar gider Bir kulüp başkanı bunları yaparken neden hiçbir tepki görmez, meslektaşlarım neden suskun ve şaşkın kalırlar, anlayabilmiş değilim... 
Yıldırım Demirören, her şeyden önce Beşiktaş'ın bir halk kulübü olduğunu unutmuş görünüyor. Seçimle geldiği görevini şirket patronluğuyla karıştırıyor. İlkeli, uygar ve sakin bir duruş sergilemiyor. Çocuksu küskünlüklerle dolu, bulanık mesajlar vererek aklına geldiğini söylüyor. Basın toplantısını duyurup çağırdığı gazetecilere karşı son derece saygısız bir tavır bu... Fenerbahçe ve Galatasaray başkanlarından da aynı saygısızlığı gördük, Yıldırım tek örnek değil aslında 

Anlatsa da anlasak 
Efendim, Beşiktaş belediyesi engellemeler yapıyormuş. Fulya projesine destek değil, köstek oluyormuş... Anlatsa da biz de anlasak, gidip Belediye Başkanı İsmail Ünal'a sorsak... Hayır, sadece engelleme yapıldığını söylüyor, gerisi gelmiyor çünkü pazarlık devam ediyor ... 
Kirli üyelik kayıtlarından söz ediyor. Hangi üyeler kirli, neden Açıklamıyor. Aslında bu konuya hiç girmeden yetkilerini kullanıp doğrudan eyleme geçebilirdi. Eylemlerinin sonunda gerekli bilgiyi verir, açıklama yapardı. Ama o sadece esip gürlemeyi seçiyor. Çünkü Başkan'a o anda gerekli olan rol, esip gürlemek... Varlığını hissettirmek... Geçelim... 
Genel kurul üyesi bazı meslektaşlarım için kullandığı "kirlenmiş kalemler" deyimi var ki, tam anlamıyla sorumsuzluk örneği. Beşiktaş'ı onlardan temizleyecekmiş... Topla yönetim kurulunu, disiplin kuruluna başvur... Kirlenmişlik örnekleri varsa, dosyaya koy ve ihraçlarını iste... Dahası... Meslek örgütlerine başvurup bu kirlenmişlik konusunda iddialarını, belgelerini ekle, gereğini yapmalarını talep et Biz de öğrenmiş olalım, Beşiktaş'ta yönetimi eleştirmekle çıkarı için kalem oynatmak arasındaki ince çizgiyi kim geçmiş, kim geçmemiş... En azından eleştirilerini beğenmediği gazeteciler için çamur atmakla kalmadığını bilelim. Hayır, öyle yapmıyor. Yaptıkları yanına kar kalıyor. 
Bir de 2004'de kaybedilen şampiyonlukla ilgili komisyon kurduklarını haber veriyor... İnşallah Beşiktaş'ın içindeki gerçekleri gün ışığına çıkarırlar. Sonuçları kamuoyu ile paylaşırlar. Ama şunu söylemeli ki, o gerçekler sadece Beşiktaş'ın içinde değil... O komisyon Beşiktaş'ın dışındaki gerçeklere nasıl ulaşacak, hiç belli değil. 

Gitmeyin 
Sonuca gelelim... 
Yıldırım Demirören, bir arkadaşımıza dertleşerek içini döktü, istifayı düşündüğünü söyledi. Bu bir haberdir. Bundan rahatsız oluyorsan, susacaksın. Ya da ölçülü konuşacaksın. Söylediklerin yayınlanınca şikayet etmeyeceksin, öfkelenmeyeceksin. Serdar Bilgili'nin dediği gibi, ne söylediysen arkasında duracaksın. 
Demirören söylediklerinin arkasında durmuyor, basın toplantısında soru sorma hakkını tanımıyor. Şimdi buradan tüm meslektaşlarıma çağrıda buluyorum Basın toplantısında soru sorulacak mı, sorulmayacak mı, öğrenin. Basın toplantısının en temel özelliği soru cevap yoksa, o toplantıya gitmeyin. Figüran rolünü reddedin Başkan sadece konuşup hem de 52 saniyede susacaksa, o bir basın toplantısı olmaz. Açıklama olur. Açıklama da yazılı yapılır. Arzu eden, kamera gönderir açıklamayı başkanın sesinden kaydeder, biter. 
Biz böyle öfke patlamalarına, kriz nöbetlerine alet olacaksak, vay halimize... Beşiktaş'ın da vay haline Görüldü ki, esip gürlemeler, belki başkanı rahatlatabilir ama, Beşiktaş'ı asla 

Celal Doğan alarm veriyor 

Zürih'de FIFA sogulamaları başladı. Davut Dişli, adil ve dürüst bir sürecin başladığına inanıyor. Lig TV'de kendisine sordum, hiçbir pişmanlık duymadığını, pişman olacak bir şey yapmadığını söyledi. Sözlerinin içinde bir de sitem saklıydı "Adamlar hep bizim medyamızdan seçtikleri görüntüleri ortaya koydular. Böylece ortadaki gerçeklerin değil, yeniden medyanın sorgulanması aşamasına döndük". 
Her neyse... Blatter'in tehditlerindeki gibi ağır bir ceza görünmüyor ufukta... Ama ceza miktarı ve şekli ne olursa olsun, şu futbol kültürümüzü gözden geçirmemiz giderek kaçınılmaz hale geliyor... 
Gaziantep'te kulübü kapanma noktasından alıp borçsuz ve sorunsuz hale getiren Başkan Celal Doğan'ın Kayserispor yenilgisinden sonra arabasının tekmelenmesiyle yaşadığı kadirbilmezlik, Amigo Hacı'nın dövülmesi futbol kültürümüzün son örneği... 
Celal Doğan, kongre kararı almış, mevcut tesislerdeki adını da silerek kulübü teslim edeceğini, bu işlerden çekileceğini söylüyor. 
Ve ekliyor "Futbolumuz, giderek bir çatışma alanı yaratmaya başladı. O zaman uzak durmak gerek " 
Bu bir alarmdır. Duyan var mı 

Sorulmayan sorular 

Beşiktaş'ta yanıtını bulamayan, sorulamayan, merak edilen konular var . 
Mesela, Serdar Bilgili'nin NTV'de gündeme getirdiği borç konusu .. Demirören 18 milyon dolar borçla aldığı kulübü 68 milyon dolarlık borçla tehlike sınırına nasıl getirdi Bu borç nasıl ödenecek 
Beşiktaş İnönü Stadı büyüdüğü halde, maç gelirlerinin yarı yarıya düştüğü iddia ediliyor. Bedava biletle grupları destekleme kampanyası devam mı ediyor Yoksa Beşiktaşlı artık futbola sırtını dönüp basketbola mı koşuyor 
Başkan, kulübün ihtiyaç duyması halinde 25 milyon dolar katkıda bulunma sözünü gerçekleştirdi mi Yoksa hiç böyle bir ihtiyaç doğmadı mı 
Fulya'da istenen imar uygulamalarına aykırı fazladan kat çıkmak mı, yasal harçların indirilmesi mi 
Demirören,bunların hepsine açıklıkla yanıt verirse, en azından bu köşede yayınlanır. Tabii, isterse beni şikayet eder. Tercih onun 



</TEXT>
</DOC>
