<DOC>
<DOCNO> 378251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/spor/axspo01.html </URL>
<DATE> 2005/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'a af çıktı 
</HEADLINE>
<TEXT>


Tahkim, Disiplin Kurulu'nun verdiği bir maçlık saha kapama cezasını 65 bin YTL'ye çevirdi, kötü tezahürat için kesilen 10 bin YTL'lik cezayı onadı. Okan Buruk için verilen üç maçlık müsabakalardan men cezası ise ikiye indi 

ORHAN YILDIRIM 


Beşiktaş'ın dediği oldu, Tahkim Kurulu, Diyarbakırspor maçındaki olaylar nedeniyle Siyah - Beyazlılar'a verilen bir maç saha kapama cezasını, 65 bin YTL para cezasına çevirdi. Böylece Kartal, Fenerbahçe derbisini İnönü Stadı'nda oynayacak. Beşiktaş ayrıca Diyarbakır karşısında taraftarın kötü tezahüratı nedeniyle 10 bin YTL ile cezalandırıldı. 
Tahkim'in gerekçeli tutanağında şu görüşlere yer verildi "Müsabakanın bitiminde meydana geldiği ve tutulan raporlara göre Beşiktaş Spor Kulübü'nün kendisine düşen edimleri ve güvenlik tedbirlerini yeterince almış olduğu, müsabakada saha kapatma cezasının verilmesini gerektirecek vehamet ve ağırlıklı bir olay yaşanmadığı kanaati oluştuğundan bir maç saha kapatma cezasının 65 bin YTL para cezasına çevrilmesine, kötü ve çirkin tezahürat nedeniyle verilen 10 bin YTL para cezasının onanmasına, sonuç olarak Beşiktaş Spor Kulübü'ne toplam 75 bin YTL para cezasının verilmesine karar verilmiştir." 
Siyah - Beyazlılar'a bir müjdeli haber de Okan Buruk'tan geldi. Tahkim Kurulu, Beşiktaşlı oyuncuya verilen 3 maçlık cezayı da tahrikten 2 karşılaşmadan men cezasına çevirdi. 
Disiplin Kurulu ile ilgili bugün bir basın toplantısı düzenleyecek olan Beşiktaş Başkanı Yıldırım Demirören, "Beklediğimiz bir karardı. Çünkü adalet bunu gerektirirdi" derken, Teknik Direktör Rıza Çalımbay ise "Benim için önemli olan maçın seyircili oynanmasıydı. İnönü'de olması elbette çok daha sevindirici" ifadesini kullandı. 

Asper Kazanmak için geldik 

Beşiktaş'ın UEFA Kupası'ndaki rakibi Malmö dün İstanbul'a geldi. İsveç ekibinin kalesini koruyan Siyah - Beyazlılar'ın eski file bekçisi Asper, "Türkiye'ye döndüğüm için çok mutluyum. Beşiktaş'ın kalitesini biliyoruz. Kazanmak için geldik" dedi. Atatürk Havalimanı'ndan, kamp yaptıkları Ceylan Intercontinental Oteli'ne geçen misafir ekip, günü dinlenerek geçirdi. Teknik Direktör Tom Prahl, bugün 19.00'da basın toplantısı yapacak, Malmö de saat 20.00'de, maçın oynanacağı İnönü Stadı'nda son antrenmanına çıkacak. 

'Gol atmadan yaşayamam' 

Sakatlığı nedeniyle yarınki Malmö maçında görev yapamayacak olan Ailton, hafta sonu oynanacak Fenerbahçe karşılaşmasında takımdaki yerini alacağını söyledi. Avrupa Kupası'nda Vaduz ile oynanan ilk maçta da görev yapmadığını vurgulayan Brezilyalı futbolcu, "Benim için Beşiktaş'taki en zor maç o idi. Şimdi Malmö çok daha önemli ve sakatım, yine oynamıyorum. Bu bende hayal kırıklığı ve üzüntü yarattı. Ancak önce Fenerbahçe derbisi, ardından da rövanşta oynayıp atacağım gollerle takımıma hayat vereceğim. Ben gol atmadan yaşayamam" dedi. 

Cordoba'dan zafer garantisi 

SÜLEYMAN HATISARU 

Kartal'ın başarılı kalecisi Oscar Cordoba, Malmö ve Fenerbahçe maçları için başarı garantisi verdi. İki zorlu karşılaşma oynayacaklarını, ancak bunları kazanabilecek kalitede bir ekip olduklarını vurgulayan Kolombiyalı file bekçisi, "Rizespor maçında hatalarımız gördük ve çalışmalarımızla bunları giderdik. Hepimiz konsantre olarak en iyi şekilde kendimizi hazırladık" diye konuştu. 
Takımdaki eksik oyuncuların bir dezavantaj oluşturmayacağını da vurgulayan Cordoba, "Kim oynarsa oynasın kazanmak için her şeyini sahaya verecektir" dedi. 

Emre Aşık dönecek mi 

Siyah - Beyazlılar'ın savunmasında yaşanan zaaflar, akıllara yeniden Emre Aşık'ı getirdi. Tayfun Korkut ile birlikte kadro dışı kalan, ancak hiçbir takıma gitmeyen milli futbolcunun, önümüzdeki günlerde takıma alınabileceği ifade edildi. 
Sezon başından bu yana arkadaşlarından ayrı olmasına rağmen çalışmalarını sürdüren ve profesyonelliğinden ödün vermeyen Emre'nin, takıma yeniden dönebileceği belirtildi. Yönetim ise Emre için teknik heyetten işaret bekliyor. 

Kartal'a özel marka 

Siyah - Beyazlılar, yeni sezonda taraftarlar için hazırlanan Alwasy First markası için tanıtım kampanyasını başlattı. Beşiktaşlılar'ın günlük kullanımına sunulan ürünler yüzde 35'lik indirimle BJK Store mağazalarında satışa sunuldu. Pazarlamadan sorumlu yönetici Murat Ürünsak, "Taraftarlarımızın günlük işlerinde veya ziyaretlerinde kullanabilecekleri ürünleri storelarda satışa çıkartık. Bu markanın bir Vakko ve Diesel gibi ilgi göreceğine inanıyorum" diye konuştu. 


</TEXT>
</DOC>
