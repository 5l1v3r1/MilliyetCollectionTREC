<DOC>
<DOCNO> 365149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sontur20.html </URL>
<DATE> 2005/07/28/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
ODTÜ KKTC Rektörü "Rum öğrenciler de hedef kitlemiz" 
</HEADLINE>
<TEXT>

     ODTÜ Rektörü Prof. Dr. Ural Akbulut, KKTC’de 19 Eylül’de hizmete açılacak ODTÜ-KKTC Yerleşkesi ile uluslararası bir üniversite olmayı hedeflediklerini belirterek, "Rum öğrenciler de hedef kitlemiz. Rum öğrenciler çok rahatlıkla Kuzey Kıbrıs’a geçme hakkına sahip, yasal açıdan bir sıkıntı yok" dedi. 
     Ural Akbulut, AA muhabirine yaptığı açıklamada, ODTÜ’nün KKTC’deki yerleşkesinin yapımının tamamlandığını ve 19 Eylül 2005 tarihinde düzenlenecek törenle hizmete gireceğini bildirdi. 
     Akbulut, okula 2003-2004 akademik yılında öğrenci almaya başlandıklarını, ancak binaların yapımı tamamlanamadığı için geçen yıl Ankara ODTÜ’de öğretim gören öğrencilerin, 2005-2006 akademik yılından itibaren eğitimlerine KKTC’de devam edeceklerini belirtti. 
     Bu yıl yeni alınacaklarla birlikte öğrenci sayısının 450 civarında olacağını kaydeden Akbulut, öğrenci sayısını 2-3 yıl içinde 4 bine yükseltmeyi amaçladıklarını söyledi. 
     İlk aşamada öğrencilerinin yüzde 15’inin, ilerde de yüzde 30’unun yabancı olmasını hedeflediklerini anlatan Akbulut, özellikle Akdeniz ve Ortadoğu ülkeleri ile genç nüfusu fazla olan Çin’den öğrenci gelmesini amaçladıklarını bildirdi. 
     
     "DOSTLUK MERKEZİ OLACAK" 
     Akbulut, şöyle devam etti 
     "Rum öğrenciler de hedef kitlemiz. Rum kesiminde İngilizce eğitim veren üniversite yok. Rum öğrenciler yasal açıdan, AB standartlarına göre çok rahatlıkla Kuzey Kıbrıs’a geçme hakkına sahipler. Zaten sınırda da kapı açılıyor. Bizim kampusümüz de Güzelyurt’ta, Kuzey Kıbrıs’ın kuzeybatısında. Yani tam Rum sınırındayız. Orası bizim için bir bakıma dostluk merkezi olacak. 
     Güney ve Kuzey’in çok rahatlıkla bağdaşacağı, gençlerin dostlukla buluşacağı bir ortam oluşturacağız orada. Rum öğrencinin KKTC’ye gelmesi için yasal açıdan hiçbir sıkıntı yok. Ayrıca bu, Türkiye Cumhuriyeti’nin politikasına da aykırı değil, Kuzey Kıbrıs’ınkine de. 
     Umarım Rumlar için de aykırı değildir. Şu anda zaten Rumlar gelip binalarımızı geziyorlar, okuyabilmek için gerekli koşulları soruyorlar, bilgi alıyorlar. Eğitimin İngilizce olması onlara çok cazip geliyor. Biz komşu ülkelerle dostluğu önemsediğimiz için, tabii ki bunu birinci derecede Kuzey Kıbrıs ile Rum Kesimi arasında da bu dostluğun gelişmesini hedefliyoruz." Türkiye’nin, KKTC’nin ve çevre ülkelerin özellikle fen ve mühendislik gibi alanlarda yetişmiş elemana gereksinimi bulunduğunu ifade eden Akbulut, şöyle konuştu 
     "ABD, fen ve teknoloji alanındaki liderliğinin tehlikeye girdiğini görünce önümüzdeki 25 yıl için bir planlama yaptı. Daha fazla sayıda bilgisayarcı, fizikçi, elektronikçi, makinacı yetiştirilmesi ve bunun için mutlaka hızlı dönüşümler gerektiği şeklinde bir rapor hazırladılar. Önümüzdeki 25 yılın yaratıcılık, yenilikçilik ve teknolojiyle olacağını gördükleri için bunun hazırlığı içindeler. 
     Biz de teknik bir üniversite olduğumuz için KKTC kampusünde mühendislikle ilgili bölümlere ağırlık verdik. Şu anda Akdeniz ve çevre ülkelerinde bu alanda ihtiyaç da büyük. Ülkelerin geleceği, Türkiye’nin geleceği, yüksek teknoloji ile ilgili eğitim almış ve bu teknolojiyi üretebilecek üniversite eğitimli kişilere sahip olmakla birebir ilişkili. Türkiye’nin gelişmiş bir ülke olabilmesi için mutlaka bilgi ve teknolojiyi üretip ihraç etmesi gerektiğini hep söylüyoruz." 
     
     "YABANCILARA ÇALIŞMA İZNİ VERİLMELİ" 
     Akbulut, Türkiye’nin kalkınabilmesi için fen ve mühendislik alanında başarılı yabancı uyruklu gençlere Türkiye’de çalışma izni verilmesi gerektiği görüşünü ifade ederek, "Bu bir israf değildir, tam tersine bu ülkelerin en parlak gençlerinin Türkiye’ye yönlenmesi, beyin göçünün tersine dönmesidir. Türkiye’nin ekonomisine, belki onlara harcanan paranın yüz katını, bin katını geri çevirirler. ABD böyle kalkıyor" diye konuştu. 
     Prof. Dr. Akbulut, yabancı uyruklu öğrencilerin üniversiteye, kendi ülkelerindeki merkezi sınavdan aldıkları notlar ile lisedeki not ortalamasına göre alınacağını söyledi. 
     
     "TEKNOPARK KURACAĞIZ" 
     KKTC ekonomisinin turizme ve eğitime dayandığını anlatan Akbulut, teknolojinin de bunun içinde yer almaması için hiçbir neden bulunmadığını belirtti. Akbulut, "Şu anda Güney Kıbrıs’ta da, Kuzey Kıbrıs’ta da teknoloji yok. Kuzey Kıbrıs’ın böyle bir şansını yaratabiliriz diye düşünüyoruz. Fen ve mühendislikte belli sayıda eleman yetiştikten sonra buradaki teknoparkın bir paralelini oradaki kampusümüzde de kurmak istiyoruz" dedi. 
     
     ÜCRETİ 
     ODTÜ KKTC Yerleşkesi için 2005-2006 akademik yılı öğrenim ücreti Türkiye Cumhuriyeti uyruklu öğrenciler için 3 bin 900 dolar, KKTC uyruklu öğrenciler için 3 bin 600 dolar, diğer uyruklular için de 4 bin 300 dolar olarak belirlendi. 
     Öğretim dili İngilizce olan okulda, yüzme havuzundan tenis kortuna, postaneden misafirhaneye kadar öğrencilere ve personele her türlü olanak sağlanıyor. 
     
</TEXT>
</DOC>
