<DOC>
<DOCNO> 365653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/son/sondun14.html </URL>
<DATE> 2005/07/30/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
''Biran bizi vuracaklar sandım'' 
</HEADLINE>
<TEXT>

     Dilek Kocabaş 

İngiltere'de terörle mücadele operasyonları kapsamında bir süre gözaltına alınan Türklerden Hidayet Derya ve İslam Tat, haksızlığa uğradıklarını düşünüyor. 
     Hidayet Derya, gözaltına alındıkları anı anlatırken, ''Bir an bizi vuracaklar sandım, bu bir nevi vahşetti'' diye konuştu. O günün psikolojisini kolay kolay atlatamayacaklarını düşünen Derya, polisin kendilerini hiç tanımadan neredeyse terörist muamelesi yaptığını, parmak izi ve DNA örneği vermeye zorlandıklarını söyledi. 
     Derya, bununla birlikte gözaltında polislerin kendilerine çok kötü muamelede bulunmadığını, yine de yaşadıklarının son derece dehşet verici olduğunu belirtti. 
     Hidayet Derya, polis tarafından başından vurularak öldürülen Brezilyalı gencin başına gelenleri yaşamadıkları için kendilerini şanslı gördüklerini söyledi. 
     Polisin gözetimi altında bulunduğu müddetçe hiçbir şey yemediğini, bu yüzden kendisine vitamin tabletleri verildiğini anlatan Derya, avukatıyla ikinci gün görüştürüldüğünü, kendilerine sorgu boyunca, ''Bomba yapmayı biliyor musun İngiltere'ye ne zaman geldin ve Kimleri tanıyorsun '' gibi sorular sorulduğunu, bazı sakallı ve Asyalı kişilerin fotoğraflarının gösterildiğini, bu kişileri tanıyıp tanımadıklarının sorulduğunu ifade etti. 
     Hidayet Derya, gözaltına alınmasından dolayı dava açmayı düşündüğünü, bu konuyu önümüzdeki günlerde avukatıyla konuşacağını kaydetti. Hidayet Derya, günlük yaşamına yarından itibaren kaldığı yerden devam edeceğini söyledi. 
     İslam Tat ise başına gelen bu olaydan sonra bavullarını toplayarak Türkiye'ye dönmeye karar verdi. 
     Serbest bırakılmasının ardından bu sabah tanıdıklarına veda ziyaretlerinde bulunan ve son olarak kısa süre için çalıştığı lokantaya uğrayan Tat, ''bir daha Londra'ya asla gelmeyeceğini'' söyledi. 
     İslam tat, polisin kendisine kötü davranmadığını, ''ama sonuçta korkunç bir haksızlığa uğradığını'' belirtti ve ''kimsenin böylesi bir haksızlığa uğramamasını dilediğini'' sözlerine ekledi. 
     Londra'nın Tooting Brodway semtinde geçen Perşembe günü düzenlenen operasyonda Hidayet Derya, İslam Tat, İbrahim Yalçın ve Barış Başeğmez gözaltına alınmışlar, terör saldırılarıyla herhangi bir bağlantıları saptanmadığından dün akşam serbest bırakılmışlardı. 
     
</TEXT>
</DOC>
