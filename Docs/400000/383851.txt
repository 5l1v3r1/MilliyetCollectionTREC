<DOC>
<DOCNO> 383851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/soneko07.html </URL>
<DATE> 2005/10/04/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
"Kara liste" gittikçe kabarıyor 
</HEADLINE>
<TEXT>

     Bankaların "kara listesi" giderek kabarıyor. 
     İlk sekiz ayda sözkonusu listeye büyük bölümü kredi kartı borçluları olmak üzere 220 bine yakın yeni isim alındı. 
     Listedekilerin toplam sayısı 660 bini geçti. 
     ANKA’nın Merkez Bankası’ndan edindiği verilere göre, negatif nitelikli ferdi kredi ve kredi kartı adetlerine ilişkin listeye ocak-ağustos döneminde 218 bin 475 yeni isim alındı. Ocak ayında 17 bin 676, şubatta 22 bin 437, martta 26 bin 4, nisanda 32 bin 497, mayısta 29 bin 173 olan 
     listeye giren isim sayısı, haziranda 29 bin 858, temmuzda 32 bin 240, ağustosta ise 28 bin 141 olarak gerçekleşti. 
     
     BÜYÜK BÖLÜMÜ KREDİ KARTI BORÇLULARI 
     İlk sekiz ayda listeye alınan isimlerin 203 bin 81’le en büyük bölümünü kredi kartı borçluları oluşturdu. Kredi kartı borcunu ödemeyenlerin sayısı 180 bin 414, gecikmeli olarak ödeyenlerin sayısı 22 bin 667 oldu. Kredi kartı borçlularının sayısının fazla olmasında kart faizlerinin yüksekliği önemli bir rol oynadı. 
     Söz konusu dönemde 12 bin 989’unu bireysel kredi borcunu ödemeyen, 2 bin 405’i ise gecikmeli ödeyen olmak üzere toplam 15 bin 394 isim "kara liste"ye girdi. 
     
     TOPLAM 661 BİN İSİM VAR 
     Listedekilerin sayısı da giderek artıyor. Ağustos ayı sonu itibariyle bankaların "kara listesi"ne alınan isimlerin toplam sayısı 660 bin 993’e ulaştı. Bunların 8 bin 995’inin borcunu ödemediği, 121 bin 998’inin ise gecikmeli 
     olarak ödediği belirlendi. 
     Kredi kartı borçları nedeniyle listeye giren isimlerin toplam sayısı ağustos sonunda 571 bin 311’i buldu. Kredi kartı borçlarını ödemeyenlerin sayısı 465 bin 196, gecikmeli olarak ödeyenlerin sayısı 106 bin 115 oldu. 
     Listedeki bireysel kredi borçlularının sayısı ise 89 bin 682 düzeyinde oluştu. Bunların 73 bin 799’u borcunu ödemedi 15 bin 883’ü ise gecikmeli olarak ödeme yaptı. 
     
</TEXT>
</DOC>
