<DOC>
<DOCNO> 375273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/spor/spo02.html </URL>
<DATE> 2005/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Önder'den mesaj var 
</HEADLINE>
<TEXT>


Fenerbahçe'nin genç ismi, defansın oturduğunu, Şampiyonlar Ligi'nde gruptan çıkacaklarını söyledi 

YUSUF KOBAL 


Sarı - Lacivertli ekibin gurbetçi ismi Önder Turacı, Alex gibi bahis şirketlerinin tahminlerini alt üst edip, devler liginde gruptan çıkacaklarını iddia etti. 
Her şeyin kendi ellerinde olduğunu vurgulayan Önder, "Geçen sezon Şampiyonlar Ligi'nde 9 puan toplayıp, tecrübe kazandık. Bu bir avantaj. Öngörülenin tersine gruptan çıkacağız. Savunmada uyumsuzluk söz konusu değil. Birbirimize alıştık. Bu sezon daha başarılı olacağız" diye konuştu. 
Türk Milli Takım forması giymek istediğini kaydeden Önder, bu konuda da çağrıda bulundu. Fenerbahçeli oyuncu, "Belçika'da 20 yaşaltı ve ümit milli takımlarında milli maçlara çıktığım için Türkiye formasını giymem yasaklandı. Ama şu aşamadan sonra bu yasak aşılır ve bana bir fırsat doğarsa, Ay - Yıldızlı formayı giymek istiyorum" dedi. 

Daum büroya kapandı 

Alman hoca, önceki gün olduğu gibi, dün de takımı yardımcıları Koch, Immel ve Murat Kuş'a emanet etti. Daum'un özellikle zorlu Devler Ligi maçları nedeniyle rakiplerini bürosunda analiz ettiği bildirildi. Ankaraspor maçının hazırlıklarını dün çift idmanla sürdüren Fenerbahçe'de Servet'e özel program uygulandı. 

Rüştü hazır 

YUSUF DURSUN 

Bulgaristan ile oynanan milli maçta omuzundan sakatlanan Rüştü'nün, Ankaraspor maçında hazır olacağı açıklandı. 
Samandıra'daki idmanlarda antrenör İmmel yönetiminde kaleci vuruşu ve topu oyuna sokma üzerine çalışan milli file bekçisi, "Ankaraspor maçına hazır olurum. Hocam görev verirse, oynamaya hazırım. İnşallah önümüzdeki haftadan itibaren takımdaki yerimi alırım" dedi. 
Öte yandan ağrıları bir türlü dinmeyen Kemal, dün akşam Almanya'ya gitti. Servet'in sorununun boğazındaki bakteriden oluştuğunun belirlenmesi ve buna göre yapılan tedaviyle iyileşmesi üzerine milli futbolcunun da Almanya yolunu tuttuğu bildirildi. Kemal'ın bugün tahlillere başlayacağı açıklandı. 


</TEXT>
</DOC>
