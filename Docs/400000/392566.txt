<DOC>
<DOCNO> 392566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/son/soneko11.html </URL>
<DATE> 2005/11/06/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Doğalgazlı otobüs dönemi başlıyor... 
</HEADLINE>
<TEXT>

     Türkiye'de, 1987 yılından itibaren elektrik enerjisi üretimi, hammadde, ısınma ve yakıt olarak da tüketilen doğalgazın otobüslerde kullanım projesi büyük boyutlu olarak ilk kez Ankara'da uygulamaya konulacak. 
     Ankara Büyükşehir Belediyesi'nin bir süre önce açtığı ihaleyi kazanan MAN Türkiye şirketinin üretimini üstlendiği 400 adet doğalgazla çalışacak otobüs önümüzdeki yıl içinde muhtelif partiler halinde hizmete girecek. 
     
     İLK TESLİMAT BU YIL İÇİNDE 
     MAN Türkiye Yurtiçi Satış ve Pazarlama Grup Müdürü Tuncay Bekiroğlu, geçen Haziran ayında MAN ile Büyükşehir Belediyesi arasında imzalanan 450 adetlik belediye otobüsü ihalesinde 50 adetlik aracın ise dizel olarak üretileceğini söyledi. Bekiroğlu, dizel otobüslerin teslimatlarının bu yılı sonunda, doğalgazlı otobüslerin ise Temmuz 2006 tarihinden itibaren teslim edilmeye başlanılacağını ifade etti. 
     Tuncay Bekiroğlu, Ankara Büyükşehir Belediyesi'nden, doğalgaz kullanımı yaygın olan ve ulaşım potansiyeli yüksek olan bazı büyük belediyerden talep gelmesi halinde bu tür otobüslerin üretileceğini ve mevcut kapasitelerin buna yeterli olduğunu söyledi. 
     Artan akaryakıt maliyetleri ve işletme giderlerine en uygun çözüm olarak ileri sürülen doğalgazlı otobüslerin hava ve çevre kirliliğinin önlenmesinde de büyük yarar sağlayacağı ifade ediliyor. 
     
</TEXT>
</DOC>
