<DOC>
<DOCNO> 395104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/soneko26.html </URL>
<DATE> 2005/11/15/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
4. Sanayi Kongresi, İstanbul'da toplanacak... 
</HEADLINE>
<TEXT>

     İstanbul Sanayi Odası'nın İSO düzenlediği 4. Sanayi Kongresi 25-26 Kasım tarihleri arasında İstanbul'da gerçekleştirilecek. 
     İSO Yönetim Kurulu Başkanı Tanıl Küçük, konuyla ilgili düzenlediği basın toplantısında, ilki 2002 yılında yapılan kongrelerin ana temasının değişmediğini kaydetti. 
     Bu yılki kongrenin ana temasının da ''Sürdürülebilir Rekabet Gücü'' olacağını belirten Küçük, şunları söyledi 
     ''İlk kongrenin gördüğü büyük ilgi üzerine 2003 yılında gerçekleştirilen 2. Sanayi Kongresi'nde 'Geleceği Yakalamak', 2004 yılında yapılan 3. Sanayi Kongresi'nde ise 'Küresel Değişime Uyum' temaları işlendi. 4. Sanayi Kongresi'nin teması 3 Ekim 2005 tarihinde başlayan AB üyelik müzakereleri sürecinde sanayimizi yakından ilgilendiren konuları ele almak üzere 'Avrupa Birliği'ne Üyelik Sürecinde Türk Sanayii' olarak belirlendi.'' Sürdürülebilir rekabet gücünün şirketler ve ekonomi açısından hayati önem taşıdığına dikkat çeken Küçük, Çin'de bir Amerikan otomotiv firmasında asılı olan bir deyişe değindi. 
     Bu deyişin nasıl bir dünya ile iş yapmak zorunda olunduğunu çok güzel açıkladığını, yazıda, ''Afrika'da her sabah uyanan bir ceylanın en hızlı koşan aslandan daha hızlı koşması gerektiğini, yoksa öldürüleceğini, Afrika'da her sabah uyanan bir aslanın da en yavaş ceylandan daha hızlı koşması gerektiğinin, yoksa aç kalacağını bildiğinin'' ifade edildiğini kaydeden Küçük, ''İster aslan olun ister ceylan, güneş doğduğunda koşmaya başlayın. Kim aslan kim ceylan onu bilemeyiz, ama artık herkesin çok daha hızlı koşması gereken bir dünyada yaşadığımız tartışmasızdır'' dedi. 
     
     SÜREÇ VE EV ÖDEVİ... 
     Küçük, Türk sanayiini geleceğe taşımak ve ülkenin küresel bir oyuncu olabilmesi için sürdürülebilir rekabet gücünün önemli olduğunu kaydetti. 
     İSO olarak AB müzakere sürecine her türlü katkıyı vermeye hazır olduklarını, bu nedenle tema olarak AB konusunu ele aldıklarını aktaran Küçük, bu sürecin ülkeye büyük bir yapısal dönüşüm fırsatı vereceğini, Türkiye'nin bunu en iyi şekilde değerlendirmesi gerektiğini söyledi. 
     Küçük, bu süreçte herkesin ev ödevini yapması gerektiğini, bu kongreyi kendi ev ödevlerinin bir parçası olarak kabul ettiklerini belirtti. 
     Tanıl Küçük, kongrelerin tebliğlerinin kitap haline getirileceğini de kaydetti. 
     
     KONUŞMACI BİLGİLERİNİ PAYLAŞACAK 
     Verilen bilgiye göre, sanayi kongreleri ile ulusal ve uluslararası boyutta yaşanan gelişmelere ilişkin sanayiyi bilgilendirmek ve özellikle imalat sanayiinin sorunları hakkında bir tartışma platformu yaratarak çözüm önerilerine katkıda bulunmak amaçlanıyor. 
     Kongrede 3 konuk konuşmacı olacak. Devlet Bakanı ve Başmüzakereci Ali Babacan ''Avrupa Birliği'ne Üyelik Sürecinde Türkiye Ekonomisi'' konulu konuşma yapacak. Hollanda Delft Teknoloji Üniversitesi Öğretim Üyesi ve Avrupa Sanayi Araştırmaları Birliği Yönetim Kurulu Üyesi Prof. Dr. Hans De Wit ''Firmalarda Yenilikçi Kültürü ve Yenilikçiliğin Rekabet Gücüne Etkileri'' konulu tebliğ sunacak. 
     Kongrenin kapanış oturumu sonrasında 9. Cumhurbaşkanı Süleyman Demirel, ''Türkiye'nin Avrupa Birliği'ne Tam Üyelik Süreci ve Bu Süreçte Sanayinin Yeri ve Rolü''ne ilişkin değerlendirmelerde bulunacak. 
     Açılış oturumu ile birlikte 11 oturumda, 12'si uluslararası toplam konuşmacı bilgilerini paylaşacak. 
     Oturumlarda müzakere sürecine iş dünyasının katılımında Çek Cumhuriyeti, müzakere sürecinde Polonya deneyimi, AB'ye yeni üye olmuş ülke deneyiminde Macaristan örnekleri ele alınacak. 
     Kapanış oturumunda AB perspektifinde Türk sanayiinin geleceği konusu Koç Holding Üst Yöneticisi CEO Bülend Özaydınlı, Sabancı Holding Üst Yöneticisi CEO Ahmet Dördüncü, Eczacıbaşı Topluluğu Üst Yöneticisi CEO Erdal Karamercan ve Borusan Holding Genel Müdürü Agah Uğur'un katılımı ile tartışılacak. 
     
</TEXT>
</DOC>
