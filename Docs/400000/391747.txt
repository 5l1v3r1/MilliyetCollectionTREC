<DOC>
<DOCNO> 391747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/sonspo02.html </URL>
<DATE> 2005/11/02/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Daum Dramatik şekilde işimiz zorlaştı 
</HEADLINE>
<TEXT>

     Taşkın Çamkıran AA 

Fenerbahçe Teknik Direktörü Cristoph Daum, Schalke 04 maçında aldıkları bu mağlubiyetten sonra gruptaki durumu yorumlamanın pek bir anlamı olmadığını belirterek, "Bu yenilgi ile grupta sonuncu duruma düştük, dramatik bir şekilde işimiz zorlaştı" dedi. 
     Alman teknik adam, maçtan sonra düzenlediği basın toplantısında, görülen kırmızı kartlar nedeniyle AC Milan maçına iki kilit oyuncudan yoksun olarak çıkacaklarını belirterek, "Türkiye’de herkes iki maçı kazanacağımız ve bu işi başaracağımızın sözünü bekliyor. Matematiksel olarak şansımız bulunmakla birlikte, diğer sonuçları da beklemek zorundayız. Sonuçta dramatik bir şekilde işimiz zorlaştı" diye konuştu. 
     Schalke 04’ü tebrik eden Daum, "Maçlar atılan gollerle belirlenir, Schalke 04 bu golleri atmasını bildi. Bundan sonrasına bakacağız" ifadelerini kullandı. 
     
     HAKEM VE LUCIANO’YA ELEŞTİRİ 

     Daum, kırmızı kartlar ile ilgili bir soru üzerine hem hakemi, hem de Luciano’yu eleştirdi. 
     İlk kırmızı kartı gören Luciano’nun pozisyon hatasından sonra rakip oyuncuya bir hamle yaptığını ifade eden Alman çalıştırıcı, şöyle devam etti 
     "O’nun son adam olup olmadığını değerlendirmek mümkün değil. Ama hakeme bir imkan verirseniz, bu imkanı kullanır. İkinci kırmızı kart pozisyonu sırasında ise Schalke 04’ün baskısı ve taraftarın desteği vardı. Bu pozisyonda hakem ikinci sarıyı vermeyebilirdi, oyuncu da kırmızı kart göreceğini anlayamadı. Taraftarın da baskısıyla kartı çıkardı ve daha sonra kırmızı kartı göstermesi konusunda rakip futbolcular tarafından uyarıldı. Hakemin şahsi yorumlarına bir şey söylemek mümkün değil, karar onun elinde." Daum, maçta 8 kişi kaldıktan sonra oyunun bazı bölümlerde tam kadro olduklarından daha iyi ve etkili oynadıklarını da vurguladı. 
     
     "KADRO SEÇİMİM DOĞRUYDU" 

     Maçın devre arasında karşı karşıya bulundukları duruma göre değişiklik yaptığını söyleyen Daum, "Bana göre yaptığım değişiklikler doğruydu. Ama bir kırmızı kart daha göreceğimizi tahmin edemedim" dedi. 
     Christoph Daum, ikinci oyuncunun atılmasıyla birlikte çok daha farklı bir durum söz konusu olduğunu dile getirirken, oyun içinde yaşananların, oyun ile ilgili düşüncelerini alt üst ettiğini vurguladı. 
     Daum, bir soru üzerine maça doğru bir kadro ile başladığına inandığını da kaydetti. 
     
     "YABANCI KISITLAMASI BİZİM İÇİN DEZAVANTAJ" 

     Yabancı oyuncu kısıtlamasının kendileri için bir dezavantaj olduğunu yineleyen Alman teknik adam, eksilen 2 yabancı oyuncu sayısının yerine genç oyuncuları hazırlayacağını söyledi. 
     Türkiye’de genç oyuncuların gelişimini engellememek için bu sınırlamanın konulduğunu dile getiren Daum, "Şu unutulmamalı ki genç oyuncular için bu iyi olabilir. Ancak Fenerbahçe için bu dezavantajdır" diye konuştu. 
     Maçta golden sonra Schalke 04’ün tek amacının 3 puan almak olduğunu anlatan Daum, "Son maçlardaki kötü sonuçlardan sonra buna ciddi ihtiyaçları vardı. Bir santrfor daha alabilirlerdi ama Fenerbahçe’nin gerektiği zaman golü bulabileceğini biliyorlardı. 
     Anelka bir pozisyonda topu ayağından açmayıp Appiah’a çıkarabilseydi, beraberliği de bulabilirdik" dedi. 
     Daum, uluslararası alanda başarısız olduğunun dile getirilmesi üzerine de, şunları söyledi 
     "Bu anlamda bakıldığında geçen sene Şampiyonlar Ligi’nde toplanan 9 puan vardı. Bu sene bu 9 puanı toplayabilsek bu gruptan çıkıp yola devam ederiz. Uluslararası anlamda, sahip olduğumuz bu genç oyuncularla sabıra ihtiyacımız var. Bizim burada yapacağımız şey genç oyuncularımızla sabrederek, gelişimlerini sağlamak. Sonuçta matematiksel olarak hala şansımız var." 
     
     RANGNICK "MAÇI HAKLI KAZANDIK" 

     Schalke 04 Teknik Direktörü Ralf Rangnick ise maçta Fenerbahçe’yi haklı olarak yendiklerini ve çok mutlu olduklarını söyledi. 
     İlk yarı belki de bu sezonun en iyi ilk devresini oynadıklarını kaydeden Rangnick, "İlk yarı 2-0 veya 3-0 olmalıydı. Keşke Luciano kırmızı kart görmeyip, biz golü atsak ve skor 2-0 olsaydı, bu bizim için daha iyi olurdu. İkinci yarıya iyi başladık, ancak ikinci kırmızı karta kadar böyle oynadık. Daha sonra bir kopma meydana geldi. Seyirci baskısıyla oyuncular maçı kazanmış hissine kapıldılar" diye konuştu. 
     Schalke 04’de Fenerbahçe maçı öncesinde teknik direktörlüğü tartışılan Rangnick’e, Türk ve Alman medya mensuplarının, basın toplantısında hiç soru sormaması da dikkat çekti. 

     
</TEXT>
</DOC>
