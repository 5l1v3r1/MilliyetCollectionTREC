<DOC>
<DOCNO> 374923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/siyaset/axsiy02.html </URL>
<DATE> 2005/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kinle siyaset yapılmıyor' 
</HEADLINE>
<TEXT>


Çoğunluğunu Türklerin oluşturduğu Hak ve Özgürlükler Hareketi, Bulgaristan'daki seçimlerde koalisyon hükümetinin kilit partisi olmayı başardı. Genel Başkan Yardımcısı Dal, "Görüldü ki, İvan da, Mehmet de iyi iş yapıyor, fark yok" dedi 

Şükran Pakkan 


Bulgaristan'da yaşayan Türklerin isimlerinin değiştirildiği, dinlerinin yasaklandığı, kurallara uymayanların sınır dışı edildiği ve düzene karşı gelenlerin Belene kamplarına gönderildikleri dönemler akıllardan hiç silinmedi. Ancak o günlerde ülkeden gitmek yerine, gizli örgütler kurarak hak arama mücadelesine başlayan Türkler, şimdi hükümet ortağı oldu. 

Soydaşların zaferi 
Çoğunluğunu Türklerin oluşturduğu Hak ve Özgürlükler Hareketi HÖH , Bulgaristan'daki seçimlerde üçüncü olarak, 33 milletvekili çıkardı, koalisyon hükümetinin kilit partisi olmayı başardı. Sonuçta, yıllarca haksızlığa uğrayan Türkler, 3 bakan ve 14 bakan yardımcısıyla iktidarı paylaştı. HÖH'ün kurucularından olan ve halen partinin genel başkan yardımcılığını sürdüren Kasım Dal, soydaşların zaferini Milliyet'e anlattı. 

Seçim sonuçları size ne ifade ediyor 
Seçim sonuçları son derece başarılı. HÖH ilk kez tek başına seçimlere girdi. Son seçimlerde başka bir partiyle ortaklaşa hükümette görev almıştık. Şimdiyse tek başımıza seçime girerek hedefimizi yakaladık. Hedef olarak önümüze 450 bin oy koymuştuk, 467 bin oy aldık. İlginç yanı da, sadece Bulgarların yaşadığı bölgelerde de bizim milletvekillerimiz var. 

Seçim döneminde herhangi bir engellemeyle karşılaştınız mı 
Nedense ilk defa bu kez oy kullanma şekli değişti. Resmen bizi zorlasınlar diye, kasıtlı olarak yapıldı. İlk defa 100 bine yakın oy geçersiz sayıldı. Bunların en az 40 bininin bizim oylarımız olduğunu tahmin ediyoruz. 

Yine de çok ciddi bir yükseliş gerçekleşti, bu başarının altında yatan nedenler nedir 
Sadece Türklerin yaşadığı bölgelerde değil, diğer bölgelerde de başarı yakaladık. 70 bine yakın üyemiz var, 12 bini Bulgar asıllı. Sofya ilinde ilk kez 8 bin oy aldık, Plevne'den, Dobriç'ten, Pazarcık'tan ilk kez milletvekili çıkardık. HÖH, 2001 seçimlerinden sonra devlet yüksek kademelerinde de görev aldı. Görüldü ki, İvan da, Mehmet de iyi iş yapıyor, farkı yok. 

HÖH'ü nasıl bir siyasi oluşum olarak değerlendirirsiniz 
Varna'da partimizi ilk kurarken yüzde 99'u Türk'tü. Nedeni de basit, en büyük zulmü, cefayı, baskıyı çeken Türklerdi. Totaliter rejime karşı gösterdiğimiz mücadele destek buldu. Bizler iyi Bulgar vatandaşlarıyız, liberal bir partiyiz, aramızda her zaman Bulgar arkadaşlarımız oldu. Bizim ilkelerimizi kabul ediyorlar ve çok iyi şekilde birlikte çalışıyoruz. Neden bir gün HÖH, tek başına iktidar olmasın 

Zulüm dönemlerinde neler yaşadınız Sizin de isminiz değiştirildi değil mi 
Hepimize o dönem Hıristiyan isimleri verdiler, zorla. Muhtara gidiyorsun, sana bir isim veriyorlar. İsimler değiştirildi, camiler kapandı, anadilimiz yasak edildi. Öbür türlü dayak ve Belene.. Ama biz Genel Başkanımız Ahmet Doğan'la 84'ün aralık ayında gizli teşkilat kurduk. O zaman 1.5 yıl boyunca hapis yattık. 86'da totaliter rejime karşı direniş ve gizli teşkilat kurmaktan. 

Zulüm orada da devam etti mi 
Devam etti, evet. 

İşkence gördünüz mü 
O günlere dönmek istemiyorum. Her türlü işkence oldu. Ailelerimiz de 70 gün nerede olduğumuzu bilmedi. 

Nasıl sona erdi 
8 yıla mahk m edilmiştim ama Berlin Duvarı yıkılınca siyasi mahk mlar salındı. Demokrasinin verdiği imk nlarla, haklarımız için mücadele ettik. 

O günlerdeki hayalleriniz ülkeyi yönetmek yönünde miydi 
Anladık ki, kinle siyaset yapılmıyor. Kurban düşen arkadaşlarımız var. Biz o günleri artık şenlik günlerine döndürdük. Gizli teşkilat döneminde bile silaha izin yoktu. 
HÖH'ün ilkeleri arasında Bulgaristan'ın toprak bütünlüğü var, hiçbir zaman bunda gözümüz yoktu. Ne mutlu bize ki, bugünleri gördük. 90'da ilk milletvekillerimiz seçildiğinde, parlamentoya gizli geçitten geçtiler. Şimdi bakanlarımız, 6 valimiz, bütün valiliklerde vali yardımcılarımız var. 

Siyasi arenada Türkiye'den her zaman beklediğiniz desteği gördünüz mü 
Bunu zaman zaman tartışıyoruz. Türkiye, Bulgaristan'ı çok geç fark etti. Yeni yeni Türk şirketleri burada yatırım yapıyor artık. Ama gerekli siyasi desteği vermiştir. Sonuçta eziyet çekenler daha fazlasını ister ama ben yapılanlardan memnunum. 

'Türk vali gelirse kendimizi yakarız' 

Bulgaristan'da, kendilerini "Devrim Komitesi" olarak adlandıran ırkçı topluluğa bağlı 4 kişi, çoğunluğunu Türklerin oluşturduğu Hak ve Özgürlükler Hareketi'nin HÖH listesinden Varna'ya vali atanması halinde kendilerini yakacaklarını açıkladı. Aşırı sağcılardan Asen Taşev, Varna'da asla HÖH'e bağlı bir vali istemediklerini söyledi. 


</TEXT>
</DOC>
