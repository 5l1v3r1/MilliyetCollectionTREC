<DOC>
<DOCNO> 350063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sonspo26.html </URL>
<DATE> 2005/06/08/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Ankaraspor, Ahmet Yıldırım ile sözleşme imzaladı... 
</HEADLINE>
<TEXT>

     Büyükşehir Belediyesi Ankaraspor, transfer çalışmalarını sürdürürken, Beşiktaş'tan ayrılan Ahmet Yıldırım ile sözleşme imzaladı. 
     Kulüp binasında yapılan törende 2 yıllık sözleşmeye imza atan Ahmet Yıldırım, uzun yıllar İstanbul'da kaldığını belirterek, ''Büyük takımların havasını ve başarısını burada da yaşamak istiyorum'' dedi. 
     Kulüp onursal başkanı Melih Gökçek ise Ahmet Yıldırım'ın Beşiktaş'tan ayrılması nedeniyle biraz buruk olabileceğini, ancak ilerleyen zamanlarda Ankaraspor'da başka görevler alarak spor yaşamını sürdürebileceğini söyledi. 
     Gökçek, Ankaraspor'un hedefleri olan bir takım olduğunun altını çizerek, şöyle konuştu 
     ''Biz geçen sene kendimize bazı hedefler koymuştuk. Samet hocanın ve futbolcuların gayretiyle ilk 10 takım içinde yer alma hedefini 7. olarak gerçekleştirdik. Bu sene de ilk 5 takım içinde olmayı planlıyoruz. Avrupa'nın en modern tesislerini hazırlıyoruz. Tesisler de tamam olduğuna göre daha yukarısı olmaması için bir neden yok. Dünya başkentleri içinde şampiyon çıkarmayan tek yer Ankara. Bu hüzün verici makus talihi değiştirmek ve şampiyon olmak istiyoruz. Başarı geldikçe taraftar sayımızda da mutlaka bir artış olacaktır. Ankaraspor herkesin ikinci takımı. Zaten takım sevgisi böyle başlar.'' Ankaraspor'a ekonomik olarak ciddi bir kaynak yaratmak istediklerini ifade eden Gökçek, ''Ankaraspor, pazar günü şirket olacak ve belediyeyle hiçbir bağı kalmayacak. Artık Ankaraspor, ekonomik olarak kendi ayakları üzerinde duran bir takım olarak geleceğe bakacak. Böylece 'belediye Ankaraspor'a yardım ediyor' söylentilerinin de önüne geçeriz'' diye konuştu. 

     
</TEXT>
</DOC>
