<DOC>
<DOCNO> 394162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sonspo35.html </URL>
<DATE> 2005/11/11/ </DATE>
<TIME> 22.20 </TIME>
<AUTHOR>  </AUTHOR>
<HEADLINE>
Milliler İsviçre hazırlıklarını tamamladı 
</HEADLINE>
<TEXT>

     18. Dünya Kupası Avrupa Elemeleri play-off ilk baraj maçında yarın İsviçre ile karşılaşacak A Milli Futbol Takımı, bu akşam yaptığı antrenmanla hazırlıklarını tamamladı. 
     Milli Takımlar Teknik Direktörü Fatih Terim yönetiminde, karşılaşmanın oynanacağı Stade de Suisse Wankdorf'ta ilk 10 dakikası basına açık olarak gerçekleştirilen antrenmanda, futbolcuların taktik ağırlıklı bir çalışma yaptıkları öğrenildi. 
     Antrenmana, belinde rahatsızlığı bulunan Hasan Şaş katılmadı. A Milli Takım Doktoru Cengiz Dinç, Hasan'ı dinlendirdiklerini belirterek, ''Dünkü antrenmanda kendisini denedik. Ama tam hazır olmadığını gördük. Tedavisine devam ediyoruz. Ancak yarınki maçta oynayamayacak'' dedi. 
     İdmanda, tedavisi devam eden Yıldıray takımdan ayrı koşu yaparken, belindeki rahatsızlığı nedeniyle dünkü antrenmana çıkmayan Fatih Akyel ise bu akşam takımla birlikte çalıştı. 
     Bu arada, milli takım kafilesi stada gelirken yoğun güvenlik önlemleri alan İsviçre polisi, gurbetçileri otobüse yaklaştırmadı. Milli futbolcuları görmeye gelen gurbetçiler, otobüs stada girerken, alkışlayarak tezahürat yaptılar. 
     
     KUBİLAY HASRET GİDERDİ 
     Galatasaray'ın eski futbolcusu Kubilay Türkyılmaz da milli takım antrenmanını izledi. 
     Kubilay, antrenman öncesi Galatasaraylı Hakan Şükür ile bir süre sohbet etti ve birlikte fotoğraf çektirdi. Kubilay, yaptığı açıklamada, Türkiye için zor bir maç olacağını ifade ederek, ''İsviçre genç ve çok iyi bir ekip. Ama Türkiye'de daha kaliteli oyuncular var. Yarınki maç iki takım için de çok önemli. Bence burada beraberlik olabilir'' diye konuştu. 
     
     KUHN ''YARIN KAZANMAK İSTİYORUZ'' 
     A Milli Futbol Takımı'nın antrenmanı öncesi statta çalışma yapan İsviçre Milli Takımı'nın Teknik Direktörü Köbi Kuhn, Türk gazetecilerinin sorularını yanıtladı. 
     Türk Milli Takımı'nın antrenmanı sırasında stattan ayrılan Kuhn, kendi idmanları olduğu için orada bulunduğunu söyledi. 
     Kuhn, her iki takımın da kuvvetli olduğunu vurgulayarak, ''Yarınki maçta iki takımın da şansı eşit. İki ekibin de kazanma şansı var. Ama biz kazanmayı istiyoruz'' dedi. 
     Oyuncularının tecrübesiz olduğu görüşüne katılmadığını ifade eden Kuhn, ''Oyuncularımın hepsi yurtdışında top koşturuyor. Gerekli tecrübeleri var'' diye konuştu. 
     Öte yandan, İsviçre Futbol Federasyonu Basın Danışmanı'nın, Blick Gazetesi'nde çıkan tahrike yönelik haberleri tasvip etmediklerini ve bundan üzüntü duyduklarını Futbol Federasyonu yetkililerine söylediği bildirildi. 
     
</TEXT>
</DOC>
