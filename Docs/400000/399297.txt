<DOC>
<DOCNO> 399297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/soneko45.html </URL>
<DATE> 2005/11/30/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
M1 Tepe Alışveriş Merkezi'ni Fina Holding aldı... 
</HEADLINE>
<TEXT>

     Bilkent Holding, satışa çıkardığı Gaziantep, Adana, İstanbul-Kartal ve Konya'da bulunan M1 Tepe Alışveriş Merkezleri'nde sahip olduğu çeşitli oranlardaki hisselerinin tamamının devrine ilişkin sözleşmeyi, Fina Holding A.Ş. ve iştirakı Anchor Group S.A. ile bugün imzaladı. 
     Fina Holding'den yapılan açıklamaya göre, Bilkent Holding'in Gaziantep'teki alışveriş merkezinde yüzde 40.34, Adana M1 Tepe Alışveriş Merkezi'nde yüzde 48.35, İstanbul Kartal'da yer alan alışveriş merkezinde yüzde 33 ve Konya'daki alışveriş merkezinde yüzde 39.33 hisse payına sahip bulunuyordu. 
     İmzalanan sözleşme ile Gaziantep M1 Tepe Alışveriş Merkezi'ndeki 55 bin 326 metrekare brüt kiralanabilir alanın 22 bin 318 metrekaresi, Adana M1 Tepe Alışveriş Merkezi'nin 69 bin 41 metrekare brüt kiralanabilir alanının 33 bin 383 metrekaresi, İstanbul-Kartal M1 Tepe Alışveriş Merkezi'nin 42 bin 940 brüt kiralanabilir alanının 14 bin 170 metrekaresi ve Konya M1 Tepe Alışveriş Merkezi'nin 50 bin 813 metrekare brüt kiralanabilir alanının 19 bin 984 metrekaresi, Rekabet Kurulu onayından sonra Fina Holding A.Ş. ve iştirakı Anchor Group S.A'ya devredilecek. 
     Açıklamada, hisselerin satış fiyatına ilişkin bilgi yer almadı. 
     Bu arada, Bilkent Holding'in Tepe Nautilus'daki hisselerinin satışıyla ilgili sürecin ise devam ettiği öğrenildi. 
     Özyeğin ailesinin yüzde 99.60 hissesine sahip olduğu Fina Holding, 1993 yılında kuruldu. Yatırım alanında faaliyet gösteren şirketin aktif büyüklüğü, 31 Aralık 2004 tarihi itibariyle 303 milyon 410 bin dolar 407 milyon 205 bin YTL olarak gerçekleşti. 
     
</TEXT>
</DOC>
