<DOC>
<DOCNO> 391807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/sontur36.html </URL>
<DATE> 2005/11/02/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Rize'de TAYAD'lılara saldırı 
</HEADLINE>
<TEXT>

     Rize’de, 2001 yılında ölüm orucunda ölen 2 kız kardeşin mezarını ziyaret için kente gelip basın açıklaması yapmak isteyen gruba, vatandaşlarca tepki gösterildi. TAYAD’lı grubun bindiği minibüsün önünü kesen ve camlarını kıran kalabalık, polisin havaya ateş açması sonucu dağıtıldı. AA muhabirinin edindiği bilgiye göre, "F tipi cezaevlerine" karşı bazı tutuklu ve hükümlülerin eylemlerine destek amacıyla dışarıda başlattıkları ölüm orucu sonucu 2001 yılında ölen Zehra ve Canan Kulaksız kardeşleri anmak üzere, bazı illerden 10 kişilik TAYAD üyesi grup, Rize’ye geldi. Rize Belediyesi önünde basın açıklaması yapmak isteyen gruba, çevredeki vatandaşlar tepki gösterdi. Olay, emniyet güçlerinin müdahalesi sonucu büyümeden önlendi. Bunun üzerine TAYAD’lı grup, bir minibüsle Zehra ve Canan Kulaksız’ın Dağsu Mahallesi’ndeki mezarlarını ziyaret etti. Burada çeşitli sloganlar atan grup, mezarların üzerine kırmızı karanfil bıraktıktan sonra minibüsle mahalleden ayrıldı. Rize’den ayrılmak üzere güvenlik önlemleri altında yola çıkan TAYAD’lıları taşıyan minibüsün önünü, Cumhuriyet Meydanı Şeyh Camii arkasında yaklaşık 100 kişilik grup kesti. Aracı taşlayan grup, daha sonra sandalyeler ve sopalarla minibüsün camlarını kırdı. Olayı engellemekte güçlük çeken güvenlik güçleri, havaya ateş açarak vatandaşları dağıttı. Olay sırasında bazı TAYAD üyeleri, hafif şekilde yaralandı. 
     
     "TAYAD’LILAR GÜVENLİ BİR ŞEKİLDE İL DIŞINA ÇIKARILDI" 

     Rize Valisi Enver Salihoğlu, ölüm orucunda ölen 2 kız kardeşin mezarlarını ziyaret etmek için Rize’ye gelen TAYAD’lıların, güvenli bir şekilde il dışına çıkarıldıklarını söyledi. 
     Vali Salihoğlu, AA muhabirine yaptığı açıklamada, 10 kişilik TAYAD’lı grubun, 2001 yılında ölen Zehra ve Canan Kulaksız kardeşleri anmak üzere Rize’ye geldiklerini belirtti. 
     Dağsu Mahallesi’ndeki mezarlığı ziyaret eden grubun pankart açmak istediğini ifade eden Vali Salihoğlu, bunun üzerine çevredeki vatandaşların tepki gösterdiğini, ancak olayların güvenlik güçlerince büyümeden önlendiğini kaydetti. 
     Vali Salihoğlu, TAYAD’lıların Artvin’e gitmek istediklerini, bunun üzerine polis eşliğinde güvenli bir şekilde il dışına çıkarıldıklarını da sözlerine ekledi. 
     
</TEXT>
</DOC>
