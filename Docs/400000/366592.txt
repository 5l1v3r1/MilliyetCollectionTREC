<DOC>
<DOCNO> 366592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/spor/axspo01.html </URL>
<DATE> 2005/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Misafir kabul etmiyoruz 
</HEADLINE>
<TEXT>


İstanbul İl Güvenlik Kurulu, üç büyüklerin kendi aralarında yapacağı derbi maçlarında deplasman takımın taraftarına tribünde yer ayırmama kararı aldı 


İstanbul Valisi Muammer Güler'in başkanlığını yaptığı İl Spor Güvenlik Kurulu, yeni sezon öncesi ilk toplantısını dün Valilik Binası'nda yaptı. Fenerbahçe Başkanı Aziz Yıldırım, Galatasaray Başkanı Özhan Canaydın ve Beşiktaş Başkanı Yıldırım Demirören'in katılımıyla yapılan toplantıda, üç büyüklerin İstanbul'da kendi aralarında oynayacakları derbi maçlarda deplasman takımının taraftarına tribünlerde yer ayrılmaması kararı alındı. 
1 saat 10 dakika süren toplantı sonrasında bir açıklama yapan Vali Muammer Güler, şunları söyledi 
"Yeni uygulamaya göre, 2005-2006 sezonunda Fenerbahçe, Galatasaray ve Beşiktaş kulüplerinin kendi aralarında yapacakları maçlarda misafir takım seyirciler için bilet talebinde bulunulmayacak ve misafir takım seyircileri için özel bir yer ayrılmayacak. Diğer maçlarda ise yine misafir takım için yüzde 5'lik kontenjan ayrılacak." 
Alınacak diğer önlemler ise şöyle 
Maça girişlerde güvenlik aramaları çok ciddi şekilde 2 bariyer üzerinde yapılacak. Stat giriş kapılarında bulunan biletleri okuyan numaratörler en iyi şekilde çalıştırılacak. Bileti alan kişilerin kimlikleri satış yapanlar tarafından tespit edilecek. Toplu bilet tahsis edilmeyecek, ücretsiz bilet dağıtılmayacak. İkiden fazla bilet satılmayacak. Toplu küfür ve şiddet olaylarının önüne geçmek için statlarda kamera sistemi çok iyi çalıştırılacak. Kanunlara aykırı davranan kişiler tespit edilecek ve müsabakalardan men edilecek. Maç öncesi küfürlü tezahürat yapılmaması yönünde anons yapılacak. Saha içine ve soyunma odalarına akredite olmayan kişiler alınmayacak. Karşılaşma sonralarında da güvenlik toplantısı yapılacak. 

</TEXT>
</DOC>
