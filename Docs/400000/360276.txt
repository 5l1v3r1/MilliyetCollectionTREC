<DOC>
<DOCNO> 360276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/spor/spo10.html </URL>
<DATE> 2005/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
McLaren kükredi 
</HEADLINE>
<TEXT>



Formula 1 Dünya Şampiyonası'nda bu sezon Kimi Raikkonen ile kazandığı yarışlara bir tane de Juan Pablo Montoya ile İngiltere Grand Prix'sini de ekleyen McLaren Mercedes coştu. Takım Direktörü Martin Whitmarsh, bundan sonraki tüm yarışlarından zaferle ayrılacaklarını iddia etti. Whitmarsh, "Kalan sekiz Grand Prix'yi de kazanabiliriz. İki sürücümüz Raikkonen de Montoya da kuşku yokki Alonso'yu kalan her yarışta geçebilirler. Bunu yapabileceğimize inanıyorum. Ama kolay olmayacağının bilincindeyiz" diye konuştu. Bu arada McLaren'in patronu Norbert Haug, Raikkonen'den özür diledi. Haug, motor arızası nedeniyle 2 yarıştır 10 sıra ceza alan Finli pilotun belki de şampiyonluk yolunda kaderiyle oynadıkları için üzgün olduklarını söyledi. Genel klasmanda 76 puanla lider durumda bulunan Fernando Alonso'yu 51 puanla Kimi Raikkonen izliyor. Markalar klasmanında ise Renault takımı, McLaren Mercedes'in 15 puan önünde zirvede yer alıyor. 


</TEXT>
</DOC>
