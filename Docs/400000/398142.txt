<DOC>
<DOCNO> 398142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/yazar/civaoglu.html </URL>
<DATE> 2005/11/26/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Sıfır patinaj 
</HEADLINE>
<TEXT>


Asker, "yabancılara toprak satışı" tasarısına itiraz etmiş. 
Türkiye, Anayasa Mahkemesi'nin "yabancılara toprak satışını durdurma kararından" bu yana, şansına sürekli patinaj yaptırıyor. Şöyle ki 
Araştırmalara göre İngiliz, İskoç ve İrlandalılar, önümüzdeki 5 yıl içinde "sıcak denizlere kıyısı olan ülkelerde sayıları 1 milyonu bulan 2. konut alacaklar." 
Bunun sadece 10'da 1'i yani 100 bini Türkiye'den satılsa, tapu bedeli olarak Türkiye'ye girecek olan döviz, 17 milyar 600 milyon dolar. 
Onlara Almanya, Hollanda, İsveç, Norveç, Danimarka'dan alımları ekleyiniz, 200 bin ünite gayrimenkul satışına ulaşılır. 35 milyar 200 milyon dolar eder. 
Ve... Müthiş bir potansiyel olan Rusların, Akdeniz ve Ege'deki "2. konut" alımları ile toplam satış, 500 bin üniteye ulaşabilir. 
60 milyar dolara yakın bir girdidir bu. 
.................... 
Özelleştirecek değer -neredeyse- kalmadı. Ticari ve sınai yatırımlara yabancı sermaye girişlerinden, böyle bir büyüklük -şu ortamda- beklenemez. 
Taşınmaz satışlarında ise, "yatırım ajansına, özel teşviklere, reklama, Başbakan tarafından pazarlamaya" gerek yok. 
Bu potansiyel zaten harekete geçmiş durumda. Yeter ki devlet gölge etmesin. 
Son 1 yılda yabancılar 14 bin "taşınmaz" aldılar bile... 
Anayasa Mahkemesi'nin iptal kararı şoku yaşanmasaydı, bu rakam 50 bini bulacaktı. 
Zaten tapuya yansımamış en az bu kadar satış var. 
Proje bazında, internet ekranlarından planlar görülerek, büyük emlak firmaları tarafından konut projeleri 3'te 1 peşinat verilerek satın alındı. 
Daha sonraki ödemeler için Anayasa'nın iptal kararında öngördüğü yeni yasanın çıkması bekleniyor. 
Yabancı yatırımcı, yasanın çıkacağı güvencesini almıştı. 
Hükümetin bu doğrultuda açıklamaları iyi etki yapmıştı. 
Yeni yasanın artık "sadece bir formalite olduğu" düşünülüyordu. 
Ancak... Askerden gelen itirazların, daha yeni yeni oluşan pazarlama ağının damarlarında kireçlenme yapma tehlikesi var. 
..................... 
Yukarıda yansıttığım 60 milyar dolar dolaylarındaki giriş sadece tapu yek nudur. 
Bunun ekonomi çarklarına etki katsayısını da görebilmek gerekir. 
500 bin konut inşaatında çalışacak işçi ve teknisyene iş ve aş demektir. 
Demir, çimento, tuğla, sıhhi tesisat, döşeme, kapı, pencere, cam ve tüm inşaat malzemeleri üretimi demektir. 
Bu evleri alanlar, yılda en az 15-30 gün kalıyorlar. 3-5 ay da dostlarına ya da emlak kurumları aracılığıyla yabancılara kiralıyorlar. 
Her konutta 4 kişinin kaldığı varsayılırsa, 2 milyon yabancı için yiyecek, içecektir... Ekmek, domates, peynir, zeytin, tereyağı, yumurta, et ve balık alacaklardır... Su, bira, rakı, şarap içeceklerdir... Lokantaya gidecek, giysi alacak, tekne kiralayacaklardır... Belki tekne alacaklardır. Bütün bunlar için en az 15-20 milyar dolarlık girdi öngörülebilir. 
..................... 
2 milyon dolaylarında yabancının Türkiye'nin en güzel yörelerinde haftalar geçirmesi, unutulmaz anılara sahip olması, bunların büyük bölümünün, taşınmazları nedeniyle Türkiye'yi "kendilerinden" hissetmeleri de önemli. 
En az 2 milyon "Türkiye avukatı" demektir. 
Avrupa Birliği sürecinde referandum durakları var... 
Böyle bir lobi olanağı nasıl ıskalanır 
..................... 
Askerin itirazlarından bir kısmı haklı. Örneğin... Sarp Sınır Kapısı'nda İngiliz şirketinin toprak almasının ne alakası olabilir 
Fakat... Bu tasarı hazırlanırken, Genelkurmay'dan görüş istenemez miydi 
Metin, alt komisyona gelmeden, itirazlardan arınmış olsaydı, süratle kanunlaşma sürecini tamamlayabilirdi. Öte yandan askerin de, "yabancıların satın alamayacağı yerlerin listesini bile vermeyecek kadar katı" oluşunun anlaşılır tarafı yok. 
Çağımızda büyük devlet tanımının unsurları arasında güçlü ordu kadar güçlü ekonomi de aynı önemde. 
İspanya, Portekiz, İtalya, Yunanistan, bu çeşmeden kaplarını dolduruyor. 
Her alanda "sıfır patinaj" ilkesi benimsenmeli. 



</TEXT>
</DOC>
