<DOC>
<DOCNO> 399605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/soneko03.html </URL>
<DATE> 2005/12/01/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Kasımda borsa ve altının yıldızı parladı 
</HEADLINE>
<TEXT>

     Tasarruflarını kasım ayında YTL cinsinden yatırım araçlarında değerlendirenler kazanırken, yüzde 0.6 artan dolar dışındaki dövizlere yatırım yapanlar zarara uğradı. Ayın son günü rekor kıran Borsa yüzde 19.16’yla yine en yüksek getiriyi sağlayan yatırım aracı olurken, altın yüzde 5.9’luk getiriyle göz kamaştırdı. 
     ANKA’nın yaptığı hesaplamalara göre, kasımda YTL mevduat yatırımcısına yüzde 1.36’yla yüzde 1.41 arasında, Devlet iç borçlanma senetleri de yüzde 1.13’le yüzde 1.23 arasında değişen oranlarda getiri sağladı. En yüksek getiri ise yüzde 19.16’yla hisse senetlerinden elde edildi. Euro yatırımcısı yüzde 1.70, sterlin yüzde 2.45, yen yatırımcısı ise yüzde 2.44 oranında kayıp yaşadı. Dolar ise yüzde 0.6 artarken, altında da yüzde 5.9’la önemli bir getiri oluştu. 
     
     YTL MEVDUAT 
     Kasımda bir ay vadeli YTL mevduat tasarruf sahibine net olarak yüzde 1.38, üç ay vadeli, yüzde 1.4, altı ay vadeli yüzde 1.41, bir yıl vadeli ise yüzde 1.36 net faiz getirisi sağladı. 
     Bu yılın ilk 11 aylık döneminde parasını bir ay vadeli YTL mevduatta çevirenler yüzde 16.28, üç ay vadelide tutanlar yüzde 16.63, altı ay vadelide yüzde 16.34 ve bir yıl vadeli de ise yüzde 16.13 getiri sağladılar. Kasım sonu itibariyle son bir yıllık dönemde ise bir ay vadeli mevduat yatırımcısına net yüzde 18.10, üç ay vadeli yüzde 18.54, altı ay vadeli yüzde 18.19 ve bir yıl vadeli ise yüzde 17.99 kazandırdı. 
     
     DÖVİZ 
     Kasımda parasını euroda tutanlar aylık bazda yüzde 1.7, sterlinde yüzde 2.45, yende ise yüzde 2.44 kayıpla 
     karşılaştılar. Dolar yatırımcısına yüzde 0.63 getiri sağladı. 1 dolar ve 0.77 eurodan oluşan kur sepeti ise yüzde 0.5 kaybettirdi. Yılın ilk 11 aylık döneminde euro yatırımcısı yüzde 12.8 oranında zarar ederken, dolar yatırımcısı yüzde 1.03 gibi düşük bir getiriyle yetinmek zorunda kaldı. Döviz sepeti ise yüzde 6.06 kaybettirdi. Euro yatırımcısının son bir yıllık zararı yüzde 16’ya kadar çıktı. Dolar yatırımcısı yüzde 5.33 zararla karşılaştı. Son bir yılda döviz sepeti yüzde 10.72 düştü. Sterlin yüzde 14.11, yen ise yüzde 18.52 zarar ettirdi. 
     
     ALTININ YILDIZI PARLADI 
     Altın kasımda yatırımcısına yüzde 5.94’le önemli bir getiri sağladı. Buna rağmen altının bu yılın ilk 11 aylık dönemdeki toplam getirisi yüzde 13.45’le YTL yatırım araçlarının oldukça gerisinde kaldı. Aynı farklılık altının yüzde 2.96 getiri sağladığı son bir yılda da yaşandı. 
     
     BORSA 
     İMKB 100 endeksi dikkate alınarak yapılan hesaplamaya göre kasımda Borsa hisse senedi yatırımcılarına yüzde 19.16 gibi yüksek oranda bir getiri sağladı. Kasımı rekor bir endeks düzeyiyle kapatan İMKB’de yılın ilk 11 ayında hisse senetleri yüzde 52., kasım sonu itibarıyla son bir yılda ise yüzde 69.39 getiri sağladı. 
     
     HAZİNE KAĞITLARI 
     Hazine iç borçlanma kağıtlarına yatırım yapanlar faiz oranlarındaki düşüşe paralel olarak kasımda da kazanmaya devam ettiler. İMKB’nin DİBS’lerin ikincil piyasadaki fiyatlarını esas alarak oluşturduğu performans endeksleri dikkate alınarak yapılan hesaplamaya göre üç ay vadeli iç borçlanma kağıtları kasımda yüzde 1.13, altı ay ve dokuz ay vadeliler yüzde 1.23, 12 ve 15 ay vadeliler ise yüzde 1.13 kazandılar. 
     Yılın ilk 11 ayında tasarruflarını sürekli üç ay vadeli DİBS’lerde çeviren yatırımcılar yüzde 14.78, altı ay vadelide yüzde 15.59, 9 ay vadelide ise yüzde 16.79 getiri sağladılar. 
     Son bir yıllık dönemde ise üç ay vadeli DİBS’ler yüzde 16.44, altı ay vadeliler yüzde 17.67, dokuz ay vadeliler 
     yüzde 19.82, 12 ay vadeliler yüzde 20.87, 15 ay vadeliler ise yüzde 25.42 kazandırdı. 
     
</TEXT>
</DOC>
