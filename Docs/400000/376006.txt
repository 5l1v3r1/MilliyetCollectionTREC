<DOC>
<DOCNO> 376006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sondun15.html </URL>
<DATE> 2005/09/06/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
AB'den 'Limanlar Rumlara açılsın' baskısı 
</HEADLINE>
<TEXT>

     Gümrük Birliği Ek Protokolü'nü imzalayan ancak yayımladığı deklarasyonla Güney Kıbrıs'ı tanımadığını bildiren Türkiye, havaalanları ile limanlarını Rumlara açması için AB'nin ısrarıyla karşı karşıya. 
     AB Komisyonu, Türkiye'nin havaalanlarıyla limanlarını Rumlara açması için iki mahkeme kararını emsal gösteriyor. 
     Bunlardan biri 16 mart 1983'te Avusturya'nın İtalya'nın transit mallarına vergi koymasıyla ilgili ihtilaf, diğeri de 9 aralık 1997'de komisyonun Fransa aleyhine açtığı davada alınan karar. 
     Bu davada komisyon Fransız çiftçilerin ithal malları engellemesine Fransa'nın engel olmadığı suçlamasıyla dava açmış ve kazanmıştı. Bu karar İspanya ve İngiltere tarafından da desteklenmişti. 
     Lüksemburg'daki Avrupa Birliği Adalet Divanı, her iki olayda da malların serbest dolaşımının hiçbir şekilde ve gerekçe ile engellenemeyeceği kararını verdi. 
     AB Komisyonu şimdi bu iki kararı Türkiye'nin önüne koyarak, hukuki açıdan limanlarıyla havaalanlarını Rumlara açması gerektiğini savunuyor. 
     Buna karşılık Türkiye ihtilafın hukuki temelde ele alınmasına karşı çıkmayacak. Diğer bir deyişle AB Komisyonu'nun, mahkeme kararlarının netleştirilmesi amacıyla Divan'a gitmesi halinde Türkiye muhalefet etmeyecek. Mahkeme sürecinin iki yıl sürebileceği belirtiliyor. 
     
</TEXT>
</DOC>
