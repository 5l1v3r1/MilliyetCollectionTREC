<DOC>
<DOCNO> 394509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/son/sondun16.html </URL>
<DATE> 2005/11/13/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Almanya'daki Türkler daha dindar ve tutucu oluyor 
</HEADLINE>
<TEXT>

     Almanya'da yaşayan Türklerle ilgili bir araştırmanın sonuçlarını yayınlayan Welt am Sonntag gazetesi, ''Türklerin giderek daha dindar ve tutucu olduklarını'' yazdı. 
     Gazete, merkezi Essen kentinde bulunan Türkiye Araştırmalar Merkezi TAM Vakfı'nın yaptığı araştırmanın sonuçlarına göre, kendilerini ''dindar'' olarak nitelendiren Türklerin oranının geçen 5 yıl içinde yüzde 73'ten yüzde 83'e yükseldiğini belirtti. 
     ''Çok dindar'' olduklarını söyleyen Türklerin oranının da 2000-2005 yılları arasında yüzde 8'den yüzde 28'e yükseldiğini kaydeden gazete, ''tutucu'' Türklerin oranının da aynı süre içinde arttığını yazdı. 
     Buna göre, geçen 5 yıl içinde başörtüsü taktığını söyleyen kadınların oranı yüzde 27'den yüzde 47'ye, erkek ve kız öğrencilerin birlikte spor derslerine katılmalarına karşı çıkan Türklerin oranı da yüzde 19'dan yüzde 30'a çıktı. 
     Focus dergisinde yayınlanan ve Bonn Üniversitesi tarafından yapılan bir araştırmanın sonuçlarına göre de, yüksek okul ya da üniversiteye giden Türk öğrencileri, Alman toplumuna uyum konusunda, ilkokul ya da ortaokul mezunu Türk çocuklarından daha fazla çaba harcıyor. 
     Psikoloji Enstitüsü Profesörü Una Röhr-Sendlmeier, dergiye yaptığı açıklamada, ilk ya da ortaokul mezunu Türk çocuklarının çok azının bir Alman ile ilişkiyi düşünebildiğini, bu çocukların gelecekteki hayat arkadaşının dindar olmasını ve iyi bir aileden gelmesini istediklerini söyledi. 
     
</TEXT>
</DOC>
