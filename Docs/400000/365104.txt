<DOC>
<DOCNO> 365104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sonspo08.html </URL>
<DATE> 2005/07/28/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
12 Dev adam mesaiye başlıyor 
</HEADLINE>
<TEXT>

     A Milli Erkek Basketbol Takımı, 34. Avrupa Şampiyonası finallerinin hazırlıklarına yarın İstanbul'da başlayacak. 
     Sırbistan-Karadağ'da eylül ayında düzenlenecek Avrupa Şampiyonası için yarın sabah Polat Renaissance Otel'de biraraya gelecek milliler, daha sonra ilk çalışmalarını Abdi İpekçi Spor Salonu'nda yapacak. 
     
     HAZIRLIK DÖNEMİ 
     Hazırlıklarını 10 Ağustos'a dek İstanbul'da sürdürecek olan ''12 Dev Adam'', İstanbul'daki hazırlıklar çerçevesinde özel turnuvada İsrail, Polonya ve Türkiye Üniversite Milli Takımı ile hazırlık maçları yapacak. 10 Ağustos'da İtalya'nın Bormio kentine gidecek olan milliler, burada 15 günlük bir kamp programı uygulayacak. Bulgaristan, İtalya, Gürcistan, İrlanda ve Finlandiya ile hazırlık maçları yapacak olan milliler, yurda döndükten sonra ise İstanbul'da düzenlenecek Efes Cup'ta mücadele edecek. A milliler, Efes Cup'ta ilk olarak Fransa ve Rusya karşısında sınav verecek. 
     7 Eylül'de Fransa'ya gidecek olan ''12 Dev Adam'' burada 4 günlük bir kamp programından sonra İstanbul'a dönecek ve 14 Eylül'de Avrupa Şampiyonası finalleri için Sırbistan-Karadağ'a gidecek. 
     Elemelerde oynadığı bütün maçları kazanarak finallere gitme hakkını kazanan Türkiye, finallerde Litvanya, Bulgaristan ve Hırvatistan ile B Grubu'nda yer alacak. 
     
     KADRO 
     A Milli Takım kadrosunda Milli Takımlar Genel Menajeri Doğan Hakyemez, menajer Barbaros Akkaş, teknik direktör Bogdan Tanjevic, antrenörler Nihat İziç, Orhun Ene ve Levent Topsakal ile şu sporcular bulunuyor 
     Ermal Kurtoğlu, Kaya Peker, Ender Arslan, Cenk Akyol, Kerem Gönlüm, Barış Ermiş Efes Pilsen , Kerem Tunçeri, Oğuz Savaş, Fatih Solak, İbrahim Kutluay, Mirsad Türkcan Ülkerspor , Hakan Demirel, Semih Erden Fenerbahçe , Reha Öz İTÜ , Hidayet Türkoğlu Orlando Magic , Mehmet Okur Utah Jazz , Serkan Erdoğan TAU Ceramica , Cem Dinç Almanya . 
     
</TEXT>
</DOC>
