<DOC>
<DOCNO> 395149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sonsiy21.html </URL>
<DATE> 2005/11/15/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Baykal Şemdinli'deki olayın örtbas edilmemesi konusunda kararlıyız 
</HEADLINE>
<TEXT>

     CHP Genel Başkanı Deniz Baykal, Şemdinli’de yaşanan olayı değerlendirirken, "Hangi kutsal amaç için yapıldığı söylenirse söylensin, terörle mücadelede hukuk dışı davranışlar karşısında tavrımızı hep gösterdik, bu konuda da göstermeye kararlıyız. Kim ne hata yaptıysa, onun hesabı sorulmalıdır" dedi. 
     Baykal, partisinin TBMM grup toplantısında yaptığı konuşmada, Şemdinli’de yaşanan olayla ilgili, TBMM Başkanlığı’na araştırma önergesi verdiklerini söyledi. 
     Terörle mücadelede yaşanan olayları, terörle mücadeleye zafiyet getirecek anlayışla ele almadıklarını dile getiren Baykal, şöyle konuştu 
     "Terörle mücadele kararlılığına, azmine zarar getirmeden olayı götürmek istiyoruz. Hangi kutsal amaç için yapıldığı söylenirse söylensin, terörle mücadelede hukuk dışı davranışlar karşısında tavrımızı hep gösterdik. Bu konuda da bu göstermeye kararlıyız. Kim ne hata yaptıysa, onun hesabı sorulmalıdır. Biz olayın açıklığa kavuşturulması, örtbas edilmemesi konusunda kararlıyız." Baykal, "İktidar, terör yapanları meşrulaştıracak yanlışlıklar içine girdi. 
     Bölgeyi, halkı ihmal etti. Terör yapanları ikna etmeye çalışarak, çok büyük bir yanlışlık içine girdi" dedi. 
     Baykal, partisinin TBMM grup toplantısında yaptığı konuşmada, sözlerine, "icra kıskacında" olan ve Anadolu’nun bir çok bölgesinden gelen çiftçilerin de aralarında bulunduğunu belirterek başladı. 
     Tarım, hayvancılık ve çiftçilikle uğraşan insanların çok büyük sorunları olduğunu hep dile getirdiklerini ifade eden Baykal, "Ama bugüne kadar değişen bir şey olmadı" dedi. 
     Türkiye’nin yeni bir iktidar arayışına girdiğini ifade eden Baykal, "Kaçınılmaz olarak bu iktidar gidecektir, yeni bir iktidar gelecektir. Bunlar da geldiler, geldikleri gibi de gidecekler" diye konuştu. CHP’nin Türk Milleti adına yeni iktidarı kuracağını belirten Baykal, "CHP iktidara gelince, durumu, konumu en çok değişecek, sorunları öncelikle ele alınacak kesimin başında çiftçiler geliyor" dedi. 
     Çiftçilerin, mevcut borçlarını yüksek faizlerle ödemek zorunda bırakıldığını savunan Baykal, Eskişehir’in Harmandalı köyünden bir çiftçinin 18 "alaca ineğinin", borcundan dolayı icra yoluyla satışa çıkarıldığını kaydetti. Baykal, çiftçinin 4.7 milyar liralık borcunu, faiziyle 62 milyar lira olarak ödeyeceğini belirtti. 
     
     "KENDİNİ AFRİKA’YA, ASYA’YA, AMERİKA’YA VURDU" 

     Deniz Baykal, "Başbakan Recep Tayyip Erdoğan, bu sorunlarla uğraşmak yerine, kendini Afrika’dan Asya’ya, Amerika’ya vurmuştur. Ama bu sorunlar vardır, göz ardı edilemez" dedi. 
     Başka bir çiftçinin de yaklaşık 19 milyar liralık borcunu yaklaşık 207 milyar lira olarak ödemek zorunda bırakıldığını kaydeden Baykal, 
     "Hükümet, batık bankalardan 45 milyar doların takibini yapamıyor ama hırsını çiftçiden çıkarıyor" diye konuştu. 
     Çimento fabrikalarının yüksek fiyatlarla satılmasını memnuniyet verici olarak değerlendiren Baykal, çimentonun yurtdışında 35-40 dolara, yurtiçinde ise 90 dolara satıldığını öne sürdü. Deniz Baykal, bu durumun, konut sahibi olmak isteyen vatandaşı olumsuz yönde etkilediğini söyledi. 
     CHP Lideri Baykal, Şemdinli’de yaşanan olayın, Türkiye’nin terör sorunu karşısındaki durumunu göstermesi açısından önemli olduğunu dile getirerek, "Bu olay, Türkiye’nin terör konusunda içinde bulunduğu açmazı ortaya koymuştur" dedi. 
     
     "ONUR TEPKİSİ, ONUR İNTİHARI" 

     Van’da da bir trajedi yaşandığına dikkati çeken Baykal, büyük iddialarla gözaltına alınarak tutuklanan ve 4 ayı aşkın bir süredir neyle suçlandığını bile bilmeyen Yüzüncü Yıl Üniversitesi Genel Sekreter Yardımcısı Enver Arpalı’nın, "onur tepkisi, onur intiharı" ile Türkiye’ye çok önemli bir ders verdiğini kaydetti. 
     Çorum’da, "belediye yöneticilerinin yaptıkları iş karşılığında çek almaları olayı" ile ilgili olarak da Baykal, "İktidar seyirci, olaylar kendi dinamikleriyle devam ediyor" dedi. 
     Deniz Baykal, Hükümet’in terörde elde ettiği avantajı iyi değerlendiremediğini ve terörün tekrar ülke gündemine geldiğini söyledi. Baykal, "Terör ülkesi Türkiye, dış politikada bu durumuna uygun politika izlememektedir. Terörün geldiği yer olan Kuzey Irak’ta daha iyi bir politika izlenmeliydi, Türkiye oradaki olaylara seyirci kalmamalıydı" diye konuştu. 
     
     "TÜRKİYE, KENDİ AYAĞINI VURDU" 

     Eve Dönüş Yasası’nın, Hizbullahçılara, PKK’lı teröristlere yaradığını öne süren Baykal, ’Türkiye, kendi silahıyla kendi ayağını vurmuştur" dedi. 
     Deniz Baykal, Hükümet’in terörle mücadeleyi, terörün kucağına itilmiş vatandaşları kucaklayarak başarabileceğini anlaması gerektiğine işaret ederek, "Ancak iktidar, terör yapanları meşrulaştıracak yanlışlıklar içine girdi. Bölgeyi, halkı ihmal ettiler. Terör yapanları ikna etmeye çalışarak çok büyük bir yanlışlık içine girdi. Terör başladığında oradaki halk, tepkisini ortaya koymuş ve terörü istemediğini söylemişti" diye konuştu. 
     Baykal, bölge insanıyla birlikte, onları kazanarak, onlarla işbirliği yapılarak terörle mücadele edilebileceğini belirtti. 
     
</TEXT>
</DOC>
