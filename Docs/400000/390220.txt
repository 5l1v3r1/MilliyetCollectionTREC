<DOC>
<DOCNO> 390220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sontur01.html </URL>
<DATE> 2005/10/27/ </DATE>
<TIME> 03.25 </TIME>
<AUTHOR>  </AUTHOR>
<HEADLINE>
First Lady Sezer'den Cumhuriyet Balosu'nda mesajlar... 
</HEADLINE>
<TEXT>

     Cumhurbaşkanı Ahmet Necdet Sezer'in eşi Semra Sezer, ''Cumhuriyet, yurttaşlarımızı aynı ülkülerde buluşturan, çağdaş dünyanın kavram ve değerleriyle tanıştıran, insan olmanın onurunu ve erdemini yaşatan ortak varlığımızdır'' dedi. 
     Türkiye Kadın Dernekleri Federasyonu TKDF , Cumhuriyet'in 82. yıldönümü ve ''Ulusal Eğitime Destek'' kampanyası kapsamında Ankara Palas Devlet Konukevi'nde ''Cumhuriyet Balosu'' düzenledi. 
     Baloya katılan Semra Sezer, burada yaptığı konuşmada, cumhuriyetin ilanı ile toplumsal, ekonomik ve siyasal yapılanmanın temellerinin atıldığını, Türk toplumunun Atatürk ilke ve devrimlerinin ışığında uygarlık yolunda önemli ilerlemeler sağladığını söyledi. 
     Cumhuriyet Bayramı'nı, Atatürk'ün yüceliğine, cumhuriyet felsefesine ve ulusun büyüklüğüne yaraşır etkinliklerle kutlamanın, Atatürkçü düşüncenin özüne uygun bir görev olduğunu belirten Semra Sezer, şunları kaydetti 
     ''Cumhuriyet döneminde, toplumsal ve ekonomik gelişmenin sağlanmasıyla demokratikleşme süreci hız kazanmış, köklü değişiklikler ve devrimler yaşama geçirilmiştir. Bu atılımlar, eğitim, hukuk, kültür, ekonomi, siyaset ve diğer alanlardaki kapsamlı dönüşümleri olanaklı kılmıştır.'' 
     
     ''KADINLAR, DAHA FAZLA ROL OYNAMALI'' 
     Cumhuriyetin başarıları arasında, kadın hakları alanında gerçekleştirilen ilerici atılımların ayrı bir yeri olduğunu da ifade eden Sezer, ''Bu atılımlar, cumhuriyetin temelindeki özgürlükçü anlayışı, bireye ve eşitlik ilkesine verdiği değeri en iyi biçimde yansıtmaktadır'' dedi. 
     Çağdaş yaşam biçimin ve evrensel değerleri benimseyen Türk kadının, bugün ''Türkiye'nin simgesi'' durumuna gelmesini kıvançla karşıladığını belirten Semra Sezer, şunları söyledi 
     ''Türkiye Cumhuriyeti'nin kadın hakları alanında ulaştığı düzey sevindirici olsa da kadınlarımız toplumsal ve ekonomik yaşama katılımda ve karar verme süreçlerinde daha fazla rol oynamalı. Bu yönde atılacak adımlardan biri de ulusal Eğitime Destek Kampanyası'dır. Kampanyanın amacı, çağdaş eğitimden yoksun kalmış yurttaşlarımıza eğitim olanağı sunmaktır.'' TKDF Başkanı İnci Tuğ da Türk kadınları olarak Atatürk'ten, ilke ve inkılaplarından ve cumhuriyetten ödün vermeden yollarına devam edeceklerini söyledi. 
     ''Bunun için Cumhuriyet kadınları olarak ant içiyoruz'' diyen Tuğ, ''Tarihin hiçbir döneminde hiçbir lider, Atatürk kadar kadın hakları konusunda önsezili olmamıştır. Ne mutlu Atatürk gibi bir lider yetiştiren Türk anasına ve ne mutlu ona sahip olan Türk milletine'' dedi. 
     Baloda, Ankara Olgunlaşma Enstitüsü, Atatürk'ün kıyafetlerini konu alan bir defile sundu. 
     Defilede, üzerinde Atatürk'ün imzası bulunan kıyafet ile bayrak motifli kıyafet büyük alkış aldı. 
     Kıyafetlerin sunulduğu sırada Onuncu Yıl Marşı okunurken, tüm konuklar da marşa ellerindeki Türk bayraklarını sallayarak eşlik etti. 
     Baloda, dans gösterisi ve Atatürk'ün sevdiği şarkılardan bir demet sunuldu. 
     
</TEXT>
</DOC>
