<DOC>
<DOCNO> 369731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/son/soneko02.html </URL>
<DATE> 2005/08/14/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Tüpraş'ta saflar bu hafta netleşecek... 
</HEADLINE>
<TEXT>

     Son tekliflerin 2 Eylül 2005 tarihinde alınacağı ve Tüpraş'ın yüzde 51'inin satılacağı ihalede saflar bu hafta netleşecek. 
     Tüpraş ihalesi için firmalar ön yeterlilik alırken, bunlardan konsorsiyum halinde ihaleye katılacak olanlar için son bildirim süresi 19 Ağustos 2005 olarak belirlendi. 
     Şirketler ihale için konsorsiyum konusunda çalışmalarını hızlı bir şekilde yürütürken, söz konusu tarihe kadar Özelleştirme İdaresi'ne bu konuda bildirimde bulunması gerekecek. 
     Yapılacak konsorsiyumlarda ön yeterliliğin kaybedilmemesi, bir başka deyişle ön yeterlilikte aranan kriterlerin altına düşülmemesi şartı aranacak. 
     
     ÖN YETERLİLİK ALAN FİRMALAR 
     Bu arada, Tüpraş'ta bilgi odası sürecine ön yeterlilik alan tüm firmalar katılırken, alan gezileri ve yönetici sunumlarının da tamamlandığı ifade ediliyor. 
     Tüpraş ihalesi için ön yeterlilik alan firmalar ise şöyle 
     ''TÜPRAŞ Aqusition Cons. Ortak Girişim Grubu, OYAK, OMV Aktiengesellschaft Avusturya , The Shell Company of Turkey Ltd, Zorlu Holding A.Ş, Petrol Ofisi A.Ş, ENI Refining and Market Division İtalya , REPSOL YPF S.A İspanya , PKN ORLEN SA Polonya , Indian Oil Corp. Ltd Hindistan , Anadolu Taşıma TAŞ Ortak Girişim Grubu, MOL Macaristan , ENERJİ Ortak Girişim Grubu. '' 
     
     İLK İHALE İPTAL EDİLMİŞTİ 
     TÜPRAŞ'ın yüzde 65.76'lık bölümünün özelleştirilmesi için, geçen yılın Ocak ayında yapılan ihalede en yüksek teklifi, 1 milyar 302 milyon dolar ile Efremov Kautschuk GmbH Tatneft-Zorlu Grubu vermiş ve Özelleştirme Yüksek Kurulu da satışı onaylamıştı. Ancak, ardından yaşanan mahkeme sürecinde Danıştay, TÜPRAŞ'ın satışını iptal etmişti. 
     Daha sonra ÖİB, elindeki TÜPRAŞ hisselerinin yüzde 14.76'lık bölümünü, Borsa Toptan Satışlar Pazarı'nda, yurtdışında yerleşik kurumsal yatırımcılara satmış ve yaklaşık 446 milyon dolar gelir elde etmişti. 
     
</TEXT>
</DOC>
