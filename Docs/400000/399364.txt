<DOC>
<DOCNO> 399364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sonspo30.html </URL>
<DATE> 2005/11/30/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
14 kulüp, Canaydın'ın Kulüpler Birliği Başkanı olmasını istiyor 
</HEADLINE>
<TEXT>

     Birinci Futbol Ligi Kulüpler Birliği Vakfı Genel Kurulu, çoğunluk sağlanamadığı için yapılamazken, 14 kulübün başkan ve yöneticileri Galatasaray Kulübü Başkanı Özhan Canaydın'ın başkan olmasını istediklerini açıkladılar. 
     Aralarında Galatasaray Kulübü Başkanı Özhan Canaydın, Beşiktaş Kulübü Başkanı Yıldırım Demirören, Ankaragücü Kulübü Başkanı Cemal Aydın'ın da bulunduğu 14 kulübün başkan ve yöneticileri Sheraton Otel'de biraya gelip, 7 Aralık Çarşamba günü yapılacak genel kurula tek adayla gidilmesi için strateji belirledi. 
     Fenerbahçe, Gençlerbirliği, Gaziantepspor ve Ankaraspor temsilcilerinin yer almadığı Sheraton Otel'deki toplantı sonrasında 14 kulüp adına bir açıklama yapan Malatyaspor Başkanı Hikmet Tanrıverdi, Özhan Canaydın'ı ikna etmeye çalıştıklarını söyledi. 
     Tanrıverdi, genel kurul toplantısının birliktelik sağlanamadığı için yapılamadığını ve biraraya gelen 14 kulübün önümüzdeki hafta yapılacak genel kurulda birlikte hareket etme kararı aldıklarını ifade ederek, ''Birliği sağlayıp, tek adayla seçime gitmemiz gerekiyordu. Bugün yaşananlar nedeniyle seçim gerçekleştirilemedi. Bir gecede aday çıkınca böyle oldu. Bugüne kadar hep tek adayla seçime gidilmişti. Yine tek adayla seçime gidilmesi gerekiyordu. 14 kulüp önümüzdeki 1 hafta içinde aynı kararlılıkla, birlikte hareket edeceğiz'' diye konuştu. 
     Toplantının son anda organize edildiğini dile getiren Tanrıverdi, ''Katılmayanların da haberi olsa katılırdı. Onların da farklı düşündüğünü sanmıyorum. Önümüzdeki hafta birlik sağlanır. Tek aday üzerinde uzlaşırız'' dedi. 
     
</TEXT>
</DOC>
