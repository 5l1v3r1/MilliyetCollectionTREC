<DOC>
<DOCNO> 357339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/soneko30.html </URL>
<DATE> 2005/07/01/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Ankara indirim günleri başladı... 
</HEADLINE>
<TEXT>

     Ankara Ticaret Odası ATO Başkanı Sinan Aygün, ATO'nun 61 meslek komitesinin ve oda meclisinin aldığı ''Uyulması Zorunlu Mesleki Karar'' uyarınca, bundan böyle mağazaların, ATO tarafından belirlenecek dönemler dışında indirim günleri düzenleyemeyeceğini bildirdi. 
     Aygün, Ankara İndirim Günlerinin açılışında yaptığı konuşmada, yaz indirimlerinin her yıl 1 Temmuz-31 Ağustos arası, kış indirimlerinin ise 1 Şubat-31 Mart tarihleri arasında yapılacağını kaydetti. 
     İndirime giden mağazaların ATO'dan izin aldıklarını belirten Aygün, şöyle devam etti 
     ''Buna neden gerek duyduk Çok sayıda şikayet aldık. Alan da satan da şikayetçi. İndirim günlerine düzen getirerek, tüketiciyi ve tüccarı koruyacağız. 
     İndirimlerin zamanında ve ATO'ya verilen indirim taahhütleri doğrultusunda yapılıp yapılmadığı ATO tarafından denetlenecek. İndirim zamanı ve oranlarına uyulmaması halinde ATO tarafından uyarma, kınama ve üyelikten çıkarmaya varan disiplin cezaları ile 3 milyar liraya kadar para cezası verilecek.'' Amaçlarının piyasaya müdahale etmek değil, tüketicileri gerçek indirimle tanıştırmak, mağazaları yıkıcı rekabet koşullarından korumak ve düzen içinde ticari faaliyetlerin yapılmasını gözetmek olduğunu kaydeden Aygün, indirimlerin tüketici odaklı olacağını söyledi. 
     Aygün, her indirim döneminin ATO tarafından açıklanacağını ifade ederek, ATO'dan indirim günleri için yetki belgesi alınacağını, yetki belgelerinin mağazaların görünür bir yerine asılacağını belirtti. 
     
     GEÇİŞ DÖNEMİNE İHTİYAÇ VAR 
     ATO Başkanı Aygün, geçiş dönemine ihtiyaç bulunduğuna işaret ederek, bu ilk indirim günlerinde üyelerin izin alması gerektiğini bilmesini ve indirimlerin artık belirli dönemlerde yapılacağını öğrenmelerini amaçladıklarını kaydetti. 
     Bu uygulamanın Türkiye'de ilk kez yapıldığının altını çizen Aygün, esnaf odalarına kayıtlı esnafın bu organizasyona katılması çağrısında bulundu. 
     Bu arada, indirim günlerinin başlaması nedeniyle İzmir Caddesi'nde Mehter Takımı gösteri yaptı. Gösteriyi izleyen Aygün, vatandaşlarla ve esnafla sohbet etti. Aygün, açılışın ardından İzmir Caddesi civarındaki mağazaları da gezdi. 
     
</TEXT>
</DOC>
