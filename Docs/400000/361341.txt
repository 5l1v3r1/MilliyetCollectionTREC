<DOC>
<DOCNO> 361341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sondun55.html </URL>
<DATE> 2005/07/15/ </DATE>
<TIME> 23.45 </TIME>
<AUTHOR>  </AUTHOR>
<HEADLINE>
ABD, Çin generali Cu Çenghu’nun sözlerine tepki verdi... 
</HEADLINE>
<TEXT>

     ABD, Çin generali Cu Çenghu’nun "gerekirse nükleer silahlarımızı ABD’ye çeviririz" biçimindeki sözüne önem vermeyerek "bu, resmi görüşü yansıtmaz" yanıtını verdi. 
     Çin Ulusal Savunma Üniversitesi dekanı Tümgeneral General Cu’nun sözünü değerlendiren ABD Dışişleri Bakanlığı Sözcüsü Sean McCormack, "General Cu’nun sözleri umarız Çin hükümetinin görüşünü yansıtmıyordur" dedi. 
     Sözcü McCormack, ABD Dışişleri Bakanlığı Müsteşarı Robert Zoellick’in bu ay içinde Pekin’i ziyaret ederek iki ülkenin karşılıklı menfaatlerinin güvenlik dengesi de gözetilerek yeniden istikrar içinde ele alınacağını bildirdi. 
     ABD Dışişleri Bakanı Condoleezza Rice da, ABD-Çin münasebetlerinin olumlu yanlarının olumsuz taraflarından çok daha fazla olduğunu belirtmiş bulunuyor. 
     Tümgeneral Zu Çenghu, ABD’nin Tayvan sorunu yüzünden Çin’e saldırması durumunda bunun Pekin’in nükleer silahlarla karşılık vermesine yol açabileceğine inandığını söyledi. 
     Asian Wall Street Journal dergisinin haberine göre Tümgeneral Cu, bu yaklaşımın kendi kişisel görüşü olduğunu ve resmi politikayı anlatmadığını vurgulayarak, Çin ile ABD’nin savaşa girmeyeceklerine de emin olduğunu söyledi. 
     Dergi, Hong Konglu gazetecilerin ziyareti sırasında Tayvan sorununda ABD’nin olası müdahalesine Çin’in nasıl karşılık verebileceği yönündeki bir soru üzerine bu açıklamayı yaptığını belirttiği general Cu’nun, askeri görevli olmasına rağmen, siyasetin ya da askeri stratejinin belirlenmesinde rolü bulunmadığını yazdı. 
     Çin’den 1949’ta ayrılan Tayvan’ı ülke topraklarının bir parçası olarak gören Pekin, adanın resmen bağımsızlık ilan etmesi durumunda saldıracağı tehdidinde bulunuyor. Böyle bir durumda Tayvan’ın en büyük silah destekçisi olan ABD’nin de adayı korumak için çatışmaya girebileceği yorumları zaman zaman yapılageliyor. 
     
</TEXT>
</DOC>
