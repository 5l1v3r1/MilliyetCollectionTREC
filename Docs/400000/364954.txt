<DOC>
<DOCNO> 364954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/yazar/akyol.html </URL>
<DATE> 2005/07/28/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Anayasa yargısı ve siyaset 
</HEADLINE>
<TEXT>


ANAYASA Mahkemesi'nin bazı kararlarında ve karşı oy yazılarında insanı hayrete düşürecek görüşlere rastlamak mümkündür. 
"27 Mayıs'ı eleştirmek suçtur" gibi... 
"Vakıflar üniversite kuramaz" gibi... 
"Özelleştirme Atatürkçü ekonomiye aykırıdır" gibi... 
Tülay Tuğcu'nun böyle hukuk felsefesini zorlayan 'sürpriz' karar ve karşı oy yazıları yok. Dengeli, itidalli, saygın bir hukukçu olan Tuğcu'nun seçilmesi Yüce Mahkeme'nin itibarı bakımından da iyi oldu turların uzayıp gitmesi yıpratıcı olurdu çünkü... 
Seçimlerde Tuğcu önce üç oy aldı sonra üyelerden Necmi Özler'in oyuyla 4'e çıktı. 
Başkan Vekili Haşim Kılıç, sorumlu davrandı, "kurumunun yıpranmaması için" adaylıktan çekildi, Sayın Tuğcu'yu destekledi. Sacit Adalı da oy verince, Tuğcu 6 oyla Anayasa Mahkememizin başkanlığına seçilen ilk kadın oldu. 
Hukukçu, başkan ve kadın kimlikleriyle kendisini kutluyorum, başarılar diliyorum... 

GÜNDEMDEKİ tartışma, Anayasa Mahkemesi'ne Meclis'in üye seçip seçmemesi.. 
Meclis'in Anayasa Mahkemesi'ne üye seçmesine karşı çıkanlar diyor ki 
"Anayasa Mahkemesi mahkemedir... Düşünülen reformda Anayasa Mahkemesi'nin 21 üyesinden 7'sini Meclis seçerse Anayasa Mahkemesi siyasallaşır." 
Hayır... Anayasa mahkemeleri adli anlamda "mahkeme" değildir 
Onun için bütün gelişmiş demokrasilerde anayasa mahkemesi niteliğindeki kurumların üyelerinin ya tamamını ya da önemli bir kısmını siyasi organlar seçmektedir 
Fransa'da bu kurumun adı "mahkeme" bile değildir, "Anayasa Konseyi"dir, 9 üyenin üçünü meclis, üçünü senato, üçünü siyaseten sorumlu cumhurbaşkanı seçer. Madde 56 
Almanya'da üyelerin tamamı parlamento tarafından seçiliyor. Madde 74 
İtalya'da üyelerin üçte birini parlamento, üçte birini cumhurbaşkanı, sadece üçte birini yargı seçmektedir. Madde 135 
İspanya'da üyelerin çoğunluğunu siyasi organlar seçiyor. Madde 159 
Çünkü anayasa mahkemeleri "mahkeme" değildir, anayasaya uygunluk denetimi yapan bir 'konsey'dir, işlevleri büyük çapta siyasi olduğu için, üyelerinin önemli bir bölümünü siyasi organlar seçer. 

DOKTRİN dediğimiz hukuk biliminde bu konuda hemen hemen görüş birliği vardır. Bizde en son ve mükemmel bir araştırma, Doç. Dr. Zühtü Arslan'ın "Anayasa Teorisi" adlı kitabıdır. Seçkin Yayınevi, 2005, sf. 255-264 
Türkiye'de 1961 Anayasası Anayasa Mahkemesi üyelerinin bir bölümünü parlamentonun seçmesini benimsemişti. 12 Eylül darbesi, TBMM'yi bu yetkiden mahrum etti Merhum Bülent Tanör'ün belirttiği gibi, dünyada bunun örneği yoktur ve 12 Eylül'ün "sorumsuz cumhurbaşkanı"na aşırı yetkiler veren devlet modelinin bir ürünüdür. Türk Anayasa Hukuku, sf. 457 
Gerçekten, 12 Eylül, geleneksel devletçi-seçkinci anlayışa uygun bir tarzda, "seçilmişler"i olabildiğince dışlayarak "oligarşik" bir 'iç devlet' anlayışıyla anayasa yapmıştır. YÖK ve MGK aynı felsefenin diğer örnekleridir. 
Demokratikleşen Türkiye'de MGK bile değişmişken, Anayasa Mahkemesi üyelerinin seçiminde Meclis'e yetki tanımamak demokrasi felsefesine aykırıdır. 



</TEXT>
</DOC>
