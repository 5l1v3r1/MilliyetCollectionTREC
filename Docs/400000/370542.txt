<DOC>
<DOCNO> 370542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sondun30.html </URL>
<DATE> 2005/08/17/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Gerginlik had safhada Batı Şeria'da silahlı saldırı 3 ölü... 
</HEADLINE>
<TEXT>

     Batı Şeria'da bir İsraillinin ateş açması sonucu 3 Filistinlinin öldüğü bildirildi. 
     İsrail basını, Batı Şeria'nın Şilo Yahudi yerleşim yeri yakınındaki saldırıda 2 Filistinlinin de yaralandığını duyurdu. 
     İsraillinin silahı, görevde olan bir korumadan kaptığı ve yakındaki Filistinlilerin üzerine ateş açtığı belirtildi. İsraillinin tutuklandığı kaydedildi. 
     Basında yer alan haberlere göre İsrailli, İsrail'in Gazze Şeridi ve Batı Şeria'nın 4 yerleşim yerinden çekilme sürecine zarar vermek için ateş açtı. Ancak bu haber, bağımsız kaynaklarca henüz doğrulanmadı. 
     Öte yandan, İsrail askerlerinin, Gazze Şeridi'nin en büyük Yahudi yerleşim yeri Neva Dekalim'deki sinagoga, yüzlerce ibadet edeni dışarı çıkarmak için girdiği bildirildi. 
     Askerlerin, görevlerini yerine getirmeden önce dua edenleri bekledikleri belirtildi. 
     İsrail ordu sözcülüğü, Gazze Şeridi'nden çekilme planı çerçevesinde Morag Yahudi yerleşim yerinin boşaltıldığını kaydetti. 
     İsrailli yetkililer, Gazze Şeridi'ndeki 21 yerleşim yerinden 5'inin, Batı Şeria'daki 4 yerleşim yerinden 2'sinin boşaltıldığını bildirmişti. 
     
     HAMAS 
     Bu arada Filistinli Hamas örgütü, İsrail'in Gazze'de Yahudi yerleşim birimlerini boşaltmasının, işgal altındaki tüm toprakların boşaltılmasına yönelik ilk adım olduğunu belirterek, silah bırakmayacağını açıkladı. 
     Hamas'ın üst düzey yetkilisi Halid Meşal, ''Bugün Gazze, Yarın Kudüs'' yazılı bir afişin önünde yaptığı konuşmada, İsrail Filistinlilerin devlet kurmak için istedikleri topraklarda işgali sürdürürken silah bırakmayacaklarını ifade ederek, ''Yolun başındayız ve silah bırakmadık, bırakmayacağız. Mücadele bitmedi'' dedi. 
     Meşal, Gazze'nin boşaltılmasının, Filistinlilerin hakları ve topraklarını, görüşmeler değil sadece güç yoluyla kazanabileceğinin kanıtı olduğunu belirterek, Hamas'ın direnişe ve siyasette rol olmaya devam edeceğini sözlerine ekledi. 
     
</TEXT>
</DOC>
