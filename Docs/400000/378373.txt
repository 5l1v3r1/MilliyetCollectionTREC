<DOC>
<DOCNO> 378373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/soneko45.html </URL>
<DATE> 2005/09/14/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
IMF Başkanı Ülke kotaları ve oy ağırlıkları yeniden düzenlenmeli 
</HEADLINE>
<TEXT>

     Uluslararası Para Fonu IMF Başkanı Rodrigo Rato, kuruluşta düşünülen reform kapsamında, üyelerin kararlarda ağırlığını belirleyen ülke kotalarının da yeniden üleştirilmesini istedi. 
     Rato, Financial Times gazetesi için kaleme aldığı makalesinde, IMF'de üye ülkelerinin taleplerinin daha adil temsil edilmesi gerektiğini savundu. 
     ''Fonun misyonu yeniden tanımlanırken yönetişim biçiminin de yeniden değerlendirilmesi gerektiğini'' vurgulayan Rato, ''Kuruluşun uluslararası bir örgüt olarak meşruiyetini koruması, bütün üyelerin adil biçimde temsil edilebilmesine bağlı. Kotaların bugünkü dağlımı bu meşruiyeti tehlikeye sokuyor'' dedi. 
     Rato, kota ve oy dağılımının yeni esaslara bağlanmasıyla IMF politikalarından en fazla etkilenen Afrika'nın yoksul ülkeleriyle, Güneydoğu Asya'nın yeni gelişen ülkelerinin kuruluş kararlarında daha etkin rol almasının sağlanacağını ifade etti. 
     IMF tüzüğüne göre, her üye ülkeye, ekonomik güçlerine göre miktarı tayin edilen fondaki sermaye paylarına göre, bir kota ayrılıyor. Ülkeler, IMF kararlarında kotalarına göre belirlenen oy sayısı oranında etkili oluyor. 
     Kota sistemi, her ülkeye IMF sermayesinde sahip oldukları her 10 bin SDR Özel Çekme Hakkı yalnız IMF işlemlerinde kullanılan özel hesap birimi, bir nevi IMF parası için 100 oy hakkı veriyor. 
     Sistem bu biçimiyle, kuruluş kararlarında başta ABD olmak üzere zengin batılı ülkelerin belirleyiciliğine yol açtığından, IMF politikalarından en fazla etkilenen yoksul ülkelerin tepkisini çekiyor. 
     
</TEXT>
</DOC>
