<DOC>
<DOCNO> 356018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/sonyas08.html </URL>
<DATE> 2005/06/27/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Hangi ünlüye hangi saç yakışıyor 
</HEADLINE>
<TEXT>

     Hayranlarının Brad Pitt'i doğal saç renginde, Renee Zellweger, Sarah Michell Gellar ve Charlize Theron'ı sarışın, Drew Barrymore'u kumral görmek istediği ortaya çıktı. 
     People dergisinin internet sitesinde düzenlenen ankette, hayranları sürekli saçlarının rengini değiştiren ünlülere birbirinden değişik renklerden hangisinin yakıştığını oyladı. 
     Yapılan oylamada, Angelina Jolie ile kamera karşısına geçtiği ''Mr.and Mrs.Smith'' filminin galasında hayranlarının önüne civciv sarısına boyattığı saçlarıyla çıkan Brad Pitt, hayranlarından ''kırık not'' aldı. Farklı görüntüsü yadırganan Pitt'in yeni saçlarını beğenmeyen hayranlarının oranı yüzde 92 oldu. 
     Saçlarını boyattığı günden bu yana olumsuz eleştiriler alan Pitt de sonunda, ''Saçlarımı sadece eğlence için boyatmıştım. Ama hayatımdaki hatalardan biri oldu'' itirafında bulundu. 
     ''Herbie Fully Loaded'' adlı film için saçlarını sarıya boyatan Lindsay Lohan'ın yeni saç modeli de sınıfta kaldı. Yıldızı eskisi gibi ateş kızılı saçlarıyla görmek isteyenlerin oranı yüzde 83 oldu. 
     Saçlarının rengini değiştirmeyi seven yıldızlardan Jessica Alba'nın dört ayrı saç rengi oylandı. Buna göre Jessica'yı açık kumral görmek isteyenlerin oranı yüzde 45 olurken, altın sarısı saçlar yüzde 26, açık sarı saçlar yüzde 25, koyu kahve saçlar ise yüzde 4 oranında oy aldı. 
     
     ESMER BRIDGET DE BEĞENİLMEDİ 
     ''Bridget Jones'un Günlüğü'' filminin çekimlerinin tamamlanmasının ardından galaya siyah saçlarıyla gelen ünlü aktris Renee Zellweger de değişikliği seven ünlülerden. 
     Sürekli saçlarının rengiyle oynayan ''çiçeği burnunda gelin'', artık yeni saç modelleriyle yeni evlendiği şarkıcı eşi Kenny Chesney'yi şaşırtacak. Yapılan oylamada siyah saçları beğenilmeyen Zellweger'i hayranlarının yüzde 59'u sarışın, yüzde 19'u platin sarısı saçlarla, yüzde 16'sı ise kızıl görmek istiyor. 
     Skandallarıyla ünlü yıldız Paris Hilton'un kızkardeşi Nicky sarı saçlarını uzun zaman önce siyaha boyatan ünlülerden. 
     Kardeşi Paris'in aksine frapan görüntüyü tercih etmeyen Nicky Hilton'un hayranları da aynı görüşte. Hilton'u siyah saçlarla görmek isteyenler yüzde 48, kumral görmek isteyenler yüzde 38, sarışın halini beğenenler ise yüzde 14 oranında oy verdi. 
     
     ''ESMER'' VAMPİR AVCISI DA BEĞENİLMEDİ 
     ''Vampir Avcısı Buffy-Buffy the Vampire Slayer'' dizisiyle yıldızı parlayan Sarah Michelle Gellar, ''Revolver'' adlı gerilim filmi için yıllardır sarı olan saçlarını boyatarak kumral bir güzel oldu. 
     Hayranları Gellar'ın yeni görüntüsüne alışamazken, güzel oyuncuyu sarışın olarak görmek isteyenlerin oranı yüzde 41 olarak belirlendi. Sarah Michelle Gellar'ın kumral görüntüsü yüzde 38, esmer hali ise yüzde 21 oranında oy aldı. 
     Hayranlarının Drew Barrymore'u kumral, Oscarlı güzel yıldız Charlize Theron' ile Kirsten Dunst'u ise sarışın olarak görmek istediği ortaya çıktı. 
     
</TEXT>
</DOC>
