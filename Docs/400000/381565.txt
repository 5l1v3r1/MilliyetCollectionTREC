<DOC>
<DOCNO> 381565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/soneko23.html </URL>
<DATE> 2005/09/26/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Tüzmen Yıllık ortalama ihracat artışı yüzde 17.5 oldu... 
</HEADLINE>
<TEXT>

     Devlet Bakanı Kürşad Tüzmen, Eylül ayında ihracatın yüzde 25.5 artığını, yıllık ortalama ihracat artışının ise yüzde 17.5 düzeyinde gerçekleştiğini söyledi. 
     Tüzmen, ''böylece ihracatta, ciddi bir artış hamlesi tekrar başladı'' dedi. 
     Devlet Bakanı Tüzmen, Başbakan Recep Tayyip Erdoğan'ın da katıldığı, Hilton Oteli'ndeki 8. Dış Ticaret Haftası açılış töreninde konuşma yaptı. 
     Tüzmen, Türkiye'nin 8 yıl önce dünya dış ticaretinden sadece binde 3.5 pay alırken, bu yıl ilk defa bu payın yüzde 1'e çıktığını, bu birin yanına sıfırları ihracatçılarla birlikte ekleyeceklerini ifade etti. 
     Bakan Tüzmen, Türkiye'nin en fazla ihracat yapan 22, en fazla ithalat yapan 14. ülke olduğunu belirtirken, Türkiye'nin en büyük 20. ihracatçı ülke olmasını hedeflediklerini, bu hedefe de 2006 yılında ulaşılacağını tahmin ettiklerini söyledi. 
     Şu anda, esneklik ve kriz yönetimi kabiliyetinin üst noktasında bulunduklarını anlatan Tüzmen, tecrübelerle kriz yönetimi, soğuk kanlılık ve olgunluğun öğrenildiğini belirtti. Tüzmen, Türkiye'nin kaliteli ürün yelpazesi ile dünya pazarlarında yer aldığını ifade ederek, ihracatçının içerde bir çok güçlük ile karşılaşmasına rağmen bunu başardığını vurguladı. 
     Bakan Tüzmen, 1998-2004 yılları arasında Türkiye'nin ihracatının yıllık ortalama yüzde 15 büyüdüğünü, 2003 yılında yüzde 31, 2004'te de yüzde 34 artış gösterdiğini, 2005 yılına gelindiğinde ihracat artış hızının Temmuz'da yavaşladığını anlatırken, Eylül ayında ise ihracatın yüzde 23.5 arttığını ve yıllık ortalamanın da 17.5'e yükseldiğini kaydetti. 
     ''İhracatta ciddi bir artış hamlesi tekrar başladı'' diyen Tüzmen, ithalat artış hızının ise şu anda yüzde 19'a indiğini, ithalat artışının hız kestiğini söyledi. 
     
     TÜRKİYE GSMH'SİNİN YÜZDE 55'İ DIŞ TİCARETTEN 
     Devlet Bakanı Kürşad Tüzmen, Türkiye'nin gayri safi milli hasılasının GSMH yarısından fazlasının dış ticaretten elde edildiğini vurgularken, 2004 yılı sonunda dış ticaretin GSMH'nin yüzde 55'ini oluşturduğunu hatırlattı. 
     Bu oranın, dış ticaretin Türkiye ekonomisi açısından ne kadar hayati bir önemi bulunduğunun açık bir göstergesi olduğunu belirten Tüzmen, ''amacımız bu eğilimin daha da artırılması'' dedi. 
     Bakan Tüzmen, dünyadaki en önemli gelişmenin küreselleşme olduğunu belirtirken, küreselleşmeye uyum sağlayabilen, gerekli uygulamaları pratiğe dökebilen, teknoloji ve bilgiyi gelişmenin vazgeçilmez unsuru olarak kabul ederek strateji geliştiren toplumların 20. Yüzyıl'a bir adım önde girmeyi başardığını anlattı. 
     Türkiye'nin de dış dünya ile etkileşiminin küreselleşme bağlamında ele alınması gerektiğini ve bu etkileşimin en önemli faktörünün dış ticaret olduğunu kaydeden Tüzmen, bu bağlamda dış ticaret politikalarının ekonomideki belirleyiciliğinin göz önünde tutularak, yatırım, üretim-ihracat temelinde çok boyutlu stratejik bir yaklaşımla değerlendirme yaptıklarını anlattı. 
     
     KOMŞU VE ÇEVRE ÜLKELER 
     Komşu ve çevre ülkeler stratejisi kapsamında son 5 yılda bu ülkelerin ihracat içindeki payının yüzde 28'e çıktığını kaydeden Tüzmen, Türkiye'nin içinde bulunduğu coğrafyaya ihracatının ise 17 milyar dolara ulaştığını, bölge ithalatından da yüzde 2 pay aldığını, gelecekte bu payın yüzde 10'lara çıkarılmasını hedeflediklerini söyledi. 
     
     HİZMET TİCARETİNİN ÖNEMİ 
     Bakan Tüzmen, Türkiye'nin coğrafi konumunun sadece mal ticareti için değil hizmet ticareti için de çok önemli olduğunu ifade ederken, yurtdışı müteahhitlik sektörünün 62 ülkede 64 milyar dolar tutarında proje üstlendiğini, sektörün, son 10 yılda ortalama 2.2 milyar dolarlık yeni iş alma hacmine ulaştığını kaydetti. 
     Bakan Tüzmen, dünya pazarlarında yaşanan kıran kırana rekabet, bölgede yaşanan gerilimler, kurlarda yaşanan dezavantajlara rağmen hedefleri küçültmeden yollarına devam ettiklerini, ihracatçıların, üreticilerin maliyetlerini düşürme yolundaki çalışmaların sürdüğünü kaydetti. 
     Türk Eximbank'ın şu anda, Türkiye'de en düşük faizli krediyi verdiğine işaret eden Tüzmen, bankanın ihracat sektörüne Ocak-Eylül dönemindeki desteğinin 5.2 milyar dolar olduğunu, bu desteğin yıl sonunda 8 milyar dolara ulaşmasının hedeflendiğini söyledi. 
     
     2023'E DÖNÜK HEDEFLER 
     Cumhuriyetin 100. yılı olan 2023 yılı için iddialı hedefler koyduklarını belirten Bakan Tüzmen, 2023'de ihracatın 500 milyar doları, ithalatın da 600 milyar doları aşmasını öngördüklerini ve dış ticaret hacminin 1.1 trilyon dolara ulaşacağını sözlerine ekledi. 
     
</TEXT>
</DOC>
