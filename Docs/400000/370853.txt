<DOC>
<DOCNO> 370853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/sondun23.html </URL>
<DATE> 2005/08/18/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Papa 16. Benediktus Almanya'da... 
</HEADLINE>
<TEXT>

     20. Dünya Gençlik Günü'ne katılmak amacıyla Almanya'nın Köln kentine gelen Papa 16. Benediktus, "Papa olduktan sonra ilk yurtdışı ziyaretimin Almanya'ya olması tanrının bir isteği" dedi. 
     Köln-Bonn havaalanında Cumhurbaşkanı Horst Köhler ve Başbakan Gerhard Schröder tarafından karşılanan Papa, burada yaptığı konuşmada, "Papa olduktan sonra ilk yurtdışı ziyaretimin Almanya'ya olması tanrının bir isteği. Burada bulunan herkese içten karşılama için teşekkür ediyorum" dedi. 
     Köln kentinde gençlerle birlikte olmaktan çok mutlu olduğunu, onlara destek ve ümit vermek istediğini ifade eden Papa, Yahudi ve Müslüman cemaatlerinin temsilcileriyle de görüşeceğini kaydetti. 
     Papa, konuşmasının sonunda kısa bir dua okuyarak, "Tanrı Almanya'yı korusun" dedi. 
     Cumhurbaşkanı Köhler de Papa'yı kendi ülkesinde kabul etmekten büyük mutluluk duyduğunu belirterek, Papa'nın ilk yurtdışı ziyaretini Almanya'ya yaptığı bu günün kendileri için büyük ve güzel bir gün olduğunu söyledi. 
     Dünya Gençlik Günü'nün bunun için çok güzel bir vesile olduğunu ifade eden Köhler, "Dünya Gençlik Günü'nün insancıl ve insan sevgisi dolu bir inanç için işaret olmasını diliyorum" dedi. 
     Papa'nın seçiminin tarihi öneme sahip olduğunu kaydeden Köhler, "Protestan bir Hıristiyan olarak, aramızdan bir Almanın Papa olmasından büyük mutluluk duyuyorum. Tanrı sizi kutsasın. Seçiminiz dünya çapında barış için bir sinyal" dedi. 
     Papa, bugün Ren nehrinde vapur gezisi yaparak halkı selamlayacak. Papa'nın ziyareti nedeniyle Köln kentinde sıkı güvenlik önlemleri alındı. Papa'nın korunması amacıyla yaklaşık 4 bin polis görev yapıyor. 
     
</TEXT>
</DOC>
