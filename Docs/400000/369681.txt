<DOC>
<DOCNO> 369681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/yasam/ayas.html </URL>
<DATE> 2005/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kurşunu bitti, kurtuldum' 
</HEADLINE>
<TEXT>


Villada bastığı kocasını öldürüp, sevgilisi Ö.A.'yı döven Özman, "Namusumu temizledim" derken, Ö.A., "Kurşunu bitince ölümden kurtuldum" dedi 

MURAT SANDIKÇI Samsun DHA 

Samsun'da yazlık villalarında bastığı 6 yıllık eşi Mustafa Taner Özman'ı 49 9 kurşun sıkarak öldürüp, sevgilisi Ö.A.'yı 28 da sopayla döverek hastanelik eden Elmas Özman 30 tutuklandı. "Namusumu temizledim" diyen Elmas Özman'ın hastanelik ettiği Ö.A. ifadesinde, "Elmas Hanım hışımla içeriye girdi. Tabancayı eşine doğrultup 9 el ateş etti. Kurşunları bittiği için ölümden kurtuldum, ama kafama vazo atıp sopayla dövdü" dedi. 

Sevişirken yakaladı 
Samsun'da eşiyle bir süredir ayrı yaşayan bir çocuk annesi Elmas Özman, kendisinden boşanmak için dava açan ve başka kadınlarla birlikte olduğunu duyduğu eşi Mustafa Taner Özman'ın önceki gün sevgilisi Ö.A.'yı, yazlık villalarına götürdüğünü öğrenince, ruhsatsız tabancasını yanına alarak takibe başladı. Anahtarla kapıyı açıp villaya giren Özman, eşi ile Ö.A.'yı yatak odasında sevişirken yakaladı. Çılgına dönen genç kadın, çantasından çıkardığı tabancayla eşine 9 el ateş etti. Mustafa Taner Özman olay yerinde ölürken, kurşunları biten Elmas Özman, bu kez Ö.A.'nın kafasına vazo fırlattı, ardından eline geçirdiği sopayla bayıltıncaya kadar dövdü. Elmas Özman elinde tabancasıyla dışarı çıkarken, silah seslerini duyan komşularının ihbarı üzerine olay yerine gelen polis tarafından yakalandı. Gözaltına alınan Özman, dün çıkarıldığı mahkemece tutuklandı. 
5 ay önce boşanma davası açan eşiyle ayrı evlerde yaşadıklarını anlatan Elmas Özman, ifadesinde olayı şöyle anlattı "Villaya gittiğimde kocamı başka bir kadınla birlikte görünce çılgına döndüm. Namusumu temizledim." 

Yaralarını gizledi 
Adliyeye getirilen Ö.A.'nın başında ve yüzündeki yaraları gizlemek için şapka ve gözlük taktığı görüldü. İfadesinde şunları kaydetti "Yatak odasındaydık, Elmas Özman elinde silahla içeriye daldı. Tabancayı eşine doğrultup tetiğe bastı. Beni de öldürecek sandım. Ama kurşunları bitmişti, bu sayede kurtuldum. Porselen vazoyu kafama attı. Ardından bir sopayla beni dövmeye başladı. Bayılmışım, gerisini hatırlamıyorum." 




</TEXT>
</DOC>
