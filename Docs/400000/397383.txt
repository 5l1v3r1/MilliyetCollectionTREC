<DOC>
<DOCNO> 397383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sonspo15.html </URL>
<DATE> 2005/11/23/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Gözlemcilere de dinlendirme cezası verildiği ortaya çıktı 
</HEADLINE>
<TEXT>

     Futbol Federasyonu Gözlemciler ve Temsilciler Kurulu, görev aldıkları maçlarda hakemlerin yönetimlerinin karşılığı olmayan yüksek notlar veren gözlemcileri dinlendirmeye başladı. 
     Turkcell Süper Ligi'nin 12 haftalık döneminde 16 gözlemciye 3 ile 6 hafta arasında ceza verildi. 
     40 gözlemciden 12'si 6 hafta 100 ceza puanı , 2'si 4 hafta 75 ceza puanı ve 2'si de 3 hafta 50 ceza puanı dinlendirme cezası aldı. 
     Dinlendirilen gözlemcilerin en fazla, yüksek puan verdikleri gerekçesiyle cezalandırıldıkları ortaya çıktı. Raporlarında yalnızca ''Hakem çok başarılıydı'' yazanlara da 6 hafta dinlendirme cezası verildiği ifade edildi. 
     FIFA ve MHK talimatlarına göre, gözlemcinin yüksek not verdiği hakemle ilgili olarak hakemlik formasyonuna sahip olup olmadığı, müsabakaya gerekli önemi verip vermediği, her iki tarafa da eşit davranıp davranmadığı, kural bilgisi ve yorum yeteneğine sahip olup olmadığı, oyunun hızlı oynanmasına katkıda bulunup bulunmadığı hakkında rapor vermesi gerekiyor. 
     Kurul, ligde görev verdiği gözlemcilerin, yüksek puan verdiği hakemle ilgili bu görüşlere yer vermezse 6 hafta dinlendiriliyor. 
     Öte yandan sezon sonunda performanslarına göre 8 gözlemci Süper Lig klasmanından düşürülecek. 
     
</TEXT>
</DOC>
