<DOC>
<DOCNO> 359009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sonsiy04.html </URL>
<DATE> 2005/07/07/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Bakan piste çıktı, uçak pas geçti 
</HEADLINE>
<TEXT>

     Cem BAKIRCI ERZURUM, DHA 

ERZURUM Havaalanı'na inişe geçen Onur Air uçağının kaptan pilotu, pistte Ulaştırma Bakanı Binali Yıldırım'ın bulunduğu konvoyu görünce, kulenin talimatıyla pas geçti. Böylece olası bir kaza önlendi. 
     Ulaştırma Bakanı Binali Yıldırım, Türk Hava Yolları'nın Ankara aktarmalı İstanbul- Erzurum uçağıyla bugün saat 16.10'da Erzurum'a geldi. Apronda uçağın kapısında karşılanan Bakan Yıldırım, Erzurum Valisi Celalettin Güvenç, AKP Erzurum Milletvekili Muzaffer Gülyurt, Büyükşehir Belediye Başkanı AKP'li Ahmet Küçükler ve diğer yetkililerle birlikte birlikte folklor ekibinin gösterisini izledi. 
     Bakan Yıldırım'a, havaalanında Sivil Yolcu Terminali inşaatının devam ettiğini söyleyen Vali Güvenç, Sayın bakanım, terminal incelemesini yarın programa aldık'' dedi. Bunun üzerine Bakan Yıldırım, Şimdi gezelim'' dedi. 
     
     
     UÇAK HAVADA GÖRÜNDÜ 

     Ulaştırma Bakanı Binali Yıldırım ve yanındakiler saat 16.15'te araç konvoyu oluştururak pist üzerinden Sivil Yolcu Terminali inşaatına hareket etti. Tam bu sırada, İstanbul- Erzurum seferini yapan Onur Air uçağı havada göründü. İnişe geçen uçakla, konvoy bir anda karşı karşıya gelince, kule hemen müdahale ederek pilottan pas geçmesini istedi, DHMİ'nin pist eskortu da siren çalarak konvoyu uyardı. 
     Onur Air uçağının kaptan pilotu kuleden aldığı talimatla pas geçerken, yeniden yükselmeye başladı. Bu gelişme üzerine Ulaştırma Bakanı Binali Yıldırım, inşaatta inceleme yapmaktan vazgeçti, araç konvoyu süratle pisten ayrıldı. 
     Havaalanı güvenli inişe hazır hale getirilince, Onur Air'e ait 172 yolculu MD88 tipi uçağı, yaklaşık 10 dakikalık gecikmeyle Erzurum Havaalanı'na iniş yaptı. 
     
     YILDIRIM ABARTILACAK KONU DEĞİL 

     Ulaştırma Bakanı Binali Yıldırım, Erzurum Valiliği'nde gazetecilerin havaalanındaki olayla ilgili sorularını yanıtladı. 
     Erzurum'a incelemelerde bulunmak üzere geldiğini söyleyen Bakan Yıldırım, Arkadaşlar bakın böyle bir şey yok. Arkadaşlarımız bizimle beraberdi. Saat 12.00 civarında kalkacak bir uçak rötarlı gelince, bizi yeni yapılan terminal ve diğer tesisleri incelemeye giderken ikaz ettiler. Biz de pist başından emniyetli alana çekildik. Olay bu kadar basit. Abartılacak bir konu değil'' dedi. 
     
</TEXT>
</DOC>
