<DOC>
<DOCNO> 363219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/dunya/dun02.html </URL>
<DATE> 2005/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
7 7'nin beyni Pakistan'da yakalandı 
</HEADLINE>
<TEXT>


DIŞ HABERLER SERVİSİ 


Pakistan'da bir medresede tutuklanan terör zanlısı İngiliz vatandaşı Haroon Rasheed Esvad'ın Londra'da 7 Temmuz'da düzenlenen ve 56 kişinin ölümüyle sonuçlanan terör saldırılarının ardındaki isim olduğu öne sürüldü. İngiliz basını, Esvad'ın tutuklanmasını, saldırıların aydınlatılması yolunda atılmış önemli bir adım olarak niteleyerek, Esvad'ın saldırıların beyni olduğu iddialarına yer verdi. 
Pakistan istihbaratına dayanarak, Esvad'ın Londra'daki saldırıları gerçekleştiren teröristlerden Mohammed Siddique Khan ve Shahzad Tanveer ile en az 20 telefon görüşmesi yaptığının tespit edildiğini yazan İngiliz basını, bu görüşmelerden birinin saldırılardan birkaç saat önce yapıldığını kaydetti. Haberlerde, Pakistan'daki medresede beline patlayıcı sarılmış halde bulunan Esvad'ın üzerinden çeşitli silahlar ve 17 bin sterlin çıktığı yer aldı. 
Esvad'ın, bombalı saldırıların düzenlenmesinden 2 hafta önce Suffolk bölgesindeki Felixstove limanından İngiltere'ye giriş yaptığı ve bombalı saldırılardan birkaç saat önce Heathrow'dan kalkan bir uçakla Londra'yı terk ettiği iddia edildi. 


</TEXT>
</DOC>
