<DOC>
<DOCNO> 362925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/siyaset/axsiy02.html </URL>
<DATE> 2005/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer ayarı 
</HEADLINE>
<TEXT>


Cumhurbaşkanı, Anayasa Mahkemesi'ne görev süreleri 2020'ye ulaşan üyeler atadı. Son 2 gündeki atamalarla mahkemenin 7 asıl, 4 yedek üyesini Sezer atamış oldu 

TÜRKER KARAPINAR Ankara 


Cumhurbaşkanı Ahmet Necdet Sezer, başta laiklik olmak üzere rejimin temel nitelikleri konusunda hayati kararlar alan Anayasa Mahkemesi'ne yeni üyeleri atarken 2 kritik tercihini görev süreleri 2020'ye kadar ulaşacak isimler üzerinde kullandı. 
Her iki üyenin de laik dünya görüşleri dikkate alındığında, bu tercihlerin türban ve siyasi parti davaları gibi dosyalarda kritik içtihatlara imza atan Anayasa Mahkemesi'nin 2020'ye dönük doğrultusu üzerinde etkili olması kaçınılmaz. 

Sonraki dönemde görevdeler 
Son 2 gündeki atamalarla yüksek mahkemenin 11 asıl üyesinden 7'si, 4 yedek üyenin de tamamı Sezer tarafından göreve getirilmiş oldu. Sezer'in atadığı genç üyeler, 2007'deki Cumhurbaşkanlığı seçiminden sonra Köşk'e çıkacak ismin görev yapacağı 2007-2014 döneminde, hatta bir sonraki Cumhurbaşkanı döneminde de yüksek mahkemede "Anayasa'ya uygunluk denetimi" yapacaklar. 
Sezer, Köşk'e çıkmadan önce başkanlığını yaptığı Anayasa Mahkemesi'ne atadığı yeni üyelerin yaş durumları dikkate alındığında, mahkemenin 2020'ye uzanan yol haritasına damgasını vurdu. Cumhurbaşkanı, önceki gün Danıştay 8. Dairesi üyelerinden Şevket Apalak ile eski DSP'li avukat Serruh Kaleli'yi, dün de Helsinki Büyükelçisi Osman Alifeyyaz Paksüt'ü asil üyeliğe atadı. 

Çetinkaya'nın torunu 
Sezer, başkanlıktan emekliye ayrılan Mustafa Bumin'den boşalan üyelik için, üniversitelerde türbanı yasaklayan kararlara imza atan, Danıştay'ın kuruluş yıldönümlerinde "Atatürk şiirleri" okumasıyla da tanınan Apalak'ı, Prof. Dr. Fazıl Sağlam'dan boşalan üyelik için de yine Atatürkçü kimliğiyle tanınan Kaleli'yi tercih etti. Ertuğrul Ersoy'un yerine de Atatürk'ün silah arkadaşı Ali Çetinkaya'nın torunu Osman Paksüt'ü atadı. 
3 yedek üye 40 turdur sonuç alınamayan Anayasa Mahkemesi Başkanlığı seçimlerinde, 3 yeni üyenin yemin prosedürü tamamlanıncaya kadar oy kullanmaya devam edecek. 

65 yaşına kadar kalıyorlar 
Cumhurbaşkanı Anayasa uyarınca, 11 asıl ve 4 yedek üyeden oluşan mahkemenin 2 asıl-2 yedek üyesini Yargıtay, 2 asıl-1 yedek üyesini Danıştay, birer asıl üyeyi Askeri Yargıtay, Askeri Yüksek İdare Mahkemesi ve Sayıştay'ın gösterdiği 3 aday arasından, 1 asıl üyeyi YÖK'ün kendi üyesi olmayan öğretim üyeleri arasından gösterdiği 3 aday arasından, 3 asıl ve 1 yedek üyeyi de "üst düzey yönetici kadrosu ile avukatlar" arasından seçiyor. Üyeler 65 yaşına kadar görev yapıyor. Asıl üyelerin katılmadığı toplantılara katılan yedek üyeler de, salt çoğunlukla 6 oy alınan kararlarda eşit ağırlık taşıyor. 

4 yedek üye de Sezer'den 

Mustafa Yıldırım 1945'te doğdu. Malatya Valisi iken 2003'te yedek üyeliğe seçildi. Kalan görev süresi 5 yıl. Cafer Şat 1945'te doğdu. Yargıtay'dan 2003'te yedek üyeliğe seçildi. Kalan görev süresi 5 yıl. Ali Güzel 1943'te doğdu. Yargıtay'dan 2004'te yedek üyeliğe seçildi. Kalan görev süresi 3 yıl. Fettah Oto 1946'da doğdu. 2004'te Danıştay kontenjanından yedek üyeliğe seçildi. Kalan görev süresi 6 yıl. 

2015'E KADAR 
Haşim Kılıç 1950 doğumlu. Özal tarafından seçildi. Kalan süresi 10 yıl. 

2010'A KADAR 
Sacit Adalı 1945 doğumlu. Turgut Özal atadı. Kalan görev süresi 5 yıl. 

2013'E KADAR 
Fulya Kantarcıoğlu 1948 doğumlu. Demirel atadı. Kalan süresi 8 yıl. 

2007'YE KADAR 
Tülay Tuğcu 1942 doğumlu. Demirel atadı. Kalan görev süresi 2 yıl. 

2014'E KADAR 
Ahmet Akyalçın 1949 doğumlu. Sezer atadı. Kalan görev süresi 9 yıl. 

2014'E KADAR 
Mehmet Erten 1949 doğumlu. Sezer atadı. Kalan görev süresi 9 yıl. 

2020'YE KADAR 
Serdar Özgüldür 1955 doğumlu. Sezer atadı. Kalan süresi 15 yıl. 

2010'A KADAR 
A. Necmi Özler 1945 doğumlu. Sezer atadı. Kalan görev süresi 5 yıl. 

2010'A KADAR 
Şevket Apalak 1945 doğumlu. Önceki gün atandı. Görev süresi 5 yıl. 

2019'A KADAR 
Serruh Kaleli 1954 doğumlu. Önceki gün atandı. 14 yıl görev yapacak. 

2018'E KADAR 
Osman Paksüt 1953 doğumlu. Sezer dün atadı. 13 yıl görev yapacak. 


</TEXT>
</DOC>
