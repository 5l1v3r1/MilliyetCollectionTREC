<DOC>
<DOCNO> 384450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sondun28.html </URL>
<DATE> 2005/10/06/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Kıbrıs'ta normalleşme için paket... 
</HEADLINE>
<TEXT>

     KKTC'deki Barış ve Demokrasi Hareketi BDH , ''1 Mayıs 2004'te Kıbrıs'ın bölünmüş bir ada olarak AB'ye tam üye olması ve 3 Ekim 2005'te Türkiye'nin üyelik müzakerelerine başlamasıyla oluşan yeni parametrelerin, yeni siyasetlerin izlenmesini zorunlu kıldığını'' belirterek, ''Kıbrıs'ta normalleşme için öneri paketi'' hazırladı. 
     BDH'nın 10 maddelik öneri paketi, Genel Başkan Mustafa Akıncı tarafından bugün düzenlenen basın toplantısıyla açıklandı. 
     Türkiye ile AB arasında başlayan üyelik müzakereleri sürecinde, Türkiye'nin Rumların yönetimindeki ''Kıbrıs Cumhuriyeti'' ile ilişkilerini normalleştirmesi, deniz ve hava limanlarını Kıbrıs Rum bandıralı gemi ve uçaklara açmasının istendiğini belirten BDH, sadece Türkiye'nin Rumların yönetimindeki ''Kıbrıs Cumhuriyeti'' ile ilişkilerini normalleştirme süreci yaşaması ve Kıbrıs'ın kendi içinde normalleşme sürecine girmemesi halinde, Kıbrıs Türklerinin bundan ciddi zarar görmelerinin kaçınılmaz olacağını kaydetti. 
     BDH, 2006 yılında normalleşme sürecinin Kıbrıs'ta da başlaması için ilgili tarafları ve her iki toplumu, normalleşmeyle ilgili görüş ve önerilerini değerlendirmeye davet etti. 
     
     BDH'NIN ÖNERİLERİ 
     BDH'nın, 2006 yılının normalleşme yılı olması için hazırladığı öneri paketi şöyle 
     ''1- Kıbrıs'ta hedef, 1960'tan kaynaklanan meşru hakları dışlamadan ve 1977-1979 üst düzey anlaşmalardan başlayarak en son Annan Planı'nda da öngörüldüğü gibi siyasal eşitlik temelinde, iki kesimli, iki toplumlu federal bir yapıya ulaşmak olmalıdır. Bunun için toplumlararası görüşmeler, BM çerçevesinde en erken zamanda başlatılmalıdır. 
     2- Yeni federal yapı oluşuncaya kadar, 1960 Kıbrıs Cumhuriyeti'nde öngörülen bazı temel organlarda yasama, yürütme vs. normalleşme süreci başlatılmalıdır. 
     Bu bağlamda 
     a KKTC Cumhurbaşkanı'nın, Kıbrıs Cumhurbaşkanı Muavinliği görevini üstlenmesinin koşulları yaratılmalıdır. 
     b Kıbrıslı Türklerin, Kıbrıs Cumhuriyeti hükümetindeki hakları olan Bakanlık görevlerini üstlenmelerinin koşulları yaratılmalıdır. 
     c Kıbrıslı Türklerin, Kıbrıs Cumhuriyeti Temsilciler Meclisi'nde hakları olan sandalyeleri almalarının koşulları yaratılmalıdır. 
     3- Kıbrıs Türklerinin de temsil hakkına yeniden kavuşacağı Kıbrıs Cumhuriyeti Temsilciler Meclisi'nde, iki taraftan eşit sayıda parlamenterden oluşacak bir ad hoc anayasa komisyonu oluşturulmalı ve iki taraftan sivil toplum örgütlerinin aktif katılımını da sağlayarak federal Kıbrıs için yeni bir anayasa taslağı hazırlanmaya başlanmalıdır. 
     4- Kıbrıs'ın her iki kesimindeki deniz ve hava limanlarının ortak bir yönetim tarafından AB gözetiminde işletilmesi sağlanmalı ve tüm ilgili taraflar serbest ticaret yapabilmelidir. 
     5- Türkiye, bazı temel organları normalleşmeye başlamış Kıbrıs Cumhuriyeti ile ilişkilerini normalleştirmeye başlamalı ve limanlarını açmalıdır. 
     6- Kıbrıs'ta öngörülen federal yapının iki federe devlet içereceği gerçeğinden hareketle, Kıbrıs Türk halkının 24 Nisan 2004 referandum iradesinin de bir gereği olarak Kıbrıs Türk Devleti örgütlenmesine geçilmelidir. Bu çerçevede Kuzey Kıbrıs'ta yönetim gerçek anlamda Kıbrıs Türklerine devredilmeli, Kıbrıs Türkleri kendi özgür iradelerine sahip çıkmalıdır. 
     7- Güvenlik sorunu yaratmayacak ölçüde, belirli sayıda Türk askeri adadan çekilmelidir. 
     8- Maraş, BM ve AB gözetiminde, eski sahiplerinin yerleşimine açılmalıdır. 
     9- Avrupa Konseyi gözetiminde, Kıbrıs'ın her iki kesiminde ayrıntılı olarak nüfus sayımı yapılmalıdır. 
     10- Özellikle AB'ye uyum çalışmalarında kullanılmak üzere 259 milyon avro AB mali desteği realize edilmelidir.'' 
     
     AKINCI'NIN KONUŞMASI 
     Akıncı, BDH Genel Merkezi'nde düzenlediği basın toplantısında, ''Kıbrıslı Türklerin 1960 Cumhuriyeti'nden kaynaklanan kişisel haklarını kullanmaya başladığını, garantörlük ve üsler konularıyla Türkiye ile İngiltere'nin de 1960'tan kaynaklanan haklarından bahsettiklerini'' belirterek, ''bir tek kullanılmayan ve talep edilmeyenin, Kıbrıs Türkünün toplumsal hakları olduğunu'' söyledi. 
     ''Bu haksızlıktır'' diyen Akıncı, toplumsal hakların talep edilmesi gerektiği üzerinde durdu. Akıncı, ''1960'tan kaynaklanan toplumsal hakları talep edip, bunlar üzerinden iki toplumlu, iki kesimli federasyona gidilebileceğini'' dile getirdi. Akıncı, ''Annan Planı varken 1960 haklarının talep edilmesinin 'geriye gidiş' olarak da değerlendirildiğinin'' hatırlatılması üzerine, ''BDH'nın önerilerinde, bir ayağın 1960'tan kaynaklanan haklara bir ayağın da Annan Planı çerçevesinde Kıbrıs Türkünün ortaya koyduğu 'Kıbrıs Türk Devleti' iradesine bastığını'' ifade etti. 
     İki kesimli, iki toplumlu federasyon amacından uzaklaşmış olmadıklarını belirten Mustafa Akıncı, Annan Planı hakkında Rumların farklı irade sergilediğini anımsattı ve ''dolayısıyla aynen kabul edilecek bir durum söz konusu değildir. Müzakere edilecektir'' dedi. 
     
     'ÖNERİLER HER ŞEYİYLE 1960'A DÖNMEYİ İÇERMİYOR' 
     BDH Genel Başkanı Akıncı, önerilerinin her şeyiyle 1960'a dönmeyi içermediğini söyledi. 
     Önerilerin arasında yer alan asker azaltma ve Maraş konusunun Rumlar için olduğunu ifade eden Akıncı, şöyle konuştu 
     ''İki tarafın nerelerde adım atmaları gerektiği bellidir. Biz 'ilanihaye Türk ordusu burada kalmayacaktır' dediğimize göre ve güvenliği sarsmadan belli bir sayıda asker çekilebileceğine göre, iyi niyeti göstermek için Türk tarafı adım atmalıdır. Çürümeye terk edilmiş olan Maraş'ı artık sakinlerine açıp orada yeni bir işbirliği yaratmak gerekir. Buna karşılık Rumların atması gereken adım bellidir. Nerede bizim hakkımızı aldılar onlar 1960'taki ortaklık hakkımızı. O zaman onlar için de görevdir, o dünyaca tanınmış olan Cumhuriyet'in sadece onların olmadığını, Kıbrıs Türklerinin de ortaklık hakları olduğunu, oradan başlayarak bir normalleşme sürecine yönelmemiz gerektiğini onların da anlaması gerekir.'' 
     
</TEXT>
</DOC>
