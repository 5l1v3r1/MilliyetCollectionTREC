<DOC>
<DOCNO> 371539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/son/sontur37.html </URL>
<DATE> 2005/08/20/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
Alanya'daki haraç isteme olayı ile ilgili 4 kişi daha gözaltına alındı... 
</HEADLINE>
<TEXT>

     Alanya’da, bazı işyerlerinden haraç istedikleri öne sürülen ve vatandaşlar tarafından dövülen gruba mensup 4 kişi daha tutuklandı. 
     Alanya’da bazı işyerlerinden haraç istedikleri, çeşitli lokantalarda yedikleri yemeğin parasını ödemedikleri ve polise mukavemette bulundukları gerekçesiyle gözaltına alınan 2, bu kişilerle aynı evde kalan 6 ve kimlik bildiriminde bulunmaksızın bu kişilere evini kiraya veren 1 kişi bugün adliyeye çıkarıldı. 
     Savcılık, ifadesine başvurduğu 9 kişiden 4’ünü serbest bırakırken, 5’ini mahkemeye sevk etti. 
     H.A, H.Ç, H.Y. ve A.B, çıkarıldıkları mahkemece tutukladı. Ev sahibi O.S. ise serbest bırakıldı. 
     Dün tutuklanan N.Ş. ile birlikte bu olayla ilgili tutuklananların sayısı 5’e çıktı. 
     Alanya Cuma Pazarı içindeki bir lokantada dün yemek yedikten sonra hesabı ödemeyen ve işyeri sahibinden 500 YTL para istediği öne sürülen 4 kişi ile işyeri çalışanları arasında arbede yaşanmış, daha sonra 
     vatandaşlar devreye girerek bu kişilerden ikisini dövmüştü. 
     Bu kişilerden biri, daha sonra polis tarafından gözaltına alınmak istenirken mukavemet gösterince vatandaşların saldırısına uğramış ve polis tarafından kurtarılmıştı. 
     Daha sonra, aynı gruptan olduğu belirtilen 1 kişi daha söz konusu lokantaya gelmiş ve burada vatandaşlar tarafından dövüldükten sonra gözaltına alınmıştı. 
     Polis, olayların ardından, bu kişilerin kaldığı eve baskın düzenlemiş ve evde sabıkalı oldukları belirlenen 6 kişiyi yakalayarak gözaltına almıştı. 
     
     EVDE ESRAR BULUNDU 
     Alanya polisi, dün operasyon düzenleyerek 6 kişiyi gözaltına aldığı Saray Mahallesi Eczacılar Sokak’taki 0.S’ye ait evde arama yaptı. Arama çalışmalarına, narkotik köpeği Avcı da katıldı. Avcı, evdeki ranzaların altına saklanmış bir sigara paketi içinde bir miktar esrar buldu. 
     
</TEXT>
</DOC>
