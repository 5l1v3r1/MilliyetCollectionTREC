<DOC>
<DOCNO> 357402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sonspo13.html </URL>
<DATE> 2005/07/01/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Fatih Terim kadrosunu açıkladı 
</HEADLINE>
<TEXT>

     Milli Takımlar Teknik Direktörü Fatih Terim, milli takımlarda çalışacak teknik heyetlerin isimlerini açıkladı. 
     Ataköy Olimpiyatevi’nde, Futbol Federasyonu Başkanı Dr.Levent Bıçakcı ve yönetim kurulu üyelerinin de katıldığı bir toplantı düzenlenirken, Fatih Terim, A Milli Takım’da yardımcısı olarak Müfit Erkasap, antrenörler olarak da Oğuz Çetin ile Mehmet Özdilek’in görev yapacağını kaydetti. 
     Göreve geldikten sonra birkaç günlük yoğun çalışma sonrası yönetimle beraber yeni teknik heyetleri belirlediklerini kaydeden Terim, isimleri tek tek okuyarak çalışacakları birimleri söyledi. 
     Fatih Terim’in açıklamalarına göre, A 2 Milli Takım’da teknik direktörlük görevi verilen Ünal Karaman’a Metin Tekin, Ümit Milli Takım’da teknik direktör Reha Kapsal’a Tolunay Kafkas eşlik edecek ve Genç Milli Takım’da da Hamza Hamzaoğlu ile Hami Mandıralı görev alacak. 
     Ayrıca 20 Yaşaltı Milli Takım’da Şenol Ustaömer, 19 Yaşaltı Milli Takım’da Cem Pamiroğlu, 17, 16 ve 15 Yaşaltı Milli Takımlar’da ise Abdullah Avcı sorumlu isim olacak. 
     Diğer yandan Fatih Terim, milli takımlarda çalışacak kaleci antrenörleri olarak da Eser Özaltındere, Murat Aydın ve Mehmet Tezcan’ı açıkladı. 
     Toplantı sonunda Futbol Federasyonu Başkanı Dr.Levent Bıçakcı, Milli Takımlar Teknik Direktörü Fatih Terim ve teknik heyetlerde yer alan isimler, toplu halde basın mensuplarına fotoğraf verdiler. 
     Terim, daha sonra gazetecilerin sorularını yanıtladı. 
     
     RIDVAN DİLMEN ÇIKTI MI 

     Fatih Terim, Rıdvan Dilmen kadrodu vardı Ne oldu '' sorusuna, Ben Rıdvan Dilmen kadroda demedim, bu nedenle size bu kadroyu kim verdiyse ona sormanız lazım'' yanıtını verdi. Terim, menajer olarak görev yapar Can Çabanoğlu’nun görevine devam edip etmeyeceğini tartışmadıklarını, önceliği teknik adamlara verdiklerini söyledi. 
     
     HAKAN ŞÜKÜR GELMİŞ GEÇMİŞ EN ÇOK GOL ATAN 

     Milli takımın kriterleri vardır. Bu takımın bir omurgası vardır, bunu fazlasıyla bozmak olmaz. Belki bir iki üç kişi gider, bir iki üç kişi gelir. Ama genel anlamda takımın iskeletine bu kadar kısa sürede çok dokunmak olmaz. Hakan Şükür için şunu söyleyeyim İstatistik der ki, bu adam Türkiye’nin gelmiş geçmiş en çok gol atan oyuncusu. Ama ben tek kişi üzerine polemik yapmanın çok gereksiz olduğunu düşünüyorum, bu takıma zarar verir. Herkesin bu takıma büyük emeği var, tüm hizmetleri bir araya getireceğiz. Bu takım Bilecikspor’a da açık, Artvinspor’a da açık, herkese açık. Önceki teknik adamlığım döneminde bu böyle olmuştu, şimdi de böyle olacak. Herkese açık bir Milli Takım yaratacağız. 
     
</TEXT>
</DOC>
