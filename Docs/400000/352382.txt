<DOC>
<DOCNO> 352382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/ekonomi/aeko.html </URL>
<DATE> 2005/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel okulda KDV tartışması 
</HEADLINE>
<TEXT>


Milli Eğitim Bakanı, 'Özel okul ücreti KDV'si, yüzde 8'den 1'e inecek' dedi. Ancak, Maliye 'Gündemimizde yok' diyor. Bakan Babacan da, konunun hükümette görüşülmediğini belirtti 

AHMET ERHAN ÇELİK - ÖZGÜR GÖZLER 

Milli Eğitim Bakanı Hüseyin Çelik'in özel okullardaki KDV'nin yüzde 8'den yüzde 1'e çekilmesi yönündeki isteğine Maliye'nin "olumlu" yaklaşmadığı öğrenildi. 
Devlet Bakanı Ali Babacan da basında "müjdeli haber", "kolejler ucuzlayacak" başlıklarıyla verilen haberler için, "KDV indirimi hükümetimizde görüşülmüş, tartışılmış değil. Bizim genel eğilimimiz vergi oranlarının zaman içinde düşürülmesi. Bu düşürülürken de genellikle sosyal konulara ağırlık veriyoruz" açıklamasında bulundu. 

İndirim mümkün değil 
Çelik'in özel okul KDV'sinin yüzde 1'e indirilmesi, velilere faizsiz kredi verilmesi ve sözkonusu kurumların kurumlar ve gelir vergisinden 5 yıl süreyle istisna tutulması önerilerini içeren talep yazısı konusunda Maliye Bakanlığı yetkilileri, şu değerlendirmede bulundu 
"Özel okullarda KDV yüzde 18'den zaten yüzde 8'e çekildi. Yüzde 1'lik dilim özel durumlarda uygulanır. Buğday, arpa, çay gibi ihraç ürünleri yüzde 1'e tabidir. Bunun haricinde yüzde 1'in içine özel okulların sokulması düşünülmüyor, mümkün değil. Başbakan'ın bu konuda herhangi bir talimatı da olmadı." 
Maliye ve Hazine yönetimlerinin IMF'yle temmuz sonu ya da ağustos başında gelir ve kurumlar vergilerinin yeniden düzenlenmesi için görüşmelere başlayacağı öğrenildi. Bu görüşmeler için yapılan hazırlıklar arasında özel okul KDV'si ya da kurumlar vergisinin indirilmesi gibi bir konunun bulunmadığı da belirtildi. 
Çelik'in Maliye'ye gönderdiği bildirilen yazıda yeralan verilere göre özel eğitim kurumları 2004 yılı sonu itibariyle 27.4 milyon YTL trilyon lira , 1.3 milyon YTL trilyon lira kurumlar vergisi, 906 bin YTL milyar lira gelir vergisi ödedi. 

Eyüboğlu İndirim KDV'ye yansır Özel Okullar Birliği Başkanı Rüstem Eyüboğlu, ücretlerde bu yıl ortalama yüzde 11 zam gerçekleşeceğini, KDV indirimi halinde, indirimin KDV miktarına yansıyacağını söyledi. Özel okulların devlete 330 trilyon gelir, kurumlar, SSK gibi vergi ödediğini belirten Eyüboğlu "Ücretler 'fiyat artı KDV' olarak alınıyor. 
Fiyatlarda yüzde 11 artış olacak. KDV indirimi zamdan sonraki fiyata yansıyacak" dedi. Eyüboğlu, şöyle konuştu 
"Özel okulların genel içindeki payı yüzde 2.8'den 1.9'a düştü. Yeni yasa çıkarsa kafi değil. İngiltere ve ABD'de özel okullara giden öğrencinin parasını devlet veriyor. Bu kurumlara öğrenci gönderen veliye, devlet, kendisine maliyeti neyse onu ödesin. Devlet okullarında bir öğrencinin maliyeti 600 - 700 dolar civarında. Özel okullarda ortalama maliyet 4 milyar 254 milyon lira." 
Özel okullarda 269 bin öğrenci var. Bu kurumlarda ayrıca 30 bine yakın öğretmen, 15 binin üzerinde usta öğretici çalışıyor. Özel okul ücretleri 2 milyar ile 20 milyar lira arasında değişiyor. Devlet okullarında bir öğrencinin maliyeti 600 - 700 dolar civarında. Özel Okullar'da bu rakam ortalama olarak 4 milyar 254 milyon lira. Türkiye'de özel okullar 1 katrilyonluk pazara sahip. 




</TEXT>
</DOC>
