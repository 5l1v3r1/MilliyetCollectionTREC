<DOC>
<DOCNO> 366366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/sondun43.html </URL>
<DATE> 2005/08/02/ </DATE>
<TIME> 23.00 </TIME>
<AUTHOR>  </AUTHOR>
<HEADLINE>
ABD'nin tartışmalı BM büyükelçisi Bolton görevine başladı... 
</HEADLINE>
<TEXT>

     ABD’nin yeni BM Daimi Temsilcisi John Bolton, güven mektubunu Genel Sekreter Kofi Annan’a sunarak görevine başladı. 
     BM Genel Merkezi’nin 38. katındaki ofisinde Bolton’ı karşılayan Genel Sekreter Annan, "Sizi burada görmekten memnuniyet duyuyorum" derken, tartışmalı Amerikan diplomatı da "Ben de burada olmaktan mutluyum" diye yanıt verdi. 
     ABD Başkanı George W. Bush dün Senato’yu "baypas" ederek, eski silah kontrol uzmanı diplomat John Bolton’ı özel kararnameyle BM Daimi Temsilciliği görevine atamıştı. 
     Senato’da bu atamanın onaylanmayacağı anlaşılınca, Bush’un 56 yaşındaki Bolton’ı böyle bir kararnameyle ataması bir süredir bekleniyordu. 
     John Bolton, sadece Demokratlar tarafından değil Bush’un partisinin muhafazakarlarınca da kaba tarzı ve BM konusundaki eleştirilen tutumuyla tepkiyle karşılanmıştı. 
     
</TEXT>
</DOC>
