<DOC>
<DOCNO> 376655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sondun14.html </URL>
<DATE> 2005/09/08/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Irak'ta anayasa referandumu 15 Ekim'de... 
</HEADLINE>
<TEXT>

     Irak'ta anayasa taslağı için referandum 15 Ekim'de yapılacak. 
     Irak Bağımsız Seçim Komisyonu Başkanı Hüseyin El Hindevi, Ulusal Meclis'in, referandumun 15 Ekim'de yapılmasını öngören kararını görüştüklerini ve bu tarihte mutabık kaldıklarını söyledi. 
     Bu arada yetkililer, Sünnilerin itirazlarına rağmen, Şii ve Kürtlerin çoğunlukta olduğu parlamento tarafından kabul edilen anayasa taslağının, çoğaltılan kopyalar daha sonra seçmenlere dağıtılmak üzere basımevlerine gönderilmekte olduğunu belirttiler. 
     Geçici Irak Anayasası, yeni anayasa taslağının 15 Ekim'e kadar referanduma sunulmasını öngörüyordu. 
     Anayasa, Irak'taki 18 vilayetten üçünde, üçte iki çoğunlukla reddedilirse veto edilmiş sayılacak ve aralıkta seçilecek geçici meclisin himayesinde anayasa hazırlama süreci yeniden başlayacak. Eğer anayasa referandumda onaylanırsa aralıkta seçilecek meclis görevini sürdürecek. 
     
</TEXT>
</DOC>
