<DOC>
<DOCNO> 357364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sonsiy04.html </URL>
<DATE> 2005/07/01/ </DATE>
<TIME> 00.20 </TIME>
<AUTHOR>  </AUTHOR>
<HEADLINE>
Erdoğan "Temennimiz Yukarı Karabağ sorununun bir an önce çözülmesi" 
</HEADLINE>
<TEXT>

     Başbakan Recep Tayyip Erdoğan, "Temennimiz odur ki Yukarı Karabağ sorunu biran önce çözülür ve bu sorunun çözümü arkadan daha farklı sorunların çözümünü de getirir" dedi. 
     Erdoğan, Azerbaycan ziyareti dönüşü, Esenboğa Havalimanı’nda, ziyaretine ilişkin bilgi verdi. 
     Ziyarette, Azerbaycan Cumhurbaşkanı İlham Aliyev, Milli Meclis Başkanı Murtuz Alaskerov ve Başbakan Artur Raşizade ile çok önemli temaslarda bulunduğunu belirten Erdoğan, iki ülke arasında yüksek düzeyde seyreden ilişkileri tüm yönleriyle ele alma imkanı bulduklarını söyledi. 
     Cumhurbaşkanı Aliyev ile başbaşa ve heyetler arası görüşmenin, son 3 yılın en verimli değerlendirmesi olduğunu ve geleceğe yönelik 
     atılacak adımların ele alındığını anlatan Erdoğan, gerek siyasi, gerek ekonomik, gerek kültürel ilişkiler noktasında, gerekse bölgesel gelişmelerin değerlendirilmesinde ziyaretinin önemli olduğunu belirtti. Erdoğan, şunları kaydetti "Özellikle siyasi noktada Türkiye ile Azerbaycan arasındaki bugüne kadarki münasebetler zaten hep üst düzeyde süregeldi, bundan sonraki süreçte de bunun aynı şekilde devamı istikametinde atılması gereken adımlar neyse bunları birlikte tespit ettik. Bunun uluslararası boyutu var. Uluslararası boyutta da bildiğiniz gibi tüm kurum ve kuruluşlarla müşterek adımlar atıyoruz. Adımların sonuncusu da özellikle Avrupa Konseyi’nde Yukarı Karabağ’la ilgili oradaki mevcut durumun Ermeniler tarafından işgal olduğunun tesciliydi. Bu konuda, ülkemiz temsilcilerinin nasıl bir çalışma yaptığı bütün Azerbaycanlı yetkililer tarafından biliniyor ve bundan dolayı ülkemiz milletvekillerine karşı ve ülkemize karşı her zamanki muhabbetleri çok daha fazlasıyla artmış durumda." 
     
     YUKARI KARABAĞ 
     Başbakan Erdoğan, ziyareti sırasında Güney Kafkasya coğrafyasının istikrara kavuşmasının önündeki en büyük engel olan Yukarı Karabağ sorunu ve bundan sonraki süreci de değerlendirme imkanı bulduklarını söyledi. 
     Erdoğan, "Temennimiz odur ki bu sorun biran önce çözülür ve bu sorunun çözümü arkadan daha farklı sorunların çözümünü de getirir" dedi. 
     Türkiye ile Azerbaycan arasında, 2004 sonu itibariyle, ticaret hacminin 550 milyon dolar olduğunu belirten Erdoğan, bunun aşılmasına yönelik, ziyareti sırasında bir toplantı yaptıklarını, toplantıda Türk iş adamlarının kararlılığını gördüklerini kaydetti. 
     Ziyaretinde, Bakü-Tiflis-Ceyhan petrol boru hattını değerlendirme imkanı bulduklarını da ifade eden Erdoğan, kısa sürede Bakü’den hatta ilk petrolün verildiğini, 27 Ekim’de de Ceyhan’dan ilk petrolün tankere pompalanacağını anlattı. 
     Bakü-Tiflis-Erzurum doğalgaz hattı çalışmalarının devam ettiğini belirten Erdoğan, "Türkiye-Azerbaycan-Gürcistan burada bir enerji koridorunu oluşturmaları sebebiyle bir önemli stratejik yatırım oluyor. Ardından hedefimiz inşallah elektrik enerji hattını gerçekleştirmektir" diye konuştu. 
     Ziyaretinde Azerbaycan Milli Meclisi’ne hitap etme imkanı bulduğunu da belirten Başbakan Erdoğan, görüşmelerinin son derece verimli geçtiğini bildirdi. 
     Başbakan Erdoğan, ziyaretinde Azerbaycan’ın merhum Cumhurbaşkanı Haydar Aliyev adına kurulan vakfı da gezdiğini ifade ederek, "Dolu dolu bir Azerbaycan resmi ziyareti oldu. Temennim odur ki Türkiye-Azerbaycan arasındaki olumlu gelişmeler artarak devam etsin" dedi. 
     
</TEXT>
</DOC>
