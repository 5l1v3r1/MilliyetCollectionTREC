<DOC>
<DOCNO> 354111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sontur17.html </URL>
<DATE> 2005/06/21/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Kimyasal fabrikada büyük patlama 20 yaralı 
</HEADLINE>
<TEXT>

     Kocaeli’nin Gebze İlçesi’ndeki bir fabrikada meydana gelen patlama sonucu 20 kişi hafif yaralandı. Sırasögütler Mahallesi’nde yara bandı üreten Cansın Bant Fabrikası’nın, kimyasal maddelerin muhafaza edildiği mikser bölümünde, saat 02.00 sıralarında henüz belirlenemeyen bir nedenle patlama meydana geldi. 
     Üretim olmadığı saatte meydana gelen patlamayla fabrikanın bir bölümü çökerken, bitişiğindeki Polin Polyester ve Yaman Yay fabrikalarının da duvarları çöktü. Patlamayla birlikte çıkan yangın, itfaiye ekiplerince büyümeden söndürüldü. 
     Olayda, çoğunluğu Polin Polyester’de çalıştığı ifade edilen 20 kişi hafif yaralandı. 
     Gebze Fatih Devlet Hastanesi’nde kaldırılan, İlhami Tekin, Şerafettin Can, Recep Çağlayan, Şener Karakuzu, Murat Akdeniz, Talat Tahtalıoğlu, Raşit Taşlı, Rena İdil Özdemir, Hüseyin Yol, Nihat Demirel ve Mithat Bozdemir ile henüz kimlikleri öğrenilemeyen 9 kişi, ayakta tedavi edildikten sonra taburcu oldu. 
     Olayla ilgili soruşturma sürüyor. 
     
     HASAR TESPİT ÇALIŞMALARI SÜRÜYOR 

     Kocaeli'nin Gebze İlçesi'nde yara bandı üreten bir fabrikada meydana gelen patlamanın ardından, hasar tespit çalışmaları sürüyor. 
     Sırasöğütler Mahallesi'ndeki patlamada, Cansın Bant Fabrikası'nın tüm makinaları ve birimleri tahrip oldu. İtfaiyenin soğutma çalışmalarını tamamladığı fabrikadaki patlamanın nedenine ilişkin henüz bir açıklama yapılmadı. 
     Patlama nedeniyle duvarları çöken Polin Polyester ve Yaman Yay Fabrikası'nın kısmen hasar gördüğü, onarım çalışmalarının ardından üretime geçilebileceği bildirildi. 
     Bu arada, Mahalle Muhtarı Önder Baysal, patlamanın şiddetiyle 12 evin camlarının kırıldığını belirterek, "Gece korkuyla uyandık ve deprem korkusuyla kendimizi dışarı attık" dedi. 
     Mahallenin yakınında iki gaz dolum tesisi bulunduğuna dikkat çeken Baysal, bu tür tesislerin yerleşim alanlarının dışına taşınması gerektiğini kaydetti. 
     Öte yandan, sabah işyerine gelen ve karşılaştıkları görüntü karşısında şaşkına dönen Cansın Bant Fabrikası çalışanları, büyük üzüntü yaşadılar. 
     
</TEXT>
</DOC>
