<DOC>
<DOCNO> 395638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/siyaset/axsiy02.html </URL>
<DATE> 2005/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'AİHM'ye gönderselerdi' 
</HEADLINE>
<TEXT>


Mehmet Nuri Yılmaz, "Ulemanın görüşü alınmalıydı" diyen Erdoğan'a, "Ulemanın zaten kararı var. Dinleyip AİHM savunmasına eklediler mi " diye sordu 

ÖNDER YILMAZ Ankara 


Eski Diyanet İşleri Başkanı Mehmet Nuri Yılmaz, Erdoğan'ın açıklamasına, "Ulemanın zaten kararı var. Dinleyip AİHM savunmasına eklediler mi " diye tepki gösterdi. Milliyet'in sorularını yanıtlayan Yılmaz, din ulemasının aldığı kararların dikkate alınıp uygulanmadığını belirterek şunları söyledi 
"İlahiyat profesörlerinin oluşturduğu Din İşleri Yüksek Kurulu'nun 1980'de başörtüsü konusunda aldığı bir karar var. İmam hatip liseleri başta olmak üzere, başörtüsünün okullara sokulmayacağına ilişkin o tarihte alınan karar üzerine, Din İşleri Yüksek Kurulu 'başörtüsünün takılmasının zorunlu olduğu" kararına varmıştır. Ne o tarihte, ne de şimdi bu görüş uygulanmadı." Başbakan'ın şimdi "Karar ulemanındır" demesine karşın, söz konusu "ulema kararı"nın, "Din ve vicdan özgürlüğünü ilgilendiren konudur" diye hükümetin hazırladığı AİHM savunmasına eklenmediğini vurgulayan Yılmaz, şunları söyledi 

'İşin içine siyaset girdi' 
"Türkiye devletinin kurumları zaten ulemanın sözüne itibar etmiyor. Kendi mecrasına bırakılsaydı sorun çözülebilirdi. Ama kimi siyasi partiler, 'Biz çözeceğiz' dediler. Seçim beyannamelerine koydular, meydanlarda haykırdılar. İşin içine siyaset girince bu kangren bir türlü çözülemedi." 

12 Eylül döneminin 'ulema' kararı 

Diyanet İşleri Başkanlığı Din İşleri Yüksek Kurulu, Mehmet Nuri Yılmaz'ın sözünü ettiği kararı 12 Eylül darbesi sonrasında Milli Güvenlik Konseyi'nce kurulan kabinede Milli Eğitim Bakanı olan Hasan Sağlam'ın 22.12.1980 tarih 0183 Sayılı başvurusu üzerine almıştı. 
Sağlam, başvurusunda, imam hatip liselerine giden kız öğrencilerin başlarını örtmesi konusunda bilgi isterken, "Dindeki yeri nedir " diye soru yöneltmişti. 
Darbe sonrası dönemin Diyanet'ten Sorumlu Devlet Bakanı Mehmet Özgüneş'in girişimiyle toplanan Din İşleri Yüksek Kurulu, 30.12.1980 tarih ve 77 sayılı kararında kadınların başlarını örtmelerinin dinen şart olduğunu belirterek şu ifadelere yer verdi 

'Emre uymak vecibe' 
"Müslüman kadınların başörtülerini, saçlarını, başlarını, boyun ve gerdanlarını iyice örtecek şekilde yakalarının üzerine salmaları, Dinimizin, Kitap, Sünnet ve İslam Alimlerinin ittifakı ile sabit olan kesin amirdir. Müslümanların bu emirlere uymaları dini bir vecibedir." 
Mehmet Nuri Yılmaz, bu kez kız öğrencilerin başvuruları üzerine, 3 Şubat 1993 yılında Din işleri Yüksek Kurulu'nu topladı. Toplantıda 1980 yılında alınan karar teyit edilerek, metin aynen kabul edildi. 


</TEXT>
</DOC>
