<DOC>
<DOCNO> 364679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/soneko10.html </URL>
<DATE> 2005/07/27/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
İhracat artışı yılın en düşük düzeyinde 
</HEADLINE>
<TEXT>

     İhracat artış hızı temmuzda yüzde 5.4’le bu yılın en düşük düzeyine gerilerken, haziran sonunda 70 milyar dolar olan yıllık ihracat da sadece 70.2 milyar dolara yükselebildi. 
     Türkiye İhracatçılar Meclisi’nin TİM kayıtlarına göre geçen yılın 1-24 Temmuz tarihleri arasında 4 milyar 286 milyon dolar olan ihracat tutarı, bu yılın 1-25 Temmuz tarihleri arasında 4 milyar 515 milyon dolara çıkabildi. 
     Geçen yıla göre bir günlük fazla ihracata rağmen ihracat artış oranı yüzde 5.4’te kaldı. 
     Bu yılın ocak ayında yüzde nispeten 7.59’la düşük düzeyde gerçekleşen ihracat artışı şubat ayında yüzde 51.13 olmuştu. Hem ocak ayındaki düşük artış hızı hem de şubattaki yüksek artış hızı, geçen yıl şubat ayına denk gelen Kurban Bayramı tatilinin bu yıl ocak ayında yapılmasından kaynaklanmıştı. İhracat artışı, şubat ayından itibaren ivme kaybederken, mart ayında yüzde 25.11’e, nisan ayında yüzde 14.48’e düşmüş, mayıs ayında yüzde 20.8, haziran ayında yüzde 11.68 olmuştu. 
     25 Temmuz itibariyle son 12 aylık ihracat tutarı da 
     ancak 70 milyar 208 milyon dolara çıkabildi. Yıllık ihracat bu yıl mayıs ayı sonunda 69.4 milyar dolar haziran sonunda ise 70 milyar dolar olmuştu. 
     
     SEKTÖREL İHRACAT 
     Tarım sektörü 1-25 Temmuz 2005 tarihleri arasında 516.6 milyon dolar, sanayi sektörü 3 milyar 892 milyon dolar, madencilik sektörü de 107 milyon dolarlık ihracat gerçekleştirdi. Böylece geçen yılın aynı dönemine göre tarım sektöründe yüzde 21.5, madencilik sektöründe yüzde 11.9 olan ihracat artış oranı sanayi sektöründe ancak yüzde 3.4’te kaldı. Sanayi sektörünün toplam ihracat içinde yüzde 86.2 ağırlığa sahip olması, bu sektörde yaşanan ihracat artışındaki duraklamanın toplam ihracat artışına da doğrudan yansımasına neden oluyor. 
     
     SANAYİ İHRACATINDA DÜŞÜŞ 
     Sanayi sektörü kapsamında toplam ihracat içinde yüzde 67.6’lık paya sahip olan sanayi mamulleri ihracatında da 
     yüzde 0.1’lik düşüş kaydedildi. Alt sektörler bazında en yüksek ihracat gerilemesi toplam ihracat içinde yüzde 10.9’luk ağırlığa sahip olan demir ve demir dışı metallerde kaydedildi. Sektörün ihracatı temmuzda yüzde 14.1 düştü. Rusya’yla yaşanan yaş meyve sebze ticaretindeki sorunun ardından bu alanda yaşanan ihracattaki gerileme temmuz ayında devam etti. Hazır giyim sektörü de Çin’in olumsuz etkisi nedeniyle gerilemeye devam ederken, Çin’e karşı AB ve ABD’nin kota uygulaması nedeniyle eylül ayından itibaren Türkiye’nin tekstil sektöründeki ihracat rakamlarında artış bekleniyor. Demir ve demir dışı metaller dışında ihracatta gerileme kaydeden alt sektörler şöyle "Diğer sanayi ürünleri yüzde 7.3, hazır giyim ve konfeksiyon yüzde 2.2, kuru meyve ve mamulleri yüzde 9.8, meyve sebze mamulleri yüzde 4.1, yaş meyve ve sebze yüzde 3.6." 1-25 Temmuz rakamlarına göre en yüksek ihracat artışı yüzde 164.7 oranıyla zeytin ve zeytinyağı ihracatında gerçekleşirken, ikinci ihracat artış oranı yüksek olan alt sektörü yüzde 99.3 oranıyla fındık ve mamulleri oluşturdu. Sanayi alanında en yüksek ihracat artışı ise büyük bölümünü TÜPRAŞ’ın gerçekleştirdiği işlenmiş petrol ürünleri kapsamında sağlandı. Bu alanda ihracat artışı yüzde 35.6 oldu. Bu yılın başından itibaren 25 Temmuz’a kadar gerçekleştirilen ihracatta ise rekor ihracat artışının yüzde 166.8 oranıyla zeytin ve zeytinyağında olduğu görülüyor. Zeytin ve zeytinyağının toplam ihracat içindeki payı ise yüzde 0.5 düzeyinde bulunuyor. İlk 7 ayda tarım sektöründe toplam 4 milyar 716 milyon dolar olan ihracatla geçen yıla göre yüzde 27.5 oranında artış kaydedilirken, sanayi sektöründe de 34 milyar 335 milyon dolarla geçen yıla göre yüzde 15.1 artış gerçekleşti. Sanayi sektörü içinde en yüksek ihracatı 7 milyar 828 milyon dolarla hazır giyim ve konfeksiyon sektörü yaparken, bu sektörde geçen yılın ilk 7 ayına göre ihracat artış oranı yüzde 7’de kaldı. Hazır giyime yaklaşan taşıt araçları ve yan sanayiinin ihracatı da 7 milyar 513 milyon dolara ulaşarak, geçen yıla göre yüzde 33.3 oranında artış gösterdi. Taşıt araçları bu artış oranıyla yılın ilk 7 ayı itibariyle sanayi sektöründe en yüksek artışın gerçekleştirildiği alt sektörü oluşturdu. Demir ve demir dışı metallerin ihracatı da 7 ayda yüzde 9’luk artışla 5 milyar 279 milyon dolar oldu. Madencilik ana sektöründe ilk 7 ayda yüzde 31.2’lik artışla 824.9 milyon dolarlık ihracat gerçekleştirildi. İlk 7 ay itibariyle ihracatı azalan tek alan ise tütün oldu. Toplam ihracat içinde yüzde 0.7 oranında paya sahip olan tütün alt sektöründe yapılan ihracat yüzde 4 oranında azalarak, 286.4 milyon dolara düştü. 
     
</TEXT>
</DOC>
