<DOC>
<DOCNO> 382012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sontur13.html </URL>
<DATE> 2005/09/27/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Eve alkollü gelen ağabeyini öldürdü 
</HEADLINE>
<TEXT>

     Hasan KILIÇ DHA 

      OSMANİYE’de eve alkollü gelerek gürültü yaptığını öne sürdüğü 45 yaşındaki ağabeyi Hüseyin Şentürk’ü bıçaklayarak öldüren 35 yaşındaki Ali Şentürk tutuklandı. 
     Olay, bu sabaha karşı saat 04.00 sıralarında Mareşal Fevzi Çakmak Mahallesi’nde meydana geldi. Aynı bahçedeki tek katlı iki ayrı evde oturan iki kardeşten kaynak işçisi Ali Şentürk, eşi ve 3 çocuğuyla birlikte uyurken, alkollü gelen ağabeyi evli ve bir çocuk babası Hüseyin Şentürk’ün gürültü yapması üzerine uyandı. 
     Ali Şentürk, işsiz ağabeyi Hüseyin Şentürk'le sürekli içki içmesi nedeniyle tartışmaya başladı. İki kardeş arasındaki tartışma Hüseyin Şentürk’ün küfür ve hakaret etmesiyle bir anda kavgaya dönüştü. Bu sırada öfkelenen Ali Şentürk, mutfaktan aldığı ekmek bıçağıyla ağabeyine saldırdı. 
     Ali Şentürk'ün sağ ve sol göğsünden bıçakla yaraladığı Hüseyin Şentürk, olay yerinde yaşamını yitirdi. İhbar üzerine olay yerine gelen polis, ağabey katili olan Ali Şentürk'ü gözaltına aldı. Şentürk yasal işlemlerin ardından çıkarıldığı mahkemece tutuklandı. 
     
</TEXT>
</DOC>
