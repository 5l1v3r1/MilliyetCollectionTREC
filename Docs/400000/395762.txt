<DOC>
<DOCNO> 395762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/soneko36.html </URL>
<DATE> 2005/11/17/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
IMF'ye yapılan ödeme 8 milyar doları aştı 
</HEADLINE>
<TEXT>

     Türkiye’nin bu yılın başından itibaren IMF’ye yaptığı geri ödeme 8 milyar doları aşarken, kamu kesiminin bu dönemdeki toplam dışborç anapara ve faiz ödemeleri de 24 milyar 190 milyon dolara ulaştı. 
     Merkez Bankası’nın verilerine göre bu ay IMF’ye 1 milyar 540 milyon dolar geri ödeme yapıldı. Türkiye’nin bu yılın başından itibaren IMF’ye yaptığı ödemeler, Mayıs 2005’te imzalanan stand-by anlaşmasıyla 3 yılda 
     kullandırılması öngörülen 10 milyar dolarlık tutara yaklaştı. Türkiye, 1 Ocak-16 Kasım tarihleri arasında IMF’ye 8 milyar 131 milyon dolarlık geri ödeme yaptı. Bu yıl Türkiye’nin IMF’den stand-by anlaşmasının onaylanmasıyla kullandığı 837.5 milyon dolar düşüldüğünde, bugün itibariyle Türkiye’nin IMF’ye 7.3 milyar dolarlık net borç ödemesi yaptığı belirlendi. Merkez Bankası’nın kamunun dış borç ödemelerine ilişkin verilerine göre, Hazine de 9-16 Kasım günleri arasındaki haftada 228 milyon dolarlık dış borç ödemesi yaptı. Bu ödemeyle birlikte kasım ayında yaptığı dış borç ödeme tutarı 1 milyar 889 milyon dolara ulaşan Hazine, bu yılın başından itibaren toplam 15 milyar 6 milyon dolarlık ödeme gerçekleştirdi. Diğer kamu kuruluşlarının dış borç ödeme tutarı da kasım ayındaki 82.3 milyon dolarla toplam 3 milyon dolara ulaştı. Merkez Bankası’nın bu yılın başından itibaren ödediği 519 milyon dolarlık dış borç da dikkate alındığında, bu yılın başından itibaren gerçekleştirilen kamunun toplam dış borç ödemesi 24 milyar 190 milyon dolara ulaştı. 
     
</TEXT>
</DOC>
