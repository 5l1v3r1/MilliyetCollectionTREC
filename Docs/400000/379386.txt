<DOC>
<DOCNO> 379386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/son/sondun02.html </URL>
<DATE> 2005/09/18/ </DATE>
<TIME> 07.15 </TIME>
<AUTHOR>  </AUTHOR>
<HEADLINE>
Afganistan'ın tarihi seçimi başladı... 
</HEADLINE>
<TEXT>

     Afganistan’da parlamento üyelerinin ve yerel yöneticilerin belirleneceği seçimler için oy verme işlemi başladı. 
     Ülke için tarihi önemdeki seçim, ABD öncülüğündeki güçlerin Taliban yönetimini devirmesinin dört yıl, Hamit Karzai’nin devlet başkanlığı seçimini kazanmasının bir yıl sonrasında gerçekleştiriliyor. 
     12,4 milyon kayıtlı seçmenin bulunduğu ülkede, 6.000’den fazla sandık merkezinde oy kullanılacak. Şiddet eylemleri olmasından kaygı duyulan oy verme işlemleri sırasında toplam 100 bin Afgan asker ve polisiyle, 30 bin yabancı asker, sandık merkezlerinde görev yapacak. 
     Sandıklar, TSİ 14 30’da kapanacak. 
     Seçimi boykot çağrısı yapan Taliban güçleri, oy vermeye giden sivillere saldırmayacağını, ancak görevli güvenlik güçlerini hedef alacağını açıklamıştı. 
     
     BM BİNASINA ROKET ATILDI 

     Başkent Kabil’de, Birleşmiş Milletler’e ait bir depoya 2 roket atıldı, bir yerel görevli yaralandı. 
     BM sözcüsü Adrian Edwards, roketlerin depoda küçük bir yangına yol açtığını, ancak yangının kısa sürede söndürüldüğünü söyledi. BM görevlisinin yaralarının da ciddi olmadığı belirtildi. 
     Deponun, bugün yapılan seçimleri düzenleyenlerin bürolarından birinden 2 kilometre ötede olmasına dikkat çekildi. 
     Yerel polis şefi Muhammed Ekber, "Bu seçimleri sabotaj girişimidir" dedi. 
     
     SALDIRILARDA TOPLAM 11 KİŞİ ÖLDÜ 

     Bu arada, seçim günü düzenlenen saldırılarda toplam 11 kişi öldü. 
     Ülkenin güneyinde, araçları, yola yerleştirilen mayına çarpan Fransız özel birliklerine mensup bir komando öldü, bir asker de yaralandı. 
     Helmand ilinde, Taliban militanları olduğu sanılan kişiler, oylamadan birkaç saat önce bir seçim merkezine saldırdı. Bunun üzerine çıkan çatışmada bir militan öldü. 
     Nagahar ilinde de isyancılar bir adayın evine el bombası attı. Saldırıda aile üyelerinden 5 kişi yaralandı. 
     Afgan ve koalisyon askerlerinin Uruzgan'ın Dihravud bölgesinde bir Taliban kampına yaptıkları saldırıda 4 militan öldürüldü. 
     Kunar'da, oy pusulası taşıyan bir araç geçerken, yol kenarına yerleştirilen bir bombanın patlamasıyla 2 polis ile şoför yaralandı. 
     Badakşan ilinde de militanlar bir adayın evine roket attı, ancak saldırıda ölen veya yaralanan olmadı. 
     Pakistan sınırında bulunan Host ilindeki bir kontrol noktasına Taliban militanlarının düzenlediği saldırı sonucu çıkan çatışmada da 3 militan ve 2 polis ölmüş, 2 Amerikan askeri yaralanmıştı. 
     
</TEXT>
</DOC>
