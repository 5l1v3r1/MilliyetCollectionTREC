<DOC>
<DOCNO> 366635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sondun06.html </URL>
<DATE> 2005/08/03/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Balkanlar'da gerginlik yaratan açıklamalar... 
</HEADLINE>
<TEXT>

     Hırvat Ordusu’nun 1995 yılında Sırplar tarafından özerkliği ilan edilen Krajina bölgesine yönelik Oluja Yıldırım harekatı, onuncu yıldönümünde iki ülkenin arasında gerilme yol açtı. 
     Sırbistan Cumhurbaşkanı Boris Tadic’in, Oluja sırasında yaşananların "aşırılık" olarak değerlendirilemeyeceği, 1995 yılında Hırvatların Krajina bölgesinde Sırplara yönelik bir "etnik temizlik" uygulandığı yönündeki sözleri, iki ülke ilişkilerini gerdi. 
     Tadic, "250 bin Sırp’ın Hırvatistan topraklarından kovulması, bir etnik temizliktir. 2 bin 500 Sırp’ın öldürüldüğü olaylar organize bir suçun parçasıdır" dedi. 
     Boris Tadic ayrıca, "Nasıl Sırplar Srebrenica Katliamı konusunda özür dilemişse, Hırvatlar da Krajina’da yaşananlar hakkında aynı şeyi yapmalı" diye konuştu. 
     Hırvatistan Cumhurbaşkanı Stjepan Mesic ise, "Tadic’in bu açıklamalarının iki ülke arasındaki bağların normalleşmesine katkıda bulunmadığını" söyledi. Mesic, Hırvatistan’ın Oluja’ya hakkı olduğunu ve harekatın BM Güvenlik Konseyi’nin onayı ile yapıldığını savundu. 
     Mesic, Sırp kuvvetlerinin 8 bin Bosnalıyı öldürdüğü Srebrenica katliamının hiçbir şekilde meşru gösterilemeyeceğini söyledi ve Krajina’da yaşananların Srebrenica ile karşılaştırılamayacağını belirtti. 
     
     "OLUJA’DAN GURUR DUYUYORUZ" 

     Tadic’in açıklamalarına en sert tepki ise Hırvatistan Başbakanı Ivo Sanader’den geldi. Sanader "Oluja’dan gurur duyuyoruz" dedi ve harekatı "Muhteşem, etkileyici ve tarihi bir operasyon" olarak değerlendirdi. 
     Sanader, Sırbistan Cumhurbaşkanlığı’nın bu açıklamalarının Srebrenica Katliamı’nın onuncu yılında uluslararası kamuoyunun dikkatinin Sırbistan’a çevirildiği bir dönemde geldiğinin altını çizdi. 
     Konu ile ilgili olarak ANKA’ya konuşan Avrasya Stratejik Araştırmalar Merkezi Balkanlar Uzmanı Erhan Türbedar, Oluja’nın Srebrenica ile karşılaştırılamayacağını söyledi. Türbedar şöyle konuştu 
     "Srebrenica’da yaşananlar bir soykırımdır. Hitler Auschwitz’te ne yaptıysa Srebrenica’da da onlar yapıldı. 
     İnsanlar soyuldu, toplu mezarlar kazıldı. Herşey planlıydı. 
     Krajina’da yaşananlar ise farklı. Ancak Hırvatların da Oluja sırasında yaptıkları doğru değildi". 
     Sırplar, Yugoslavya’nın dağılması sürecinde Hırvatistan topraklarında yer alan alan çoğunluğu oluşturdukları Krajina’da "Republika Srpska Krajina" adı altında özerkliklerine ilan etmişti. Belgrad’ın da desteğiyle silahlanan Sırplar, bölgede barikatlar kurmuş ve bağımsızlık istemişti. 
     Hırvat ordusu, bunun üzerine 4 Ağustos 1995 tarihinde Oluja Yıldırım harekatına başladı. Operasyonlarda 2 bin 500 Sırp’ın öldüğü ve 250 bin Sırp’ın topraklarından sürüldüğü ifade ediliyor. 
     Sırplar, 4 Ağustos günü "etnik temizliği anma töreni" hazırlıkları yaparken. Hırvatlar Knin şehrinde "Krajina Bölgesi’nin kurtuluşunu kutlayacak. 
     Sırplar, Hırvat askerlerin bizzat Amerikan ordusu tarafından operasyona hazırlandırıldığını iddia ediyor. 
     Amerikan askerlerinin Oluja’dan birkaç ay önce Hırvat ordusuna eğitim verdiği pek çok kişi tarafından da kabul ediliyor. 

ANKA 
     
</TEXT>
</DOC>
