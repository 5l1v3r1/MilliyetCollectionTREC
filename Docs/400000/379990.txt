<DOC>
<DOCNO> 379990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/sonsiy09.html </URL>
<DATE> 2005/09/20/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Arınç Türkiye üye olur, AB'nin Hıristiyan kulübü olmadığı ortaya çıkar 
</HEADLINE>
<TEXT>

     TBMM Başkanı Bülent Arınç, AB’nin bu aşamada tarihi bir karar vermesi gerekeceğini belirterek, "Ya genişlemeye devam edecek ve ekonomisi dinamizm kazanmış, küresel güce sahip bir birlik olacak, ya da içine kapanarak yapısal sorunları ile başa çıkmakta zorlanan bölgesel bir örgüt olarak kalacaktır" dedi. 
     Arınç, Litvanya’daki temasları kapsamında, Parlamento’da düzenlenen "AB-Türkiye Vilnius ve Ankara’dan Bakış" konulu yuvarlak masa toplantısına katıldı. 
     Bülent Arınç, toplantıda yaptığı konuşmada, modern Türkiye’nin kurucusu Atatürk’ün, ülkenin batı kurumları ile bütünleşmesi yönünde önemli reformlar gerçekleştirdiğini ve bu konuda eşi benzeri olmayan bir başarı elde ettiğini ifade ederek, bu hedef doğrultusunda çağdaş uygarlık yolunda Avrupa’nın tüm kurumları ile demokrasi ve güvenliğin kalesi NATO’nun üyesi olarak batı ailesi içinde haklı yerini pekiştirdiğini kaydetti. 
     
     "GEREKLİ KOŞULLAR YERİNE GETİRİLDİ" 
     AB ile üyelik mükazekerelerine başlanması ile yeni bir evreye geçileceğini vurgulayan Arınç, AB’nin ortak değerler topluluğu olduğunu belirtti. Arınç, insan hakları temel hak ve özgürlükler, hukukun üstünlüğü ve serbest piyasa ekonomisinin AB’yi tanımlayan temel unsurlar olduğuna işaret etti. 
     Bülent Arınç, topluluğun bu değerleri benimsemekte kararlı olan ülkelere kapılarını açık tutarak, yarım yüzyıldan beri bazen gerilemelerle, bazen de büyük adımlarla ilerlediğini, gelinen noktada 25 üyesi ile güçlü bir birlik haline geldiğini anlattı. 
     Türkiye-AB ilişkilerinin 41 yıllık bir geçmişe dayandığını, 17 Aralık’ta alınan karar doğrultusunda 3 Ekim’de katılım müzakerelerine başlanacağını hatırlatan TBMM Başkanı Arınç, bunun için gerekli tüm koşulların Türkiye tarafından yerine getirildiğini kaydetti. 
     Arınç, Türkiye’nin AB’ye üye olması ile AB’nin bazı kesimlerce iddia edilen bir Hıristiyan kulübü olmadığının ortaya çıkacağını ve ortak değerleri benimseyen her din, dil ve ırktan olan insanların birlikte barış içinde yaşabileceğinin kanıtlanmış olacağını söyledi. 
     Bülent Arınç, "Bu sayede AB, içinde barındırdığı milyonlarca müslümanlarla ve farklı inanç mensupları ile uyum içerisinde yaşabilecek ve güvenliğini pekiştirecektir" dedi. 
     
     "BÖLGESEL DEĞİL, KÜRESEL GÜÇ HALİNE GELECEK" 
     Türkiye’nin AB’ye katkılarının bununla sınırlı kalmayacağını vurgulayan Arınç, doğu ve batı arasında bir köprü konumunda olmasıyla, Orta Asya ve Kafkasya’dan Avrupa’ya doğalgaz ve petrol sağlayan ana enerji arterlerinin geçiş güzargahında olduğu için enerji kaynaklarının Türkiye üzerinden en güvenli şekilde Avrupa pazarlarına ulaştığını kaydetti. 
     Konuşmasında, ekonomide son yıllarda sağlanan gelişmeler hakkında bilgi veren TBMM Başkanı Bülent Arınç, "Tüm unsurlar göz önünde bulundurulduğunda görülecektir ki, Türkiye’nin AB’ye üye olması ile birlikte, birliğin Ortadoğu, Orta Asya ve Balkanlar üzerindeki etkisi artacak ve birlik bölgesel bir güç olmaktan çıkarak, küresel bir güç haline gelecektir" görüşünü ifade etti. 
     Türkiye’nin üyelik sürecinde, son 4 yılda "sessiz devrim" olarak nitelendirilebilecek reformlar gerçekleştirerek, tam üyelik konusunda kararlılığını gösterdiğine işaret eden Arınç, kısa süre içerisinde 8 reform paketi, 2 anasaya değişikliği yaptığını, TCK ve bağlı kanunlarla, Medeni Kanun’un AB standartlarına uyumlu hale getirildiğini anlattı. 
     Arınç, AB’nin son bir kaç ay içinde bulunduğu durumun, birliğin gelecekte nasıl bir yapıya sahip olacağı tartışmalarına yol açtığına dikkati çekerek, bu süreçte "AB’nin bölgesel mi yoksa küresel bir aktör mü " olmak istediği sorularını beraberinde getirdiğini söyledi. 
     Bülent Arınç, şöyle konuştu 
     "Bu aşamada AB’nin tarihi bir karar vermesi gerekecektir. Ya genişlemeye devam edilecek ve ekonomisi dinamizm kazanmış küresel bir birlik olacak, ya da içine kapanarak yapısal sorunları ile başa çıkmakta zorlanan, bölgesel bir örgüt olarak kalacaktır. Bizim temennimiz, AB’nin birinci şıkkı seçerek, 17 Aralık zirvesinde alınan karar doğrultusunda verdiği sözü tutmasıdır. Bu söz, Türkiye ile birliğe sonradan katılan ülkelerle olduğu gibi somut kriterlere dayanacak yapıda ve ayrımcılık gözetmeyecek şekilde 3 Ekim tarihinde müzakerelere başlamasıdır." TBMM Başkanı Arınç, Türkiye’nin AB üyeliği sürecinde, Litvanya’nın verdiği destek ve yapıcı tutumun her zaman takdirle karşılandığını belirterek, Meclis adına Litvan halkına teşekkürlerini sundu. 
     
     "AB’NİN GENİŞLEME SÜRECİ DEVAM ETMELİ" 
     Toplantıda konuşan Fransa’nın Litvanya Büyükelçisi Guy Yelda, Türkiye’nin Kıbrıs’ı tanıması gerektiğini, bunun kriterlerden biri olduğunu savundu. 
     Buna karşılık Dışişleri Bakanlığı Avrupa Genel Müdürü Naci Akıncı da büyükelçinin sözlerine itiraz ederek, 17 Aralık’taki zirve kararlarında böyle bir kriter olmadığını söyledi. 
     Türkiye’nin müzakerelere başlaması için tüm kriterleri yerine getirdiğini belirten Akıncı, Fransa’nın da o zaman böyle bir söylemi olmadığını, konunun siyasi bir tartışma haline geldiğini ifade etti. 
     İngiltere’nin Litvanya Büyükelçisi Colin Robert ise AB’nin genişleme sürecinin devam etmesi gerektiğini ifade ederek, Türkiye’nin 3 Ekim’de müzakerelere başlayacağını belirtti. Robert, dönem başkanı 
     ülke olarak müzakerelerin 3 Ekim’de sorunsuz olarak başlaması için ellerinden geleni yapacaklarını bildirdi. 
     
</TEXT>
</DOC>
