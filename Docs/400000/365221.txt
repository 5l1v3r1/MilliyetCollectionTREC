<DOC>
<DOCNO> 365221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/ekonomi/eko07.html </URL>
<DATE> 2005/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin menşeli klimaya damping soruşturması 
</HEADLINE>
<TEXT>



Dış Ticaret Müsteşarlığı DTM , Türkiye'deki split klima üretiminin yüzde 95'ini yapan Vestel ve Arçelik'in başvurusu üzerine Çin menşeli duvar tipi split klimalar için damping soruşturması başlattı. 
Çin'den 2002-2004 yılları arasında split klima ithalatı büyük artış kaydederek, genel ithalat içindeki payı önemli oranda yükselirken, bu ithalat nedeniyle yerli üretim dalının fiyatlarını önemli ölçüde bastırdığı, yerli üretim dalının piyasa payında bu dönemde düşme yaşandığı tespit edildi. 
DTM İthalat Genel Müdürlüğü tarafından yürütülecek soruşturma kapsamında, bilinen duvar tipi split klima üreticisi, ithalatçısı ve ihracatçılarına soru formu gönderilecek. Bu soru formları ellerine geçmeyen ilgililerin, 15 gün içinde DTM'ye başvurarak soru formu istemesi ve soru formlarını 37 gün içinde yanıtlaması gerekiyor. 

TV tüpüne vergi 
Geçen yıl ağustosta açılan damping soruşturması kapsamında Çin menşeli "resim tüplü renkli televizyon alıcıları" ithalatında yüzde 50 damping vergisi uygulanmasına karar verildi. Ayrıca dokunmuş kadife, pelüş ve tırtıl mensucat ithalatında da 6 ay süreyle CIF değerinin yüzde 50'si tutarında geçici teminat alınması kararlaştırıldı. 


</TEXT>
</DOC>
