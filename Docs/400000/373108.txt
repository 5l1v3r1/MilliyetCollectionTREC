<DOC>
<DOCNO> 373108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sonsiy06.html </URL>
<DATE> 2005/08/26/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Genelkurmay Başkanı Çözüm anayasaya sıkı bağlılık 
</HEADLINE>
<TEXT>

     Genelkurmay Başkanı Orgeneral Hilmi Özkök, küreselleşmenin olumsuz etkilerinin toplumun geleceğine olan güvenini sarsıcı sonuçlar doğurduğunu belirterek, "Toplumsal güveni artıracak ve istikrarı kalıcı hale getirecek çözümün, Anayasa’nın ’değiştirilemeyecek hükümleri’ olarak sayılan maddelerine sıkı sıkıya bağlılıktan geçtiğine inanmaktayız" dedi. 
     Özkök, 30 Ağustos Zafer Bayramı nedeniyle yayınladığı mesajında Anayasa vurgusu yaptı. Özkök, küreselleşmenin olumsuz sonuçlarının Anayasa’nın değiştirilmeyecek hükümlerine sıkı sıkıya bağlılıktan geçtiğini ifade etti. 
     
     ÇOK ZOR DÖNEMLER GEÇİRDİK 
     Mesajında 30 Ağustos Zaferi’nin ardından geçen 83 yıl boyunca ulus olarak "çok zor ve çalkantılarla dolu" bir süreçten geçildiğini ifade eden Özök, "Bu süreçte, bizi ilerlemekte olduğumuz yoldan çıkarabilecek çok sayıda engelle karşılaştık. Zaman zaman özgüvenimizi yitirmek üzere olduğumuz noktalara yaklaştık. Ancak her defasında da ulus olarak bu engelleri başarıyla aşarak, Büyük Atatürk’ün gösterdiği istikamette kalmayı başarabildik" dedi. 
     
     ÇÖZÜM GÖREMEYENLER 83 YIL ÖNCESİNE BAKSIN 
     Türkiye’nin içinde bulunduğu coğrafyada çeşitli iç ve dış problemlerle karşı karşıya olduğuna dikkat çeken Özkök, "Ancak, bu durum hiçbirimize karmaşık ve çözümsüz görünmemelidir. Karşı karşıya kaldığımız problemleri içinden çıkılmaz ve çözümsüz olarak görenlere 83 yıl öncesini bir kez daha okumalarını, o günkü hal ve şartlarla günümüzdekileri karşılaştırmalarını ve ulaşılan başarının itici gücünü keşfetmelerini öneririm. Bu onlara özgüven ve cesaret verecektir" diye kaydetti. 
     
     PSİKOLOJİK SAVAŞ 
     Türkiye’nin bugün karşı karşıya olduğu en büyük tehdidin, "içeriden ve dışarıdan maksatlı olarak yapılan menfi psikolojik harekat uygulamaları" olduğu uyarısında bulunan Özkök, benzer uygulamaların 83 yıl önce de olduğunu hatırlatarak, "Ancak, 83 yıl önceki kadro, ülkü birliğini sağlayıp, farklılıkları bir yana koyarak mükemmel bir ekip çalışması sergileyerek ve doğru hedefe kilitlenerek bu psikolojik saldırıları tümüyle etkisiz kılmıştı" dedi. 
     Kurtuluş Savaşı’nı gerçekleştiren kadroların, o günlerde karşılaşılan sorunlar için "soğukkanlı, akılcı ve her ihtimali inceden inceye düşünerek" çözümler ürettiğini belirten Özkök, kısıtlı haberleşme imkanlarına rağmen, toplumun sürekli bilgilendirilerek, çözümlerin halkla birlikte uygulandığına dikkat çekti. 
     Atatürk’ün, "Bir milletin ki siyasi terbiyesinde, sosyal terbiyesinde, vatan sevgisinde noksan vardır, öyle bir millet, egemenliğini lüzumu derecede kuvvetle elinde tutamaz" sözünün gelecek nesillere ışık tutması gerektiğini belirten Özkök Türk Kurtuluş Savaşı’nın diğer uluslara da örnek olduğunu kaydetti. 
     
     ÇAĞDAŞ TÜRKİYE’NİN TEMELİ 
     30 Ağustos Zaferi’nin Türk tarihinin en görkemli 
     zaferlerinden birisi olduğunun altını çizen Özkök, "30 Ağustos Zaferi ’bağımsızlık’ hedefine kilitlenmiş bir ulusun, yokluk içinde olmasına rağmen, azim ve kararlılıkla, karşısındaki büyük gücü eriterek askeri açıdan ulaştığı son noktayı ifade etmektedir" dedi. Kurtuluş Savaşı’nın kazanılmasının ardından çağdaş Türkiye’nin temellerinin atıldığını kaydeden Özkök, "Zedelenen ulusal onur bu zaferle tekrar onarılmış ve Türk ulusunun çağdaşlaşma yolunu aydınlatan ve ulusu modern çağın gerektirdiği siyasi, hukuki, ekonomik ve sosyal alandaki reformlarla buluşturan Türk Devriminin meşalesi yakılmıştır" dedi. 
     
     YOL GÖSTERİCİ "ATATÜRKÇÜ DÜŞÜNCE SİSTEMİ" 
     Mesajında, Atatürkçü Düşünce Sistemi’ne de vurgu yapan Özkök, "Atatürkçü Düşünce Sistemi kendi içinde sürekli bir dinamizm içermektedir. Bunun anlamı, kendi içine kapanmadan gelişmeleri sürekli izlemek, değerlendirmek ve bunları akıl süzgecinden geçirmek, gelişime ve değişime ayak uydurmaktır. 
     Bu anlayış, dogmalardan uzak bilimsel bir yaklaşımı ifade etmektedir. Bu özelliğiyle Atatürkçü Düşünce Sistemi, genç nesiller için gelecekte de rehber olmaya devam edecektir" diye kaydetti. 
     
     ÖZGÜVENİMİZİ KAYBETMEYELİM 
     Türkiye’nin içinde bulunduğu süeçte, ulus olarak sahip olduğu avantajları iyi kullanarak yakaladığı dinamizmi ve özgüveni devam ettirmek zorunda olduğunu belirten Orgeneral Özkök, "Artık kendimizi olduğumuzdan aşağıda görme alışkanlığımızı terk etmeliyiz. Bu bağlamda, ulusu sürekli dinamik tutan, geri kalmışlıktan kurtaran ve bölgesinde çok farklı bir konuma taşıyan ana itici güç, Büyük Atatürk tarafından ulusa verilen ’Çağdaş Medeniyetler Seviyesine Ulaşma’ vizyonudur. Atatürk bu vizyonu, ulusa bilinçli olarak vermiştir. Atatürk, geri kalmışlığın, maddi ve manevi çöküntünün içinden çekip çıkardığı ulus için geriye dönüşü olmayacak yegane istikametin ’çağdaş medeniyet’ olduğunu düşünmüştür. Bu vizyon sayesindedir ki Türk ulusu, karanlık cereyanların etkisinden sıyrılarak bugünlere ulaşabilmiştir" görüşlerini dile getirdi. 
     Özkök’ün mesajı şöyle 
     "Büyük Zaferin 83’ncü yıldönümünü kutladığımız bu mutlu günde tekrar vurgulamak isterim ki, Türk Silahlı Kuvvetleri gelecekte de çağın şartlarından ve yaşamakta olduğumuz değişimden kaynaklanacak reformları zamanında yaparak, Türkiye Cumhuriyeti’nin temel niteliklerine yürekten bağlılığı, özgün disiplini, köklü gelenekleri, pragmatik, itidalli, kararlı yaklaşımı, güçlü temsili ve modern yapısı ile bir taraftan ülkemizdeki huzur ve istikrarın sürdürülmesine diğer taraftan da bölgesel üstünlüğümüzün idamesine ve dünyanın çeşitli bölgelerindeki ulusal menfaatlerimizin korunmasına katkılarda bulunmaya devam edecektir. 
     Bu duygu ve düşüncelerle bütün bu başarının mimarı, ulusumuzun ebedi önderi, Büyük Komutan Atatürk başta olmak üzere, bu eşsiz zaferin elde edilmesinde emeği geçen, Türk Silahlı Kuvvetleri’nin tüm mensuplarını, yüce milletimizin isimsiz kahramanlarını, vatanı ve ulusu uğruna seve seve canlarını feda eden aziz şehitlerimizi rahmet, minnet ve şükranla anarken, kahraman gazilerimize ve emekli personelimize saygılarımı sunar, komuta etmekten gurur duyduğum Türk Silahlı Kuvvetleri’nin değerli mensuplarının Zafer Bayramını yürekten kutlarım." 
     
</TEXT>
</DOC>
