<DOC>
<DOCNO> 366336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/sondun13.html </URL>
<DATE> 2005/08/02/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
'Müzakere için Rumlar'ı tanı' baskısına Türkiye'den tepki 
</HEADLINE>
<TEXT>

     Türkiye'nin ek protokole imza ile birlikte yayınladığı deklarasyon için Avrupa basını dün "AB, Ankara'ya ödün vermeye hazır", "Türkiye'ye arka çıkan ülkeler var" diye yazdı, AB Komisyonu'nun genişlemeden sorumlu üyesi Olli Rehn, imzanın ardından Türkiye ile tam üyelik müzakerelerinin başlamasına bir engel kalmadığını açıkladı. Ancak bugün rüzgar tersine döndü. 
     Kıbrıs Rum yönetimi Müzakere Çerçeve Belgesi’ne 'tanıma' paragrafı eklemeye hazırlanıyor. 
     Fransa Başbakanı de Villepin, tanıma olmadan 3 Ekim'de başlayacak müzakerelerin ertelenebileceği açıklamasını yaptı. 
     Avusturya, Türkiye’nin Kıbrıs Rum Yönetimi’ni tanımaması halinde AB üyesi olamayacağını savundu. 
     Yunanistan, Fransa'nın açıklamasının 'özel bir önem' taşıdığını ve Rum tarafını tanımada net ve ısrarlı tutumunu sürdüreceğini açıkladı. 
     Türkiye ise, Fransa'nın müzakerelerin başlaması için 'Kıbrıs tanınmalı' şartını, 'AB verdiği sözleri ihlal ediyor' olarak değerlendirdi. 
     AB Komisyonu da, "Kıbrıs'ın çözüm yeri AB değil BM'dir" ve "Kıbrıs'ın müzakereler için bir önkoşul oluşturmadığını" açıklamasını yaparak Fransa Başbakanı'na tepki gösterdi. 
     
     TÜRKİYE AB, SÖZLERİNİ TUTMUYOR 

     Fransa Başbakanı de Villepin'in 'Rum kesimini tanımadan Türkiye ile müzakereler başlamaz' sözlerine Ankara'dan ilk tepki geldi. 
     Reuters haber ajansı, Türk yetkililere dayandırdığı haberinde, Türkiye, Fransa'nın müzakerelerin başlaması için 'Kıbrıs tanınmalı' şartını, 'AB verdiği sözleri ihlal ediyor' olarak değerlendirdi. Ankara, açıklamaların "17 Aralık'ta alınan kararları" ihlal ettiğini düşünüyor. 
     Ayrıca Ankara, Fransa'nın bu tavrının 3 ekimde başlaması öngörülen müzakerelerin başlama tarihinde geçikmeye yolaçacağına inanmıyor. 
     
     Gül Sürecin devamını bekliyoruz 

     Dışişleri Bakanı ve Başbakan Yardımcısı Abdullah Gül, Fransa Başbakanı Dominique de Villepin’in açıklamalarını değerlendirdi. 
     Gül, şunları kaydetti 
     "Fransa Başbakanı de Villepin’in söz konusu demeci hangi çerçevede verdiğini ve tam olarak neleri kastettiğini bu aşamada değerlendirebilecek durumda değilim. Fransa’nın AB sürecine desteğinin devamını bekliyoruz. Türkiye, bütün yükümlülüklerini yerine getirmiştir. Şimdi AB’nin de ahde vefa ilkesi doğrultusunda 17 aralıkta aldığı ve altında bütün AB üyelerinin imzası bulunan karar uyarınca, müzakereleri 3 ekimde başlatmasını bekliyoruz." 
     
     AB KOMİSYONU'NDAN DE VILLEPEN'E TEPKİ... 

     AB Komisyonu da, Fransa Başbakanı Dominique de Villepin'in Türkiye ve Kıbrıs konusunda yaptığı değerlendirmeyle mutabık olmadığını açıkladı. 
     AB Komisyonu sözcüsü Amadeu Altafaj, de Villepin'in "Türkiye'nin Kıbrıs'ı tanımaması halinde, AB ile müzakerelerin düşünülemeyeceği" yolundaki açıklamasını değerlendirirken, "Kıbrıs Cumhuriyeti'nin tanınması meselesinin" çözüm yerinin AB değil, BM olduğunu, bu konunun 3 Ekim'de Türkiye'nin tam üyelik müzakerelerinin başlaması için bir önkoşul oluşturmadığını açıkladı. 
     Tanıma konusunun, Türkiye'nin AB'ye katılım müzakereleri paralelinde, fakat AB değil, BM çerçevesinde bir süreç içinde yer aldığını ifade eden Altafaj, "sunulan Müzakere Çerçeve Belgesi'nde açıkça belirtildiği gibi", "katılım müzakerelerindeki ilerlemelerin, Kıbrıs Cumhuriyeti'nin tanınmasına ilişkin olarak BM çerçevesinde kaydedilecek ilerlemelerle bağlantılı görüleceğini" söyledi. 
     Sözcü, Ankara Antlaşması ek protokolünün Türkiye tarafından imzalanmasının ardından, tam üyelik müzakerelerinin başlamasına ilişkin tüm koşulların yerine geldiğini tekrarlayarak, AB Konseyi'nin, Müzakere Çerçeve Belgesi'ni onaylaması gerektiğini hatırlattı. 
     Amadeu Altafaj, 1-2 Eylül'de, İngiltere'de, dışişleri bakanları düzeyinde toplanacak olan AB Konseyi'nden bu onayın çıkmasının, "3 Ekim'de müzakerelerin başlamasından önceki son siyasi adım" olacağını ifade etti ve "AB üyesi devletler, başlatılan süreci ilerletme veya frenleme açısından siyasi sorumluluklarını üstlenmelidirler. Bu, üye devletlerin her birinin hükümran kararı olacaktır" dedi. 
     Kim ne demişti 
     
     FRANSA MÜZAKERELER ERTELENEBİLİR 

     Başbakan De Villepin, Europe 1 radyosuna verdiği demeçte, Türkiye-AB arasında 3 ekimde başlaması öngörülen müzakerelerin ertelenebileceğini savunarak, ''AB'nin 25 üyesinden her birini tanımayan bir ülkeyle müzakere yapılmasının düşünülemeyeceğini'' belirtti. 
     De Villepin, Türkiye'nin 3 ekime kadar, müzakerelerin başlaması için şart koşulan bütün maddelere uymaması ve kendi argümanlarını empoze etmesi ihtimaliyle ilgili bir soruyu, şöyle yanıtladı 
     ''O zaman beklemek elzem olacak. Türkiye'nin müzakere sürecine geri dönme yolunda gerçek bir istek göstermesi beklenecek.'' Fransa Başbakanı Dominique de Villepin, ''Müzakerelerin 3 ekimde başlamaması olası mı '' sorusunaysa ''Her şeyin tamamen açık olması gerektiğini düşünüyorum'' yanıtını verdi. 
     
     YUNANİSTAN TANIMADA ISRARLIYIZ 

     Yunanistan Dışişleri Bakanlığı sözcüsü Yorgo Kumuçakos, "aday bir ülkenin bir AB üyesini tanımamasının Avrupa gerçeğine yabancı, kurumsal ve garip bir çelişki oluşturduğunu" söyledi. 
     Kumuçakos, Fransa Başbakanı Dominique de Villepin'in yaptığı "Türkiye'nin Kıbrıs'ı Rum tanımaması halinde, AB ile müzakerelerin düşünülemeyeceği" yönündeki açıklamasına ilişkin yazılı bir açıklama yaptı. 
     De Villepin'in açıklamasının "özel bir önem" taşıdığını kaydeden Kumuçakos, "Türkiye'nin içinde bulunmayı kendi seçtiği bu çelişkili durumun bir an önce ortadan kaldırılması gerektiğini defalarca söyledik. Bu noktadaki tutumumuzda net ve ısrarlıyız" dedi. 
     Atina'nın, Türkiye ile üyelik müzakerelerine başlanmasına ilişkin kararın alınacağı AB kurumlarında yapılacak değerlendirmelerde bu konuda son tutumunu alacağını belirten Kumuçakos, "Aynı zamanda Türkiye'nin Avrupa perspektifini destekleyen tutumumuzu koruyoruz. Fakat, bu perspektif, AB'nin prensipleri, değerleri ve kuralları çerçevesinde gelişmelidir" diye konuştu. 
     
     RUMLAR'DAN ÇERÇEVE BELGESİ'NE YENİ PARAGRAF 

     Rumların, Türkiye’nin Kıbrıs deklarasyonuna tepki olarak Müzakere Çerçeve Belgesi’ne yeni koşullar koymaya hazırlandığı bildirildi. Rumların belgeye, "Müzakere sürecinde Kıbrıs Cumhuriyeti’nin tanınması gereklidir. Bu tanıma sürecinin uzaması müzakere sürecinin sağlıklı bir beklinde ilerlemesini tehlikeye sokacaktır" yolunda bir paragraf eklenmek istediği belirtiliyor. 
     ABHaber’e göre, Rumlar, Türkiye’nin Ankara Antlaşması’nı AB’nin yeni üyelerine genişleten Ek Protokolü imzalarken ilan ettiği Kıbrıs deklarasyonunu gerekçe göstererek AB Konseyi’nce onaylanması gereken Müzakere Çerçeve Belgesi’ne bir paragraf eklemek istiyorlar. 
     Rumların belgeye ekletilmek istedikleri paragraf şöyle 
     "Müzakere sürecinde Kıbrıs Cumhuriyeti’nin tanınması gereklidir. Bu tanıma sürecinin uzaması müzakere sürecinin sağlıklı bir beklinde ilerlemesini tehlikeye sokacaktır". 
     
     Rumları hangi ülkeler destekliyor 

     Rumlar, İngiltere’nin Newport kentinde 1-2 Eylül’de yapılacak AB Dışişleri Bakanları toplantısında gündeme getirecekleri söz konusu talep için Fransa, Avusturya, Hollanda ve Danimarka’dan destek aldıkları savunuyor. 
     Rumların çerçeve belgesine eklenlemisini istedikleri önerilerin AB üyesi ülkeler arasında yapılacak pazarlıklardan sonra netleşeceği belirtildi. 
     AB üyesi ülkeler, Türkiye’nin deklarasyonuna verilecek yanıt için Ağustos sonunda toplanaçak AB Daimi Temsilciler Komitesi Coreper toplantısında görüş birliğine ulaşmaya çalışacak. 
     AB’nin Türkiye’nin deklarasyonuna cevap verip vermeyeceği, AB Komisyonu Hukuk Bürosu’ndan gelecek yanıta göre kesinlik kazanacak. 
     
     AVUSTURYA TÜRKİYE KIBRIS’I TANIMADAN AB ÜYESİ OLAMAZ 

     Avusturya Başbakan Yardımcısı Hubert Gorbach da, Türkiye’nin Kıbrıs Rum Yönetimi’ni tanımaması halinde AB üyesi olamayacağını savundu. 
     Türkiye’nin imzaladığı Gümrük Birliği Ek Protokolü ile birlikte yayımladığı deklarasyonuna ilişkin yazılı bir açıklama yapan Gorbach, "Türkiye’nin, sınırları devletler hukukuna göre belirlenmiş olan Kıbrıs’ı tanımadan AB’ye tam üye olmasının mümkün olmadığı" görüşünü savundu. 
     Gorbach, açıklamasında, "Kıbrıs’ın eğer ve ama demeden tanınmasıyla Türkiye ileri doğru bir adım atmış olacaktır. Ancak bu son adım da olmayacaktır" ifadelerine yer verdi. 
     AB içinde ekonomik ve siyasi bazı sorunların yaşandığı bir dönemde iç barışın ve işbirliğinin birlikte yaşamanın ilk koşulu olduğunu belirten Gorbach, "Türkiye’nin konumunu ve nereye gitmek istediğini somut olarak belirlemesi gerektiğini" kaydetti. 
     Ek Protokol’ün imzalanmasıyla birlikte Kıbrıs deklarasyonunuN yayımlanmasını "olumsuz bir gelişme" olarak değerlendiren Gorbach, "Ankara’nın şu anda ipi germemesinin yararına olacağı" görüşünü dile getirdi. 
     

     
</TEXT>
</DOC>
