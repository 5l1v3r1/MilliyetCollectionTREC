<DOC>
<DOCNO> 379398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/son/sondun14.html </URL>
<DATE> 2005/09/18/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Gazze-Mısır sınırı kapatıldı 
</HEADLINE>
<TEXT>

     Filistin güvenlik yetkilileri, İsrail askerlerinin bu hafta başında çekilmesinden sonra insanların akın ettiği Gazze'nin güneyindeki Mısır sınırının bu sabah kapatıldığını bildirdi. 
     Filistin Ulusal Güvenlik Güçleri'nin sözcülerinden Adnan Barbaç, son günlerde insanların Mısır'a karmaşa içinde akın ettiği sınırdaki bütün boşlukların giderildiğini belirterek, sınıra 2 bin kişilik gücün yerleştirildiğini söyledi. 
     Sözcü Barbaç, Mısır'daki Gazzelilerin hepsinin evlerine dönebilmesini sağlamak için de Mısırlı yetkililerle çalıştıklarını kaydetti. 
     İsrail'in 38 yıldır işgal ettiği Gazze'den askerlerini çekmesinden sonra binlerce kişinin sınır kontrolü olmadan Mısır'a geçtiği belirtiliyor. Daha önce İsrail askerleri tarafından kontrolü sağlanan sınırın çok sayıda Filistinli aileyi ayırdığı için, bu aileler ilk defa İsrail askerlerinin çekilmesiyle bir araya gelebilmişti. 
     Filistinlilerin Mısır'a genelde yakınlarıyla yeniden bir araya gelmek, kutlama ya da alışveriş için geçtiği, ancak Filistinli yetkililer, sınırdan silah ve uyuşturucu kaçakçılığının da yapıldığını kabul ediyor. 
     İsrail, Gazze-Mısır sınırındaki kargaşadan, militanların sızmasına ve silah kaçakçılığına yol açacağı gerekçesiyle kaygı duyduğunu bildirmişti. 
     
</TEXT>
</DOC>
