<DOC>
<DOCNO> 368976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/sonsiy14.html </URL>
<DATE> 2005/08/11/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
CHP İl Yönetimi'nden Sarıgül'e tepki 
</HEADLINE>
<TEXT>

     Cumhuriyet Halk Partisi CHP 
     İstanbul İl Başkanı Şinasi Öktem, "MHP etkinliğine, Ülkü Ocakları mensuplarının Şişli Belediyesi’ne ait araçlarla taşınarak, belediye kaynaklarının siyasi menfaat aracı haline getirilmesini şiddetle kınıyoruz" dedi. 
     Öktem, CHP İstanbul İl Yönetim Kurulu adına yaptığı yazılı açıklamada, güçlenen CHP’nin bazı kesimleri rahatsız ettiğini ve dışarıdan zarar verilemeyen partinin "içeriden yıpratılmaya çalışıldığını" savundu. Öktem, şunları kaydetti 
     "Erciyes Dağı Tekir Yaylası’nda MHP tarafından organize edilen etkinlikle ilgili olarak basına yansıyan haber, CHP Genel Başkanlığı gibi onurlu bir göreve talip olmuş birine yakışmayacak bir davranış yansıtmaktaydı. Bu haber, Şişli Belediye Başkanı’nın siyasi popülizm adına neler yapabileceğini böylece bir kez daha kanıtlamıştır. 
     Etkinliğe İstanbul’dan katılan MHP ve Ülkü Ocakları mensuplarının, bölgeye Şişli Belediyesi’ne ait araçlarla taşınarak, belediye kaynaklarının siyasi menfaat aracı haline getirilmesini, CHP İstanbul İl Yönetim Kurulu olarak şiddetle kınıyoruz." Açıklamada, CHP örgütlerinin şahsi çıkar uğruna Atatürk ilke ve devrimleriyle çatışan bu ve benzer yaklaşımların üzerine en sert biçimde gideceğini belirten Öktem, Şişli Belediye Başkanı’nın bu son eylemle, CHP örgütleri ile bütün gönül bağlarını kopardığını savundu. 
     
</TEXT>
</DOC>
