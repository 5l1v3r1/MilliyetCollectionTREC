<DOC>
<DOCNO> 358371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sonsiy07.html </URL>
<DATE> 2005/07/05/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Tayyipler Alemi davası'nda karar emsallerini bekliyor 
</HEADLINE>
<TEXT>

     Başbakan Recep Tayyip Erdoğan’ın "Tayyipler Alemi" adıyla yayımlanan ve 9 farklı hayvan figüründe çizildiği karikatüre açtığı tazminat davasında, Cumhuriyet Gazetesi’nden Musa Kart’ın ve Evrensel Gazetesi’nden Sefer Selvi’nin Yargıtay’daki davalarının sonuçlarının kesinleşmesi halinde dava dosyalarının istenmesine karar verildi. 
     Ankara Birinci Asliye Hukuk Mahkemesi’nde görülen davanın bu duruşmasında avukatlar Tora Tekin ve Erdoğan’ın avukatı Fatih Şahin hazır bulundu. Erdoğan’ın vekili Şahin, geçen duruşmada Penguen Dergisi avukatlarının mahkemeye sunduğu cevap dilekçesine itiraz etti. Buna karşın Penguen Dergisi Vekili Tekin, verilecek kararın öncelikle özgürlüklere ilişkin bir karar olduğunu belirterek, davanın reddine ilişkin taleplerini yineledi. 
     Penguen Dergisi sahibi Erdil Yaşaroğlu’nun mali ve sosyal durumunun araştırılması yönünde karar veren Mahkeme Heyeti, daha önce karikatürist Musa Kart ve Sefer Selvi hakkında açılan davalardaki Yargıtay kararlarının da kesinleşmesi halinde istenmesine karar verdi. Dava Yaşaroğlu’nun ekonomik durumuna ilişkin yazının beklenmesi ve celse arasında Yargıtay’daki dava dosyalarının tamamlanması halinde incelenmesi kararıyla Ekim ayına ertelendi. 
     Karikatürist Musa Kart’ın Başbakan Recep Tayyip Erdoğan’ı "kedi"ye benzettiği karikatürüyle 5, Sefer Selvi’nin "at"a benzettiği karikatürü ile 10 milyar tazminat cezası ödemesine karar verilmiş, davalar temyiz edilerek Yargıtay’a götürülmüştü. 
     
</TEXT>
</DOC>
