<DOC>
<DOCNO> 393855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sontur09.html </URL>
<DATE> 2005/11/10/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Şemdinli'de bir grup gösterici, polis noktasına saldırdı 
</HEADLINE>
<TEXT>

     Hakkari’nin Şemdinli İlçesi’nde bir grup, ilçe girişindeki polis kontrol noktasına saldırdı. 
     Alınan bilgiye göre, bir grup gösterici sabah 08.00 sıralarında ilçe girişindeki polis noktası yakınında toplandı. Göstericiler, olay yerindeki elektrik direkleri ve tellerini sökerek yol ortasında barikat kurdu. Daha sonra polis kontrol noktasını ateşe veren göstericilerin ilçenin bazı yerlerinde de olay çıkardığı öğrenildi. 
     Bu arada, polis ve jandarma ekipleri, ilçenin belli merkezlerine barikatlar kurdu. 
     Olay yerine gelen Şemdinli Belediye Başkanı Hurşit Tekin ve Yüksekova Belediye Başkanı Salih Yıldız, halkı sağduyulu olmaya davet etti. 
     Salih Yıldız, 10 gün önce ilçede meydana gelen patlamadan sonra dünkü olayların meydana geldiğini söyledi. Dünkü olaylarda ölen 2 kişinin cenazelerinin Diyarbakır’a gönderildiğini ifade eden Yıldız, cenazelerin 2 gün sonra ilçeye getirileceğini belirtti. 
     Sabah meydana gelen olaylarda ölen ve yaralanan olmadığı, ilçe esnafının olaylara tepki gösterdiği bildirildi. 
     
     EĞİTİME BİR GÜN ARA VERİLDİ 

     Hakkari’nin Şemdinli İlçesi Milli Eğitim Müdürü Kerim Mendanoğlu, ilçede yaşanan olaylar nedeniyle eğitime bir gün ara verildiğini söyledi. 
     Mendanoğlu, AA muhabirine yaptığı açıklamada, dünden itibaren yaşanan olaylar nedeniyle endişe duyduklarını belirtti. 
     Bu nedenle ilçe genelindeki okulların bir gün tatil edildiğini ifade eden Mendanoğlu, "Olayların devam etmesi halinde bu süre uzayabilir. Ayrıca olaylar olmasına karşın, ilçede 10 Kasım Atatürk’ü Anma programını yaptık. Program sırasında hiçbir sorun meydana gelmedi" dedi. 
     Bu arada, Şemdinli genelinde durumun sakinleştiği, güvenlik güçlerinin ilçe genelinde yoğun güvenlik önlemleri aldığı öğrenildi. 
     

     
</TEXT>
</DOC>
