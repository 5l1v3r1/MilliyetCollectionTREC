<DOC>
<DOCNO> 354191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sonyas25.html </URL>
<DATE> 2005/06/21/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Araştırmacılar, erkekler için doğum kontrol hapı üzerinde çalışıyorlar... 
</HEADLINE>
<TEXT>

     Doğum kontrol haplarının, kadınların sunulmasından yaklaşık 40 yıl sonra, Kansas Üniversitesi ve üniversiteye bağlı Kansas Tıp Merkezi’ndeki araştırmacılar, erkekler için benzer bir doğum kontrol hapı üretmeye çalışıyorlar. 
     Araştırmacılar, erkeklerin 1 hafta ya da 1 ay boyunca kullanmalarını gerektirecek, hormon içermeyen bir hap yapabilmek için yarım milyon kimyasal bileşimi test etmeyi planlıyor. 
     Araştırma, Amerikan Ulusal Sağlık Enstitüsü’nden alınan 7.9 milyon dolarlık kaynakla yürütülüyor. Bileşimleri, Kansas Üniversitesi’nin yüksek teknolojiye sahip laboratuvarlarında test edecek olan araştırmacılar, kadınların 1960’lardan beri kullandıkları doğum kontrol haplarının erkekler üzerinde uygulanması için en az 5 yıl gerekeceğini ifade ettiler. 
     Daha önceden yürütülen 4 yıllık bir çalışmanın devamı niteliğinde olan yeni 5 yıllık araştırma planında, araştırmacılar, erkek farelerde geçici kısırlığa yol açan bir bileşim keşfetmişlerdi. 
     Bu bileşim için patent alan araştırmacılar, şimdi de 6 yeni bileşime ulaşmayı hedefliyorlar. 
     Çin ve Avrupa’da daha önce erkekler üzerinde denenen doğum kontrol yöntemlerinin hormon bazlı olduğu belirtiliyor. 
     Eastern Virginia Tıp Fakültesi bünyesinde üreme sağlığı araştırmaları yapan Conrad Derneği Başkan Yardımcısı Douglas Colvard, "Daha önceki çalışmalar, hormon bazlı doğum kontrol yöntemlerinin etkili olduğunu ve erkeklerin ilacı bıraktıktan birkaç ay sonra tekrar üretkenlik kazandığını göstermişti. Ancak testosteron enjeksiyonlarının kolesterol seviyesini yükseltmek ve kansere yol açmak gibi yan etkileri endişe verici" dedi. 
     -YÜZBİNLERCE BİLEŞİM- Kansas’taki araştırmacıların, bu yüzden hormonları etkileyecek bir hap yerine, erkek üretkenliğinde kritik rolü olduğunu belirledikleri bir grup enzimi devre dışı bırakacak kimyasal bileşimler araştırdıkları açıklandı. 
     İşe yarayabilecek 100 binden fazla bileşim seçtiklerini belirten araştırmacılardan Gunda Georg, Amerikan Ulusal Sağlık Enstitüsü’nden gelecek 400 bin bileşimin de test edileceğini söyledi. 
     Araştırmacılar, bileşimlerin sayısı azaltıldıkça, bileşimlerin enzimlerle nasıl bir araya geldiklerini görmek için moleküler düzeyde çalışma yürütecekler. 
     En iyi bileşimlerin Kansas Tıp Fakültesi’ne gideceğini ve orada fareler üzerinde deneneceğini açıklayan üreme biyoloğu Joseph Tash, "Bu testlerde bileşimlerin etki ve güvenliğinin test edilmesinin yanı sıra kullanmayı bıraktıktan sonra yeniden üretkenliğin kazanılıp kazanılamayacağı da gözlemlenecek" diye konuştu. 
     
</TEXT>
</DOC>
