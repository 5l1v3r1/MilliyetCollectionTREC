<DOC>
<DOCNO> 382652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sontur12.html </URL>
<DATE> 2005/09/29/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
"Uzman Öğretmenlik" sınavı için başvuru süresi yarın sona eriyor 
</HEADLINE>
<TEXT>

     "Uzman Öğretmenlik" için düzenlenen Öğretmenlik Kariyer Basamaklarında Yükselme Sınavı’na 12 Eylül’de başlayan başvuru süresi, yarın mesai saati bitiminde sona eriyor. 
     Sınava başvurular, internet üzerinden yapılacak. Sınava ilişkin bilgiler, başvuru koşulları ve elektronik başvuru formu, "http personel.meb.gov.tr" ve "http ilsis.meb.gov.tr" internet adreslerinde yayınlanan Öğretmenlik Kariyer Basamaklarında Yükselme Sınavı-Uzman Öğretmenlik Kılavuzu’nda yer alıyor. 
     Sınava başvurabilmek için halen eğitim ve öğretim hizmetleri sınıfında öğretmen unvanlı kadrolarda bulunmak, en az lisans mezunu olmak ve adaylık dönemi hariç öğretmenlikte 7 yıl kıdemi bulunmak gerekiyor. 
     Başvurular fotoğraflı olarak alınacak. Fotoğrafların, son 3 ay içinde çekilmiş, başı açık, adayı kolaylıkla tanıtabilecek nitelikte olması isteniyor. 
     Öğretmenler, başvuru formunu doldurduktan sonra il ve ilçe milli eğitim müdürlüklerinde onaylatacaklar. 
     Öğretmenler sınav ücreti olarak Halk Bankası, Vakıflar Bankası, Ziraat Bankası veya Yapı ve Kredi Bankası’nın şubelerinden birine T.C. 
     kimlik numaralarını ve isimlerini vererek 30 YTL ödeyecekler. Sınav ücretinin ödendiğine ilişkin banka dekontu, başvuru formunun onaylatıldığı bürolara teslim edilecek. Sınav, 27 Kasım 2005 tarihinde 81 il merkezinde tek oturumda gerçekleştirilecek. Sınav, 09.30’da başlayacak ve 3 saat sürecek. Adaylara çoktan seçmeli test yöntemiyle 180 soru yöneltilecek. Sınavda öğretmenlere, Türkçe, pedagojik formasyon, genel kültür, Milli Eğitim mevzuatı, eğitim yönetimi ve sistemi ile ilgili temel bilgilerden olmak üzere 4 test uygulanacak. Sınavda, ÖSS’de uygulanan tüm kurallar geçerli olacak. 
     
</TEXT>
</DOC>
