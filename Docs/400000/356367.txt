<DOC>
<DOCNO> 356367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sontur23.html </URL>
<DATE> 2005/06/28/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
İlköğretim okulları "hababam sınıfı"nı aratmıyor... 
</HEADLINE>
<TEXT>

     İlköğretim okullarında, öğrencilerin birbirleriyle küfürleşmesi ve eşyaya zarar vermesinin sıradan hale geldiği, öğretmenlerin en çok, ödev ve sorumluluklarını yerine getirmeme, lakayt davranış ve aşırı gürültüden şikayetçi oldukları belirlendi. 
     Çukurova Üniversitesi Eğitim Fakültesi Sosyal Alanlar Bölümü Öğretim Üyesi Doç. Dr. Adnan Gümüş, İlköğretim Bölümü Öğretim Üyesi Yrd. Doç. Dr. Songül Tümkaya ve Bitlis Milli Eğitim Müdür Yardımcısı Turan Dönmezer’in, Adana’daki 12 ilköğretim okulundaki 283 öğretmene anket uyguladı. 
     Ankette, öğrencilerin birbirleriyle küfürleşmesi ve eşyaya zarar verme olaylarının hemen her gün meydana geldiği ve sıradanlaştığı belirlendi. Öğretmenlere göre, okullarında bu tür davranışlarda bulunanların oranı yüzde 96’yı buluyor. 
     Ankette 5 ayrı zaman dizinini kapsayan değerlendirmede, öğretmenlerin yüzde 22’si "her gün", "öğrencilerin birbirinin eşyasına zarar", yüzde 23’ü "okul eşyasına zarar" ve yüzde 18’i de "kalem-defter hırsızlığı" ve yüzde 28’i de "yalan söyleme" konusuyla muhatap olduklarını ortaya koyuyor. 
     Öğretmenlerin tamamına yakını, öğrencilerin "ödev ve sorumluluklarını ihmal ettikleri"ni belirtirken, yüzde 94’ü "aşırı gürültü"den, yüzde 84’ü de kendilerine karşı "lakayt davranışlar"dan şikayetçi. 
     Ankette, öğretmen ve idarecilerin yüzde 75’i, okullarında hırsızlık vakalarıyla karşılaştıklarını, bazı okullarda hemen her gün bu şikayetlerle öğrencilerin kendilerine başvurduğunu saptandı. 
     
     RUTİN KONTROLLER 
     Bu arada, okula giriş sırasında veya okul içinde "rutin kontrol- aramaların" yapıldığı, yüzde 31 oranında saç kesme cezası uygulamasına gidildiği, bunun da daha çok alt sosyoekonomik düzeydeki öğrencilerin bulunduğu okullarda rastlandığı belirlendi. 
     Saç ve tırnak yanında "makyaj" konusunun da artık günlük kontrollerden sayıldığı belirlendi. Okulların yüzde 92’sinde öğretmen ve yöneticilerin bu konuda titiz davrandığı, yüzde 20’sinde hemen her gün öğrencilerin bu konuda denetlendiği anlaşıldı. 
     Okulların yüzde 75’inde, "üst-baş ve sigara araması" yapıldığı, bunun bazı okullarda bir dönemde 1-2 kez, yüzde 6,4’ünde ise haftalık olarak gerçekleştirildiği tespit edildi. 
     
     "TRAJEDİNİN YANSIMASI" 
     Doç. Dr. Adnan Gümüş, AA muhabirine, okulların, bu konuyu ele alan ve klasikleşen "Hababam Sınıfı" filmini aratmadığını söyledi. 
     "Okullarımız Hababam Sınıfı’ndan beter" diyen Gümüş, yaşanılan durumu, "Ancak Hababam Sınıfı, bir komedi filmi. Okullarımız ise bir trajediyi yansıtıyor. Hababam Sınıfı’nda gördüğümüz pek çok olay, neredeyse benzerleriyle bütün okullarımızda yaşanıyor. Tam bir gülelim mi, ağlayalım mı durumu. Ama herhalde ağlamamız gerekiyor" şeklinde özetledi. 
     Gümüş, öğretmen ve idarecilerin, okullarındaki kalem, defter hırsızlığından sigara üst-baş araması gibi günlük sorunlara kadar pek çok sorun nedeniyle eğitimin esas yönü olan "bilgi" ve "beceri" kazandırma ve bunları nasıl verecekleri yönündeki tartışmalara zaman bulamadıklarını ifade etti. 
     
</TEXT>
</DOC>
