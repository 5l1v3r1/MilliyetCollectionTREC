<DOC>
<DOCNO> 370157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/spor/spo03.html </URL>
<DATE> 2005/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kily bekleyişi 
</HEADLINE>
<TEXT>


Galatasaray yönetimi, Arjantinli futbolcu Kily Gonzalez için Inter'e son olarak 1.5 milyon euro önerdi ve transfer için geri sayıma geçti 

ERHAN TELLİ 


Cim Bom, Kily Gonzalez için Inter Kulübü ile yaptıkları kıran kırana pazarlığı mutlu sonla noktalamaya çalışıyor. İtalya'da bulunan Sarı - Kırmızılılar, 2 milyon euroda ısrar eden İtalyan ekibine son teklifini yaparak, yarına kadar süre tanıdı. 
Sportif Direktör Bülent Tulun, Arjantinli yıldız sol kanat futbolcusu için daha önce yaptığı 1 milyon 250 bin euroluk öneriyi, 1.5 milyona çıkardı. İtalya'ya perşembe günü giden Başkan Özhan Canaydın İstanbul'a dönerken, Milano'da kalan Tulun, Inter'in de 'tamam' demesiyle Kily'i İstanbul'a getirecek. 
Bülent Tulun, daha önce her konuda kesin anlaşma sağlanan 31 yaşındaki yıldız futbolcunun bonservis sorununu büyük ölçüde çözdüklerini, imzanın atılması için geri sayıma geçtiklerini ifade etti. 

Florya'da gerilim 

Ligde ilk iki sınavını kazanmasının ardından gözünü Malatyaspor maçına çeviren Galatasaray'ın dün akşam Florya'da yaptığı antrenmanda tansiyon yükseldi. Milli takımlara giden ve sakat oyuncuların yokluğunda sabah Florya Ormanı'nda kros yapan Sarı - Kırmızılılar'ın akşam adeta pestili çıktı. On oyuncunun katıldığı çift kalede Teknik Direktör Eric Gerets hata yapanları sert bir dille azarlarken, yoğun tempo tartışmaları peşinde getirdi. Orhan ile Volkan ve Aykut ile Cihan arasında gergin konuşmalar geçti. İkinci Başkan Ergun Gürsoy, bir ara antrenör Erdal Keser'i yanına çağırarak, futbolcuların daha sakin olmaları konusunda uyarılmalarını istedi. Gürsoy, idmanın son bölümünde Gerets'e de mesaj gönderdi. Çift kalede Orhan ve Yalçın kısa süreli sakatlıklar geçirdi. 


</TEXT>
</DOC>
