<DOC>
<DOCNO> 389999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/guncel/agun.html </URL>
<DATE> 2005/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Silahlar susmuyor 
</HEADLINE>
<TEXT>


Organize suç örgütlerinin en kanlı kavgası, Sedat Şahin ve Saral grubu arasında yaşanıyor. Göztepe'deki galeri baskınıyla başlayan hesaplaşma İtalya'ya kadar uzandı. Son 1 yıl içinde 5 kişi öldü, 1 kişi felç oldu, 3 kişi yaralandı. Çok sayıda kişi gözaltına alındı. Saral grubunda bulunan ölüm listesindeki 6 kişiden 2'si öldürüldü 

Erdal Kılınç - Lube Ayar İstanbul 

Organize suç örgütleri arasındaki kanlı hesaplaşmalar, dikkatleri yeniden yeraltı dünyasına çevirdi. Polisin, son 3 yıldır düzenlediği operasyonlarda yakaladığı örgüt elebaşılarının cezaevine girmesine ve 5 bin kişinin gözaltına alınmasına karşın silahlar bir türlü susmadı. 
Organize suç örgütlerinin son zamanlardaki en kanlı kavgası, Sedat Şahin ve Saral grubu arasında yaşanıyor. Göztepe'deki galeri baskınıyla başlayan hesaplaşma İtalya'ya kadar uzandı. Son 1 yıl içinde 5 kişi öldü, 1 kişi felç oldu, 3 kişi yaralandı. Çok sayıda kişi gözaltına alındı. Saral grubunda bulunan ölüm listesindeki 6 kişiden 2'si öldürüldü. 

Polisin yeni taktiği 
Polis, suç örgütleriyle mücadele için 2002'den bu yana yeni bir strateji belirledi. Bu dönemde asker, polis, bürokrat ve işadamı olmak üzere bu örgütlerle bağlantılı çok sayıda isim takibe alındı. Operasyonlar sonucu çete elebaşları tek tek yakalanarak cezaevine konuldu. "Kelebek Operasyonu"nda Sedat, Vedat ve Atilla Peker tutuklandı. Çakıcı grubuna yönelik "Gökyüzü", Şahin grubuna "Lale", Yılmaz grubuna "Toprak" operasyonları düzenlendi. Operasyonlarda ayrıca Yargıtay üyeleri, bürokratlar, polis müdürleri ve birçok işadamı da soruşturmadan geçirildi. 

50'den fazla çete var 
İstanbul'da belirlenen 50'den fazla çetenin şiddet, tehdit, adam kaçırma, çek-senet imzalatma şantaj gibi çok sayıda suça karıştığı belirlendi. "Kürt mafyası" olarak adlandırılan grup ise hırsızlık, gasp, kapkaç, yankesicilik, adam kaçırma, değnekçilik gibi adi suçlarda etkili. Siyasi, bürokrat ve yargıya uzanan ayakları bulunmayan bu çeteler, "Karadeniz grubu"nun cezaevine girmesiyle etkisini artırdı. Polis, 2002'den itibaren düzenlediği 100 operasyonda 1230 tabanca, 45 uzun namlulu silah, 20 el bombası ve 1255 dinamit lokumu ele geçirdi. 
Polis kayıtlarındaki gruplardan bazıları şöyle Çakıcı, Peker, Şahin, Yılmaz, Cantürk, Kaya, Korkmaz, Kuleberoğlu, Özkaynak, Kara, Sincan, Süleymanoğulları, Kırcı, Çillioğlu, Heybetli, Malkoç, Çakar, Sungur, Aslanoğlu, Onuk, Selvi, Çakır, Topal, Ertek, Cesur, Eşme, Çetinkaya, Kasımlar, Onuk, Başak, Güven, Pazarcılar, Soylu, Yazoğlu. 

'CMK, çeteye yaradı' 
Yeni CMK ile suç öncesi izleme ve dinleme yetkisinin terör suçlarıyla sınırlandırılması da, emniyette rahatsızlık yarattı. Üst düzey bir emniyet yetkilisi, "Bir olay olacak, çalışmalar sonucu failler saptanıp izinlerden sonra dinleme yapılacak. Bu, örgüt üyelerine yeni eylemler için zaman tanıyan bir uygulama" dedi. 


Peker Grubu Kadıköy, Beykoz ve Şile bölgesinde, zorla senet imzalatmak, ihaleye fesat karıştırmak, haraç almak, adam yaralamak, öldürmek. 
Saral Grubu Bahçelievler, Bakırköy, Güngören, Fatih, Aksaray, Esenler, Ümraniye bölgesinde çek-senet tahsilatı, adam kaçırmak, adam yaralamak, uyuşturucu madde kaçakçılığı. 
Kara Grubu Beşiktaş ve Şişli bölgesinde otopark, çek-senet tahsilatı, haraç almak, adam öldürmek, yaralamak. Peker grubuyla ilişkileri olduğu biliniyor. 
Keskin Grubu Beykoz, Kadıköy bölgesinde çek-senet tahsilatı, haraç almak, adam yaralamak, işyeri bombalama, kurşunlama. Yılmaz grubuna yakınlar. 
Erol Grubu Üskadar'da çek-senet tahsilatı, adam yaralamak, haraç almak, adam öldürmek. 
Samast Grubu Kartal, Maltepe, Ümraniye bölgesinde silah kaçakçılığı. 
Süleymanoğlu Grubu Beşiktaş, Şişli, K ğıthane bölgesinde. 
Şahin Grubu Beşiktaş, Şişli, Eminönü bölgesinde, çek-senet tahsilatı, haraç, gasp, adam yaralama, öldürme. 
Kadayıfçıoğlu Grubu Beşiktaş, Şişli, Üsküdar, Kadıköy, Bağcılar bölgesinde mazot kaçakçılığı. Şahin grubuyla gözaltına alındı. 
Çillioğlu Grubu Eyüp, Esenler, Bakırköy, Güngören, Gaziosmanpaşa bölgesinde çek-senet tahsilatı, haraç, adam yaralama. 
Korkmaz Grubu Avcılar, Bakırköy, B.Çekmece, K.Çekmece, Esenler, Çatalca, Fatih, Aksaray bölgesinde Hazine arazisi gasp etmek, ihaleye fesat karıştırmak, çek-senet tahsilatı, haraç, yaralama, öldürme, uyuşturucu. 
Yılmaz Grubu Avcılar, K.Çekmece, B. Çekmece, Silivri bölgesinde adam kaçırmak, çek - senet tahsilatı, ihaleye fesat karıştırmak, haraç almak, yaralama, öldürme, uyuşturucu. 
Ergin Grubu Fatih, Karagümrük bölgesinde çek - senet tahsilatı, haraç almak, adam kaçırmak, yaralamak, öldürmek. 

Dosyasına göre Peker'in ilişkileri 

62 yıla kadar hapis istemiyle yargılandığı dava dosyasında Peker'in, Hakan Çillioğlu, Hacısüleymanoğulları, Sedat Şahin, Adnan Hoca, Alaattin Çakıcı ve Nuri Ergin ile "negatif" Mehmet Köymen, Urfi Çetinkaya, Hüseyin Saral, Ayhan Çarkın, Adnan Çiçek, Kürşat Yılmaz, Ali Fevzi Bir, Sami Hoştan ve Haluk Kırcı ile ise "pozitif" ilişkileri bulunduğu belirtildi. 
Son dönemin en etkili isimlerinden olarak gösterilen Şahin'in, birkaç yıl öncesine kadar çok yakın olduğu Çakıcı ile arası açık. Erol Evcil ifadesinde, Şahin'in yapmak istediği bir denizcilik işi için Çakıcı'dan yardım istediğini belirtip şunları anlattı 
"400 - 500 bin dolarlık bir finansa ihtiyaç duymuştu. Çakıcı, kendi evini ipotek ederek, bunu karşılamaya çalıştı. Fakat, parayı verecek kişi ödemeyi ihaleden sonra yapacağını söyledi. Şahin, kabul etmedi ve bu şartı Çakıcı'nın koydurttuğunu düşündü. Böylece araları açıldı. Barıştırmak istedim ama olmadı." 

Kim dost, kim düşman 

Sedat Şahin ve Sarallar'ın intikam savaşından önce organize suç örgütleri arasında bilinen en önemli kavga, Alaattin Çakıcı ile Nuri- Vedat Ergin kardeşler arasında yaşandı. Erginler'in, Çakıcı'yla Kartal Cezaevi'nde başlayan arkadaşlıkları zamanla husumete dönüştü. Tarafların ağız dalaşı uzun süre gündemden düşmedi. Kavga sırasında Çakıcı'nın "Kişilik ve milliyet erozyonuna uğramış, garip göçebegiller" sözlerine Ergin, "Çakıcı adam mı, madam mı ", "Şerbeti katmerli şambabası", "Voltajı düşük sihirli lamba" diye karşılık verdi. Kavga uzayınca silahlar çekildi. 

Her işin mafyası var 

İstanbul Emniyet Müdürlüğü raporlarında, organize suç örgütlerinin faaliyet alanları arasında şunlar gösteriliyor 
Çek-senet tahsilatı, kanunsuz otopark, uyuşturucu, ihalelere fesat karıştırmak, orman ve Hazine arazisi işgali, okul servisleri, minibüs hatları, simitçiler, işportacılar, ekmek fırınları, tefecilik, fidye, haraç, hal ve pazarlar, otogarlar. 

Şahin-Saral bilançosu 

4 Ekim 2004 Göztepe'de bir galerideki silahlı çatışmada yaralanan Şahin'in akrabası Zekeriya Kocaman felç oldu. 
31 Ocak 2005 Saral Ailesi'nin önemli isimlerinden Hüseyin Saral İtalya'da sokak ortasında öldürüldü. Sarallar, intikam yemini etti ve iki tim oluşturuldu. Başına Hüseyin Saral'ın yeğenleri Ümit ve Yakup Kenan Saral getirildi. 
25 Mart 2005 Hüseyin Saral'ın akrabası olduğu öğrenilen Fatih Saral 45 , Bakırköy'de son model Mercedes'in içinde bıçaklanarak öldürüldü. 
22 Eylül 2005 Şahin'in adamlarından, Uğur Mumcu suikastı sanığı Muzaffer Dağdeviren, Vatan Caddesi'ndeki bir otomobil galerisinde çıkan silahlı çatışmada öldürüldü. 
23 Eylül 2005 Dağdeviren'in cenazesinde Şahin'in adamlarına yönelik saldırı hazırlığı yaptıkları öne sürülen Ümit Saral ile birlikte 14 kişi yakalandı. 
25 Eylül 2005 Uzun yıllardan bu yana Şahin'in avukatlığını yapan Atalay Cebesoy, bürosunda öldürüldü. Aynı saatlerde, Beşiktaş'taki bir kafeye gelen silahlı kişiler, kurşun yağdırdıkları Şahin'in 3 adamını ağır yaraladı. 
24 Ekim 2005 Şahin'in yakın adamlarından olduğu öne sürülen Cüneyt Koçak 33 , Çengelköy'de kız arkadaşının kullandığı otomobilde uğradığı silahlı saldırıda öldü. 
25 Ekim 2005 Koca'nın öldürülmesinden sonra, telefonla adamlarını tebrik ettiği öne sürülen Yakup Kenan Saral yakalandı. 



</TEXT>
</DOC>
