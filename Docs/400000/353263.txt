<DOC>
<DOCNO> 353263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/son/soneko16.html </URL>
<DATE> 2005/06/18/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Vorking GAP Bölgesi'ndeki kültürel zenginlik değerlendirilebilir... 
</HEADLINE>
<TEXT>

     Dünya Bankası Türkiye Direktörü Andrew Vorkink, bölgedeki kültürel zenginliğin değerlendirilmesi için yollar arayacaklarını söyledi. 
     Mardin'de bulunan Vorkink başkanlığındaki 3 kişilik Dünya Bankası heyeti, Çok Amaçlı Toplum Merkezi ÇATOM ile GAP-GİDEM temsilciliklerini ziyaret ederek, çalışmalar hakkında yetkililerden bilgi aldı. 
     Daha sonra Deyrulzefaran Manastırı'nı gezen Vorkink, çıkışta gazetecilere yaptığı açıklamada, Dünya Bankası'nın bölgede sosyal projelere verdiği destekler konusunda incelemelerde bulunduklarını söyledi. 
     Banka olarak bu destekleri vermekten memnun olduklarını ve devam etmesi için hükümetle görüşmelerinin sürdüğünü ifade eden Vorkink, şöyle konuştu 
     ''Gördüğüm kadarıyla bölge kültür turizmi açısından çok zengin bir yer. Burada çok sayıda kültürel zenginliği görme şansımız oldu. Bu varlıklar kültürel turizme dönüştürülebilir. Şimdilik Efes ve İstanbul'da gördüğümüz bu kültürel turizmi, GAP Bölgesi'nde de yapılabilir. Dünya Bankası olarak bölgedeki kültürel zenginliğin değerlendirilmesi için yollar arayacağız. 
     Sabah Hasankeyf'i gördüm. Anladığım kadarıyla büyük kısmı suyun altında kalmayacak. Burada ekonomik gelişme ile kültürel varlıkları koruma arasında bir sıkıntı var. Umarım her ikisini de gözetecek bir çözüm bulunur.'' 
     
</TEXT>
</DOC>
