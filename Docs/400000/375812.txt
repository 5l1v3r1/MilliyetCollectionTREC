<DOC>
<DOCNO> 375812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sontur01.html </URL>
<DATE> 2005/09/05/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Küçükçekmece'de izinsiz gösteri... 
</HEADLINE>
<TEXT>

     Küçükçekmece'de bir bankanın otomatik para çekme makinasına ATM molotofkokteyli atan gruba müdahale edildi, bir polis memuru yaralandı. 
     Alınan bilgiye göre, akşam saatlerinde Kanarya Mahallesi İstasyon Caddesi üzerinde toplanan ve yaklaşık 100 kişi oldukları belirtilen grup, bir bankanın ATM'sine molotofkokteyli attı. 
     Polis ekipleri gruba müdahale ederken, taş atan grup ara sokaklara kaçarak dağıldı. 
     Bu sırada, başına taş isabet eden polis memuru Aytekin Işık hafif yaralandı. Bakırköy Sadi Konuk Eğitim ve Araştırma Hastanesi'ne kaldırılan Işık, tedavisinin ardından taburcu edildi. 
     ATM'de çıkan yangın, olay yerine gelen itfaiye ekipleri tarafından söndürülürken, ATM kullanılamaz hale geldi. 
     
</TEXT>
</DOC>
