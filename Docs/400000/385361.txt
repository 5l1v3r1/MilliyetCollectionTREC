<DOC>
<DOCNO> 385361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/magazin/amag.html </URL>
<DATE> 2005/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Soru sormayınca yaşam bitiyor' 
</HEADLINE>
<TEXT>


Oyun Atölyesi'nin sahnelediği, Türkiye'de ilk kez oynanan "Jeanne D'Arc'ın Öteki Ölümü" izleyiciye din, iktidar, vatanseverlik, milliyetçilik gibi "hassas" konuları sorgulatmayı amaçlıyor 

Asu Maro 

Oyun Atölyesi yeni sezonu Bulgar yazar Stefan Stanev'in "Jeanne d'Arc'ın Öteki Ölümü" adlı oyunuyla açtı. Türkiye'de ilk kez oynanan oyun, "Ya Jeanne d'Arc bir çatışmada ölseydi" varsayımından yola çıkarak kahramanlık, iktidar, din, milliyetçilik gibi kavramları tersyüz ediyor. 
Savaşta ölen Jeanne d'Arc'ın kahramanlaşmasından korkan engizisyon parlak bir fikir buluyor Zinadan ölüme mahk m olmuş Jeannette adlı bir kadın aktristen Jeanne d'Arc taklidi yapmasını istiyorlar. Eğer rolünü iyi oynar, af diler, Jeanne d'Arc'ı halkın gözünde küçük düşürmeyi becerirse hayatını bağışlayacaklar. Sonrası Jeannette'e kalıyor. Ya hayatı seçecek, ya onurunu... İktidarını kaybetme paniği içindeki tanrı ile oportünist halkın temsilcisi cellat da ona yolculuğunda eşlik ediyorlar. Oyunu Kemal Aydoğan sahneye koyuyor Haluk Bilginer tanrı, Güven Kıraç cellat rolünde. Jeanne d'Arc ya da Jeannette de Ankara Devlet Tiyatrosu sanatçısı Tülay Günal. 

Karanlığın içinde komedi 
Konusu karanlık görünse de, kahkahalarla izlenen bir oyun "Jeanne d'Arc'ın Öteki Ölümü". "O karanlığın içinden komediyi bulup çıkarmak çok daha zor ve eğlenceli" diyor Haluk Bilginer "Her cenazede bir gülen, her düğünde bir ağlayan olur ya..." 
Metnin başındaki bir paragrafta bir Bulgar halk söylencesinden söz ediliyor. Meğer Bulgar folkloründe bir iyi bir de kötü tanrı varmış. Oyundaki tanrının hangisi olduğu meçhul, "İktidar sahibi" diyor Bilginer... Ve bütün derdi onu korumak... 
Oyunun tıpkı konusu gibi çok zeki ve ironik de bir dili var. "Bu tür fırlamalıklar hep Doğu Bloku'ndan çıkıyor" diyerek devam ediyor Bilginer "'89'dan sonra o bastırılmışlığın ardından, söyleyecek çok sözü var adamların." 
Yazar, oyunun sahnelendiği zamana ve ülkeye adapte edilebileceğine dair bir not düşmüş. Çünkü olay 1431'de geçiyor ama tanrı günümüzden geliyor. Dolayısıyla Bush, Putin, hatta Tayyip, Süleyman, Kenan Evren gibi isimler duyuyoruz ağzından. Ama tabii bugün ne olmuşsa hemen ona da bir atıfta bulunmak gibi bir niyetleri yok. "Fuar tiyatrosu tadında değil yani" diye açıklıyor Bilginer. 

Din, iktidar, vatanseverlik 
Oyunun belki de en zor rollerinden biri çok katmanlı olduğu için Tülay Günal'a ait. Bazen Jeannette, bazen Jeannette'in Jeanne d'Arc yorumu, bazen de kutsal engizisyonun istediği Jeanne d'Arc olmak zorunda. "Elli yılda bir vurur bir oyuncuya böyle bir rol. Benim şansım oldu," diyor Günal. 
Cellat ise oyunun başında dedikleriyle sonradan yaptıkları birbirini tutmayan, 10 emirle dalga geçerken birden tanrı korkusuyla inananlar safına geçen bir adam. Güven Kıraç'ın deyişiyle "inanmaya ve güdülmeye hazır halkın temsilcisi". 
Oyun pek çok hassas kavramı sorgulamaya itiyor izleyeni. Din, iktidar, vatanseverlik, milliyetçilik... Kıraç'a göre tiyatronun görevlerinden biri soru sordurmak. "Soru sormayı unutunca yaşam bitiyor" diye ekliyor Haluk Bilginer "Derler ya, tiyatro suya yazı yazmak gibidir, uçar gider, seyredersin biter. Sinema, resim, heykel, müzik kalıcıdır. Kayıtlı oldukları için. Ben diyorum ki tersi, eğer doğru yapıldıysa tiyatro sizin beyninizin kıvrımına öyle bir soru işareti takar ki, otuz yıl kurtulamazsınız ondan. Somut bir kayıt yok ama sizi değiştirip dönüştürmesi sizin hayatınızda çok önemli bir kayıt." 
"Jeanne d'Arc'ın Öteki Ölümü" perşembe, cuma, cumartesi ve pazar günleri izlenebilir. Oyun Atölyesi 0216 349 98 78 


</TEXT>
</DOC>
