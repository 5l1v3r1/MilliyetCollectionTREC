<DOC>
<DOCNO> 358528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/spor/axspo03.html </URL>
<DATE> 2005/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Müteahhit Gerets 
</HEADLINE>
<TEXT>


Galatasaray Teknik Direktörü, Hollanda kampında medyanın sorularını yanıtladı. Belçikalı teknik adam, "Biz bu binayı çok iyi futbolcularla inşaa etmeyi düşünüyoruz. Çünkü bu normal bir bina değil. Bu kadroyla şampiyon olamayız" dedi 

ERHAN TELLİ 


Yeni sezon hazırlıklarını Hollanda'da sürdüren Galatasaray'da Teknik Direktör Gerets dün basın önüne çıkarak genel bir değerlendirme yaptı. 
Sarı - Kırmızılı takımdaki hedeflerini bina örneğiyle özetleyen Belçikalı hoca, "Galatasaray lüks bir bina ve bu binanın her zaman iyi olması gerekiyor. El ele verip inşaatı yapacağız. Binayı iyi futbolcularla inşaa edeceğiz" yorumunu yaptı. Gerets şunları söyledi 
Transferler konusunda sakin kalmayı tercih ediyorum. Mevcut kadronun çalışmasından, özverisinden çok memnunum. Ama bu kadroyla şampiyon olamayacağımız ortada. Kadromuzdaki yabancılar izinli olarak gelmediler. Mondragon kesinlikle geri gelecek. Palermo'ya gitmeyecek. Onunla görüşmedim, görüşmem de gerekmiyor. Çünkü o h l mukaveleli oyuncumuz. Ben Mondragon'u büyük bir centilmen ve büyük bir futbolcu olarak biliyorum. Eğer öyleyse gelecektir. Mondragon'u, Ribery gibi görmüyorum.Güçlenmek istiyorsak, orta sahaya oyuncu almalıyız. Tabii ki zaman geçiyor. Keşke dünden itibaren yeni transferlerimiz bizimle birlikte olsaydı. Önceki antrenöre saygım sonsuz. Hagi çok iyi bir futbolcuydu. Benden daha kaliteli bir oyuncuydu. Ama Conceiçao konusunda onunla aynı fikirde değilim. Conceiçao benim için önemli. Ben ona değer veriyorum. O da geri gelecek.Ben hiçbir zaman oyun oynamam, rol yapmam. Düşüncelerimi açıkça söylerim. Söylediğim herşeyin de arkasında dururum. 

Dedikodular artıyor 

Galatasaray'a geri dönmeye sıcak bakmadığı iddia edilen Mondragon'un transferi konusunda İtalyan basınında da ilginç bir haber yer aldı. İtalya'nın yüksek tirajlı gazetelerinden La Gazette dello Sport, Kolombiyalı kalecinin Palermo ile imza aşamasına geldiğini iddia etti. 
"Palermo, işte Mondragon" biçimindeki sekiz sütunluk başlıkla sunulan haberin alt başlığında, "Bu iş tamam. Galatasaray'ın Kolombiyalı kalecisi Pembe -Siyahlı Palermo'nun kalesini koruyacak" ifadesi yer aldı. 
Haberde, Mondragon'un İtalyan menajeri Oscar Damiani'nin de Palermo ile anlaşma sağlandığını doğruladığı bildirildi. 

'Farkı disiplin' 

Sarı-Kırmızılılar'ın yıldızı Cihan, Eric Gerets ile birlikte takımda birçok şeyin değiştiğini söyledi 

ERHAN TELLİ 

Galatasaray forması altında geçtiğimiz sezon sergilediği futbolla Milli Takım'a kadar yükselen Cihan Haspolat, yeni teknik direktör Eric Gerets'e övgüler yağdırdı. Yıldız futbolcu, geçen sezon ile yeni dönem arasındaki en önemli farkın disiplin olduğunu dile getirdi. 
Cihan, "Gerets gerçekten kaliteli ve iyi bir teknik adam. Herkesle tek tek ilgileniyor. Geçen yıldan bu yana ne değişti derseniz, en belirgin şey disiplin oldu. Gerets için çok disiplinli bir hoca diyebilirim. Gelecek sezon tek amacım Galatasaray'da şampiyonluk yaşayabilmek. Tabii ki milli takımda da kalıcı olmak istiyorum. Bu yıl Avrupa'da da mücadele edeceğiz. İki kulvarda birden koşacağımız için hepimizin hazır ve formda olması gerekir. Bütün bu çalışmaların meyvesini bu sezonda alacağımıza yürekten inanıyorum" dedi. 
Galatasaray'ın Milli futbolcusu, mevkii ayrımı yapmadığını ve görev verilen her yerde oynamaya hazır olduğunu dile getirdi. 

Aslan'dan ilk prova 

Galatasaray, Hollanda kampındaki ilk hazırlık maçında bugün amatör lig ekiplerinden FC UDI ile karşılaşacak 

Yeni sezon hazırlıklarını Hollanda'da sürdüren Galatasaray, ilk hazırlık maçı için bugün sahaya çıkacak. Sarı - Kırmızılılar, TSİ ile 20.00'de Hollanda Amatör Küme takımlarından FC UDI ile mücadele edecek. 
Galatasaray, Hollanda kampını dün yaptığı iki antrenmanla sürdürdü. Sabah çalışması oldukça neşeli geçti. Oyuncularını takımlar haline ayıran Belçikalı hoca şut yarışması yaptırdı. Kaybeden takımlar ceza olarak 100'er mekik çekti. 
Akşam antrenmanında ise dar alanda pas çalışması ve çift kale maç vardı. Gerets, pas hatası yapan oyuncularını sık sık uyararak dikkatli olmalarını istedi. 

GALATASARAY GÜNLÜĞÜ 
Yalçın tamam 
M.ALİ SABUNCU 

Galatasaray bir süredir peşinden koştuğu İstanbulsporlu Yalçın ile anlaşma sağladı. Sarı - Kırmızılılar, İstanbulspor ile bir süredir devam eden pazarlıklar sonucunda yıldız futbolcunun bonservisi için 250 bin dolar artı dört kiralık futbolcu verecek. Yalçın'ın bugün Galatasaray ile üç yıllık sözleşme yaptıktan sonra Hollanda kampına gitmesi bekleniyor. 

Saat değişikliği 
Sarı - Kırmızılılar'ın 9 Temmuz'da Almanya'nın Krefeld kentinde Borussia Dortmund ile oynayacağı hazırlık maçının saati değiştirildi. Zorlu karşılaşmanın TSİ 18.30'da oynanacağı açıklandı. Galatasaray kafilesinin aynı gece Krefeld'de kalacağı ve pazar günü Mulheim ile karşılaştıktan sonra Hollanda'ya geri döneceği öğrenildi. 

Hasan sevinci 
Hollanda kampının ilk gününde sakatlanan Hasan Şaş'ın dün MR'ı çekildi. Yıldız futbolcunun arka adalesinde gerilme tespit edildi. Daha önce yapılan açıklamada yırtık şüphesi nedeniyle Hasan'ın üç hafta sahalardan uzak kalacağı ifade edilmişti. Yıldız futbolcunun yaklaşık 10 gün içinde takımla birlikte yeniden antrenmanlara başlayabileceği öğrenildi. 



</TEXT>
</DOC>
