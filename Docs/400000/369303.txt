<DOC>
<DOCNO> 369303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/sonspo16.html </URL>
<DATE> 2005/08/12/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Yıldıray Dünya Kupası'nı Brezilya kazanır... 
</HEADLINE>
<TEXT>

     Almanya Birinci Futbol Ligi Bundesliga takımlarından Hertha BSC Berlin'de oynayan milli futbolcu Yıldıray Baştürk, en iyi yemekleri annesinin yaptığını söyledi. 
     Yıldıray Baştürk, Hertha BSC Berlin'in yeni sezon nedeniyle yayınladığı derginin kapağında Andreas Zecke ve Marcelinha ile birlikte yer aldı. Yıldıray, dergiye yaptığı açıklamada, en çok sevdiği yemeğin hangisi olduğu biçimindeki bir soruya karşılık, ''Ben sık sık evde yemek yedim. Annemin yemekleri en iyisidir'' dedi. 
     Kişisel hedefinin ne olduğu biçimindeki bir soruyu da Yıldıray, ''Performansımı onaylamak, geçen yıl olduğu kadar başarılı bir yıl geçirmek ve belki daha iyi bile olmak istiyorum'' diye yanıtladı. 
     Yıldıray, yeni sezonda en çok neye sevindiği sorusuna karşılık da, ''En fazla Berlin Olimpiyat Stadı'na ve bu statta alacağımız puanlara seviniyorum. Bu statta kazanmanın ne kadar güzel bir duygu olduğunu geçen yıldan biliyoruz. Galibiyetlerin yerini hiçbir şey tutmuyor'' dedi. 
     Spor yaşantısındaki en büyük başarısının ne olduğu sorulduğunda da milli futbolcu, ''Bayer Leverkusen ile birlikte her yerde 2. olduğumuz yıl. Lig şampiyonluğunda, Avrupa Şampiyonlar Ligi'nde ve DFB Almanya Futbol Federasyonu Kupası'nda'' karşılığını verdi. 
     Dünya Kupası'nı hangi ülkenin kazanacağı biçimindeki soru karşısında Yıldıray, ''Brezilya. Ancak Almanya'nın da iyi şansı var. Türk Milli Takımı ile şampiyonaya katılmayı umut ediyorum'' diye konuştu. 
     Hertha BSC Berlin'e gelmeyi, uluslararası alanda başarılı olma çabalarından dolayı tercih ettiğini ifade eden Yıldıray, ''Bu daha ilk yılda belli oldu. Doğru kararı verdiğimi biliyorum. Burada olmaktan mutluyum. Burada kendimi iyi hissediyorum'' dedi. 
     Yıldıray ayrıca, her çeşit müziği dinlediğini, başkent Berlin'i de çeşitliliğinden ve çok şey yapılabildiği için sevdiğini sözlerine ekledi. 

     
</TEXT>
</DOC>
