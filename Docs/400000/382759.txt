<DOC>
<DOCNO> 382759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/yasam/yas04.html </URL>
<DATE> 2005/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey Kutbu'nda 55 yıllık buz kaldı 
</HEADLINE>
<TEXT>


DIŞ HABERLER SERVİSİ 

Kuzey Kutbu'ndaki buz tabakasının rekor seviyede küçüldüğü belirlendi. Amerikan Ulusal Kar ve Buz Verileri Merkezi'nin araştırması, son ölçümün yapıldığı 19 Eylül'de bölgedeki buz tabakasının, 5.35 milyon kilometrekare olduğunu gösterdi. 

Tam bir kısırdöngü 
Bu rakamın, 1978'den bu yana en düşük buzul yüzölçümüne işaret ettiği belirtildi. Bilim adamları, Kuzey Kutbu'ndaki buzullarının her 10 yılda yüzde 8 küçüldüğünü, bu gidişle 2060 yazında bölgede buz tabakası kalmayacağını söyledi. 
Merkez görevlilerinden Mark Serreze de, küçülmenin, erime hızının daha da artmasına yol açacağı uyarısında bulundu. Serreze, "Eski buz alanları açık denize dönüştü. Bu karanlık bölgeler yazın güneş enerjisini daha çok emiyor, okyanus daha da fazla ısınıyor. Sonuç olarak buralarda sonbahar ve kışın yeniden buz oluşması da zorlaşıyor" dedi. 
Kuzey Kutbu bölgesinde iklimin doğal olarak zaten değişim gösterdiğini belirten araştırmacılar, küresel ısınmanın da, buzulların küçülmesi üzerinde önemli etkileri olduğunu kaydetti. Bilim adamları bunun sonunun felaket olabileceği uyarısında bulunuyorlar. 




</TEXT>
</DOC>
