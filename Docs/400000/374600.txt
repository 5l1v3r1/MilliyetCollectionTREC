<DOC>
<DOCNO> 374600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/siyaset/siy07.html </URL>
<DATE> 2005/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Roj TV yayını için diplomatik girişim 
</HEADLINE>
<TEXT>


ANKARA Milliyet 


KARA Kuvvetleri Komutanı Org. Yaşar Büyükanıt'ın PKK'nın yayın organı Roj TV'nin Türkiye'nin NATO üyesi müttefiki Danimarka'dan yayın yaptığını açıklaması, gözleri bir kez daha bu ülkeye çevirdi. Dışişleri yetkilileri, konuyla ilgili diplomatik girişimlerde bulunulduğunu kaydetti. Roj TV, Hollanda Arcosat şirketiyle yapılan uydu ve lisans sözleşmesine göre yayın gerçekleştiriyor. Belçika merkezli BRD Medya Yayıncılık, bu ülkedeki Denderleeuw stüdyosunda paket program hazırlıyor. Danimarka'da ise Mezopotamya Yayıncılık bu kanala programlar hazırlıyor. Belçika ve Danimarka'daki stüdyolarından Kopernikus uydusu üzerinden İngiltere'deki yer istasyonuna indiriliyor. Buradan da Hotbird uydusu üzerinden Türkiye'ye aktarılıyor. 


</TEXT>
</DOC>
