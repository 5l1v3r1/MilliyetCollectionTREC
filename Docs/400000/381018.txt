<DOC>
<DOCNO> 381018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/dunya/axdun02.html </URL>
<DATE> 2005/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'ye dürüst olalım 
</HEADLINE>
<TEXT>


Kostas Karamanlis, verilen sözlerin tutulmamasının AB'nin güvenilirliğini zedeleyeceğini söyleyerek, 'Avrupalı bir Türkiye herkesin, özellikle Yunanistan'ın yararınadır' dedi 

DIŞ HABERLER SERVİSİ 


Yunanistan Başbakanı Kostas Karamanlis, Fransa Başbakanı Dominique de Villepin ve Cumhurbaşkanı Jacques Chirac ile görüşmek üzere gittiği Paris'te, Türkiye'nin Avrupa Birliği AB üyeliğinin "herkesin çıkarına olacağını" belirterek, Türkiye'ye tam üyelik yerine imtiyazlı ortaklık önerilmesinin "adil ve dürüst" olmayacağını söyledi. 
Karamanlis, Fransa'da yayımlanan Le Figaro gazetesine verdiği demeçte, "AB'nin Türkiye'yi 1999 yılında aday ülke ilan ettiğini" hatırlatarak, "Tartışmalar meşru. Ancak, geçmişi yok sayamazsınız. Türkiye'ye bugün teklif ettiklerimizin 6 sene önce teklif edilenlerden farklı olduğunu söylemek adil ve dürüst olur mu Eğer, AB müzakerelerinin Türkiye için Avrupa ilkelerini uygulama yolunda bir teşvik olduğu öngörülürse, bu yönde bir öneri mantıklı olmayacaktır. Ankara'nın motivasyonunu ciddi biçimde zayıflatmaktan başka hiçbir şeye hizmet etmeyecektir" dedi. 

Güven sarsılır 
Türkiye'ye verilen sözlerin tutulmamasının AB'nin güvenilirliğini zedeleyeceğini vurgulayan Yunanistan Başbakanı, "Avrupalı bir Türkiye'nin, herkesin, özellikle de Yunanistan'ın çıkarına olduğunu" belirtti. Karamanlis, "Türkiye'nin Kıbrıs'ı tanıma konusunda yarattığı engellerin üyelik müzakereleri süresince sorun çıkaracağını da ifade etti. 

Romanya-Bulgaristan kulisi 
Le Figaro, Karamanlis'in, Romanya ve Bulgaristan'ın 2007'de AB üyesi yapılması gerektiği şeklindeki sözlerine de yer verdi. Gazeteye göre Karamanlis, "Bu ülkeler yükümlülüklerini yerine getirmek için zor şartlar altında ciddi çaba gösterdi. 
Bulgaristan ve Romanya'nın 2007'de üye olacaklarını söyledik. Bu sözümüze uymalıyız" ifadesini kullandı. 


</TEXT>
</DOC>
