<DOC>
<DOCNO> 363570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/spor/axspo03.html </URL>
<DATE> 2005/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Wenger hayalleri yıktı 
</HEADLINE>
<TEXT>


Arsenal Teknik Direktörü, "Pires gitmek istemiyor. Biz de bırakmak niyetinde değiliz" diyerek, Galatasaray'ın bu oyuncu konusundaki tüm beklentilerini boşa çıkardı 

KAAN BORA 


Galatasaray'ın Pires konusundaki tüm hayallerini dün Arsenal Teknik Direktörü Arsene Wenger söndürdü. Sky Sports'a konuşan Fransız teknik adam, "Pires gitmek istemiyor, biz de bırakmak niyetinde değiliz" diyerek Sarı - Kırmızılılar'ın tüm ümit ışığını söndürdü. Wenger, Pires için ne Galatasaray'dan, ne de başka bir kulüpten resmi bir teklif almadıklarını söyledi. Fransız çalıştırıcı, "Pires bizimle sözleşmesi devam eden bir oyuncumuz. Bir yıllık daha sözleşmesi var. Kontratını geliştirip uzatmak istiyor. Biz de onun takımda kalmasından yanayız. Onun için herhangi bir kulüple temasımız olmadı" dedi. 
Başkan Özhan Canaydın da futbolcuyla görüştükleri, bonservisi konusunda kendisinin kulübüyle temasa geçeceğini belirtmişti. 

Rakip Vestel 

Cim - Bom, yeni Teknik Direktörü Eric Gerets ile Türkiye'deki ilk maçına bugün çıkacak. İzmir'de, Süper Lig'e bu sezon yükselen Vestel Manisaspor ile karşılaşacak olan Sarı - Kırmızılılar'ın karşılaşmasını Lig TV naklen yayınlayacak. Alsancak Stadı'ndaki karşılaşma 20.00'de başlayacak. Sabah idmanın ardından İzmir'e giden Galatasaraylı futbolculara taraftarlar büyük ilgi gösterdi. 

'1' numaralı aday Letizi 

Kolombiya Milli Takımı'nın Concacaf World Cup'taki maçları nedeniyle kampa katılmayan ve futbol hayatına İtalya'da devam etmek istediğini açıklayan Mondragon'un yerine kaleci arayışlarına başlayan Galatasaray'ın PSG'nin file bekçisi Lionel Letizi'de karar kıldığı öğrenildi. Cim - Bom'un 32 yaşındaki kaleciyi renklerine katmak için Fransız kulübü ile temasa geçtiği, Letizi'nin de transfere sıcak baktığı belirtildi. 


</TEXT>
</DOC>
