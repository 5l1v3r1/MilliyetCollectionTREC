<DOC>
<DOCNO> 387622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/soneko08.html </URL>
<DATE> 2005/10/18/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Suzan Sabancı Akbank için yerli bir banka satınalma fırsatı olabilir 
</HEADLINE>
<TEXT>

     Akbank Murahhas Azası Suzan Sabancı Dinçer, Türk bankalarının yeniden yapılanma sürecinin henüz bitmediğini ve önümüzdeki 1.5 yıl içinde Akbank için yerli bir banka satın alma fırsatının olacağını düşündüğünü bildirdi. 
     ABD'nin iş dünyası ve finans dergisi Institutional Investor, Akbank'ı kapağına taşıdığı Ekim sayısında, Akbank Yönetim Kurulu Başkanı Erol Sabancı ve kızı Murahhas Aza Suzan Sabancı Dinçer ile yaptığı söyleşiye yer verdi. 
     Dergide bankacılığı nasıl seçtiğine yer verilen Dinçer, ''Sürekli bankacılığın konuşulduğu bir evde büyüdüm ve babam gerçekten işine aşıktı. Bu heves ve heyecan beni etkiledi. Sadece bankacı olmak istedim, onun dışında hiçbir şey istemedim'' dedi. 
     Suzan Sabancı Dinçer, kendisini babası gibi doğuştan bankacı olarak nitelendirerek, ''Ben de babam gibi ihtiyatlıyımdır, ama ben daha genç bir versiyonum. Tıpkı yeni bir araba gibi ve bunun kanıtını yeniden yapılanma projemizde görebilirsiniz'' diye konuştu. 
     Son 4 yılda 350 milyon dolar harcayarak bankayı yenilediklerini belirten Dinçer, yabancı bankalar ile yarışabilecek yeterli yönetim bilgisine, bilgi teknolojisine, know-how'a, markalaşmaya ve şube yaygınlığına sahip olduklarını vurguladı. 
     
     ''BAKTIKLARIMIZ MALİYET GETİRECEKTİ'' 

     Dinçer, Akbank'ın Orta ve Doğu Avrupa'ya yönelen yabancı rakiplerinin aksine, Türkiye pazarına odaklandığına dikkat çekerek, şunları kaydetti 
     ''Neden başka bir yere gitmeliyiz Türkiye'de hala keşfedilecek birçok potansiyel var. Bu ana kadar devralınan bankalardan bir çoğuna baktık. Bu bankaların yeniden yapılanması ya da onarımı Akbank'a bir fırsat olmaktan çok bir maliyet getirecekti. Bununla birlikte Türk bankalarının yeniden yapılanma sürecinin henüz bitmediğini ve önümüzdeki 1.5 yıl içinde Akbank için yerli bir banka satın alma fırsatının olacağını düşünüyorum. Bir taraftan organik olarak büyürken, elimizde bulunan yüklü miktardaki serbest sermayeyi bir satın almada kullanmak için tutuyoruz.'' Dinçer, Yeni Ufuklar Değişim Projesi'ne ilişkin olarak da ''Eğer o noktada daha perakende odaklı bir yaklaşıma geçmeseydik, hepimiz rekabetçi kalmamızın mümkün olamayacağını biliyorduk'' değerlendirmesini yaptı. 
     Akbank Yönetim Kurulu Başkanı Erol Sabancı ise Institutional Investor ile yapılan söyleşide, ''Biz de en az yabancı bankalar kadar bilgili ve tecrübeliyiz'' yorumunu aktardı. 

     
</TEXT>
</DOC>
