<DOC>
<DOCNO> 355903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/sonsiy20.html </URL>
<DATE> 2005/06/27/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Bankacılık Yasa Tasarısı'nın 12 maddesi daha kabul edildi 
</HEADLINE>
<TEXT>

     TBMM Plan ve Bütçe Komisyonu’nda, Bankacılık Kanunu Tasarısı’nın 12 maddesi daha kabul edildi. 
     Komisyon, "Türkiye Bankalar Birliği ve Türkiye Katılım Bankaları Birliği" başlıklı 80. maddenin görüşmelerine başladı. Katılım bankaları ile kalkınma ve yatırım bankalarının ayrı birliklere üye olmaları konusunda AK Parti’li komisyon üyelerinin verdiği önerge tartışmaya neden oldu. 
     Önergeye tepki gösteren CHP Mersin Milletvekili Mustafa Özyürek, "Bu telkinler, Arabistan’dan mı geliyor " diye sordu. Önergeyle bankalar arasında ayırımcılığa gidildiğini savunan Özyürek, "Bankaları, mümtaz ve imtiyazlı olarak ayırıp, ayrı ayrı birliklere üye etmek bankacılık sistemini böler. Ticaretle dinin ne alakası var. 
     Dini siyasallaştırma vardı şimdi dini bankacılaştırma çıktı. O zaman İslami kurallar geçerli deyin. Dinsel esaslı banka, birlik kuruyorsunuz. Bankacılığı dinselleştiriyorsunuz" diye konuştu. 
     Devlet Bakanı ve Başbakan Yardımcısı Abdüllatif Şener ise olayların reel zemine göre değerlendirilmesi gerektiğini belirtti. 
     Şener, çıkarılmak istenen yasayla bankalar arasında ayırımcılığa gidilmediğini, özel finans kuruluşlarının da diğer bankalarla aynı çatı altında toplanmaya çalışıldığını kaydetti. 
     Gelişmiş ülkelerde mevduat, kalkınma, yatırım ile katılımlı bankaların olduğunu anımsatan Şener, şöyle konuştu 
     "Finans kuruluşu olarak bilinen bankaları, bankacılık sistemine dahil ediyoruz. İnsanların tüketim kalıplarında, davranışlarında farklılık varsa mal ve hizmetler buna göre çeşitlendirilir. İster inancından ister zevkinden kalıplar birbirinden farklıdır. 6 milyar insanın tükettiği mal ve hizmetler ayrıdır. Dünyanın her yerinde talebe uygun sunum yapılır." Şener, tüm bankaları "birinci sınıf bankalar" olarak gördüklerini, her bankanın bol kazanmasını ve sektörün sağlıklı olmasını istediklerini söyledi. 
     Görüşmelerin ardından AK Parti’li milletvekillerinin verdiği önerge geri çekildi. Böylece katılım ve yatırım bankaların ayrı birliklere üye olmaları önlendi. 
     
     KURULUŞ BİRLİKLERİ... 
     Kabul edilen 80.maddeye göre, mevduat bankaları ile kalkınma ve yatırım bankaları, tüzel kişiliği haiz ve kamu kurumu niteliğinde meslek kuruluşu olan Türkiye Bankalar Birliği’ne, katılım bankaları ise aynı nitelikteki Türkiye Katılım Bankaları Birliği’ne, faaliyet izni aldıkları tarihten itibaren bir ay içinde üye olmak zorunda olacaklar. 
     
     BDDK’NIN KURULUŞU VE BAĞIMSIZLIĞI 
     Kamu tüzel kişiliğini haiz, idari ve mali özerkliğe sahip Bankacılık Düzenleme ve Denetleme Kurumu kurulması öngörülüyor. 
     Merkezi Ankara’da olacak Kurum, kurul ile başkanlıktan oluşacak. 
     Kurum, kendisine verilen düzenleme ve denetlemeyle ilgili görev ve yetkileri, kendi sorumluluğu altında bağımsız olarak yerine getirecek. 
     Kurumun kararları, yerindelik denetimine tabi tutulamayacak. Hiçbir organ, makam, merci veya kişi, kurumun kararlarını etkilemek amacıyla emir ve talimat veremeyecek. 
     
     YASAKLAR 
     Kurulun başkan ve üyeleri, asli görevlerini aksatmayan bilimsel amaçlı yayın, ders ve konferans ile telif hakları hariç kurumdaki resmi görevlerinin yürütülmesi dışında kalan resmi veya özel hiçbir görev alamayacak, dernek, vakıf, kooperatif ve benzeri yerlerde yöneticilik yapamayacak, ticaretle uğraşamayacak, serbest meslek faaliyetlerinde bulunamayacaklar. 
     Kurul Başkanı ve üyeleri, görevlerinden ayrılmalarını izleyen iki yıl içinde kurumun denetlemekle ve düzenlemekle görevli olduğu sektör ve alandaki özel kuruluşlarda görev alamayacaklar. 
     Komisyonda, üyelerin görüş birliğine varmaları üzerine başkan yardımcısı sayısı 3’e çıkarıldı. Böylece kurum başkanına, başkanlığa ilişkin görevlerinde yardımcı olmak üzere kurul kararıyla 3 başkan yardımcısı atanacak. Başkan yardımcılarından biri, yerinde denetim ve gözetimle görevli birimlerinden sorumlu olacak. 
     
</TEXT>
</DOC>
