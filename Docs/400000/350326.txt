<DOC>
<DOCNO> 350326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/soneko31.html </URL>
<DATE> 2005/06/09/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
MB Para ve maliye politikalarının aynı disiplinle devam etmesi önemli 
</HEADLINE>
<TEXT>

     Merkez Bankası, enflasyon bekleyişlerinin hedefle tutarlı seyretmesinin enflasyondaki düşüşü desteklemeye devam edeceğinin tahmin edildiğini belirterek, ancak, 2006 yıl sonu hedefinin yüzde 5 olduğu değerlendirilirse önümüzdeki dönemde bekleyişlerin yönetiminin giderek daha fazla önem kazanacağının da açık olduğunu bildirdi. 
     Merkez Bankası tarafından yapılan ''Mayıs ayı Enflasyonu ve Görünüm'' başlıklı açıklamasında, bu noktada, son dört yıldır devam eden tutarlı para ve maliye politikalarının aynı disiplinle devam ettirilmesinin kritik önem taşıdığı vurgulandı. 
     Özellikle enflasyon bekleyişlerinin şekillenmesinde son derece önemli katkıları olan kamunun fiyatlama ve gelirler politikasının enflasyon hedefleriyle tutarlı olarak yürütülmesinin, fiyat istikrarına giden yolda her zamankinden daha fazla önem kazandığı belirtilen açıklamada, ''Unutulmamalıdır ki, maliye politikaları ile desteklenmediği sürece enflasyon hedeflerinin güvenilir olması mümkün değildir'' denildi. 
     
     ENFLASYON-YIL SONU HEDEFİ 
     Açıklamada, Mayıs ayı itibarıyla enflasyon eğiliminin yıl sonu hedefi ile tutarlı olduğunun ifade edilebileceği kaydedildi. 
     ''Ne var ki, alt kalemler bazında bir değerlendirme yapıldığında, önümüzdeki dönem açısından bazı risklerin bulunduğunun görüldüğü'' ifade edilen açıklamada, hizmet sektöründeki fiyat artışlarındaki yüksek eğilimin sürmesinin gelecek dönem enflasyonu açısından bir risk unsuru olmaya devam ettiği bildirildi. 
     
     ENFLASYONU ORTA VADEDE ETKİLEYEN FAKTÖRLERİN GÖRÜNÜMÜ 
     Enflasyonun orta vadedeki seyri açısından arz-talep gelişmeleri ve birim maliyetlerin değerlendirilmesinin önem taşıdığı ifade edilen açıklamada, şöyle denildi 
     ''Son iki aydır açıklanan enflasyon rakamları, enflasyondaki düşüş sürecinin kesintiye uğramış olabileceği algılaması yaratmaktadır. Bu kesintinin geçici olup olmadığının anlaşılması açısından arz-talep faktörlerinin doğru analiz edilmesi önem taşımaktadır. 
     Bu konuda ön plana çıkan faktörlerden bir tanesi kapasite kullanım oranlarıdır. 2005 yılında kapasite kullanım oranları geçtiğimiz yılın ortalamalarına göre daha düşük seviyelerde seyretmektedir. Bu durum, 2004 yılındaki güçlü makina ve teçhizat yatırımı sonrasında toplam kapasitenin artmış olmasından kaynaklanmaktadır. 
     Nitekim, kapasite kullanım oranlarının ortalama olarak geçen yılki seviyelerinin altında olmasına rağmen sanayi üretiminin yılın ilk dört ayında dengeli olarak sürdüğü görülmektedir. Kuşkusuz, üretimdeki artışların kapasiteleri zorlamaması açısından yatırımların önümüzdeki dönemdeki seyri de büyük önem taşımaktadır. İmalat sanayii alt sektörler itibarıyla incelendiğinde yatırım mallarına yönelik talebin devam ettiği görülmektedir. Ayrıca yılın ilk dört ayında sermaye malları ithalatındaki güçlü eğilim devam etmiştir.'' Açıklamada, bütün bu gelişmelerin, 2005 yılı özel sektör kapasite kullanım oranı ortalamasının geçen yılın altında kalabileceğine ve kapasite kullanım oranlarının fiyatlar üzerinde baskı yaratmayacağına işaret ettiği bildirildi. 
     
     İŞGÜCÜ MALİYETİ 
     Fiyatlama davranışları üzerinde etkili olan bir diğer değişkenin ise birim işgücü maliyetleri olduğu vurgulanan açıklamada, 2004 yılı son çeyreği itibarıyla, birim iş gücü maliyetleri düşük düzeylerini koruduğu bildirildi. 
     Kuşkusuz, ilgili veriler uzun gecikmelerle açıklandığından mevcut durum konusunda net bir yorum yapmanın mümkün olmadığı kaydedilen açıklamada, ancak istihdam piyasasındaki gelişmelerin bu konuda bazı ipuçları verdiğini belirtti Son iki yılda yatırımların daha çok mevcut kapasiteyi genişletmek üzerine odaklandığı, bunun da işgücü verimliliğinin hızla artmasına neden olduğu ifade edilen açıklamada, şöyle devam edildi 
     ''Bu eğilimin 2005 yılında azaldığı ve yatırımların mevcut birimlerin kapasitesini artırmaktan çok bina inşaatı ve yeni üretim birimlerinin kurulmasına yöneldiği görülmektedir. Bu gelişme, aynı zamanda ekonomide istihdam artışında hızlanmaya yol açmaktadır. 
     Nitekim, toplam istihdam 2005 yılının ilk çeyreğinde geçen yılın aynı dönemine göre yüzde 4,7 gibi yüksek bir oranda artmıştır. Bu gelişmeler ışığında, son dört yıldır düşmekte olan birim işgücü maliyetlerinin 2005 yılında artışa geçebileceği ve 2006 yılında bu artışın daha da belirginleşeceği tahmin edilmektedir.'' 
     
     İÇ TALEP GELİŞMELERİ 
     Enflasyonun gelecekte alacağı değerler açısından ön plana çıkan bir diğer faktörün iç talep gelişmeleri olduğunu, talep açısından mevcut veriler net sinyaller içermemekle beraber iç talebin genelde kontrollü olarak canlanmaya devam ettiğinin düşünüldüğü belirtilen açıklamada, ithalatın kompozisyonunda tüketim malının ağırlığının azalmaya devam etmesinin özel tüketim harcamalarının artış hızındaki göreli yavaşlamanın sürdüğü görüşünü teyit ettiği kaydedildi. 
     Ancak, bu gelişmelerin, söz konusu sektörlere yönelik talebin zayıf seyrettiği anlamına gelmemesi gerektiği bildirilen açıklamada, geçen yıl gerçekleşen ertelenmiş talebin yarattığı baz etkisinin iyi anlaşılmasının önem taşıdığı belirtildi Açıklamada, ''Geçen yılın rakamlarının tarihsel olarak çok yüksek seviyelerde gerçekleştiği göz önüne alınırsa, dayanıklı tüketim mallarına yönelik iç talebin, yavaşlamakla birlikte, 2005 yılında da istikrarlı seyrettiği söylenebilir'' denildi. 
     
     KREDİ GELİŞMELERİ 
     İç talebe yönelik önemli sinyaller içeren bir diğer unsurun kredi gelişmeleri olduğu vurgulanan açıklamada. 2005 yılının ilk beş ayında taşıt kredilerinin yıllık artış hızındaki yavaşlama sürmekle beraber, artışın hala devam ettiğinin görüldüğü belirtildi. 
     Konut kredilerinde ise güçlü artış hızını devam ettirdiği ifade edilen açıklamada, şöyle denildi 
     ''Piyasadaki likiditenin Merkez Bankası'nın döviz alımlarına bağlı olarak beklenen düzeyin üzerine çıkması ve reel faizlerin geçtiğimiz yıllara oranla daha aşağı seviyelerde olması da kredilerdeki artış eğiliminin devam edebileceğine işaret etmektedir. Bunun yanında, finansal derinleşme ve Avrupa Birliği ekonomisine yakınsama sürecinde yurt içi toplam kredilerin milli gelire oranının önümüzdeki yıllarda giderek artma eğiliminde olacağı da göz önüne alınması gereken bir faktördür. Bütün bu unsurlar, iç talep ve krediler konusunda orta vadede dikkatli olunması gereken bir döneme girildiğine işaret etmektedir.'' Açıklamada, dış talebe ilişkin göstergelerin ise istikrarlı bir seyir izlediği, dünya ekonomisindeki güçlü büyümenin devam etmekle beraber, genel tahminlerin önümüzdeki yıldan itibaren global aktivitedeki genişlemenin yavaşlayacağına yönelik olduğu bildirildi Açıklamada, şunlar kaydedildi 
     ''Ancak, ekonomimizin dışa açıklık oranının hızla artması ve ihracatçı firmaların pazar paylarını giderek genişletmeleri, yurt içinde üretilen mallara yönelik talebin bir süre daha dış kaynaklı olarak desteklenebileceğine işaret etmektedir. 
     İthalatın kompozisyonunda tüketim mallarının oranı azalmaya devam ederken ara malı ithalatının güçlü seyretmesi, üretim artışını iç talepten ziyade dış talebin desteklediğine işaret etmektedir.'' 
     
</TEXT>
</DOC>
