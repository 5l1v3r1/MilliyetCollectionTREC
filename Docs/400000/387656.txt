<DOC>
<DOCNO> 387656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sonsiy02.html </URL>
<DATE> 2005/10/18/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
AKP'nin ''The İmam" matinesi 
</HEADLINE>
<TEXT>

     AKP Ankara İl Başkanlığı, imam hatip lisesi mezunu bir imamın dramını anlatan ve AKP çevrelerince de ilgiyle izlenen ve tartışılan "The İmam" filmi için, partililer ve Siyaset Akademisi’nde ders gören kursiyerler için özel matine düzenleyecek. 
     ANKA’nın edindiği bilgiye göre, AKP Ankara İl Başkanlığı 9 Kasım’da derslere başlayacak olan Siyaset Akademisi kursiyerlerini, The İmam filmine götürecek. 
     Yapılacak toplu bilet organizasyonuyla kursiyerlerle Ankara il teşkilatı yöneticilerinin The İmam’ı birlikte izlemeleri sağlanacak. AKP Ankara İl’in The İmam için düzenleyeceği toplu bilet uygulamasına çok sayıda AKP milletvekilinin de katılarak filmi kursiyerlerle birlikte izleyeceği belirtildi. Ramazan’ın da sona ermesinin ardından yapılacak organizasyonun tarihi ve gidilecek sinema konusunda ayrı bir değerlendirme yapıldıktan sonra karar verilecek. 
     AKP’de sinemalarda gösterime yeni giren filmin Ramazan sonrasında da gösterimde kalacağı beklentisiyle filmin toplu bilet alınarak izlenmesinde gecikme olmayacağı değerlendirmesi yapılıyor. 
     AKP tabanın çözüm beklediği konuların başında gelen imam hatip liseleri sorununa farklı bir bakış getiren The İmam filmi, imam hatip lisesi mezunu bir gencin, yaşantısında imam hatip lisesi mezunu olmasını sürekli gizlemek zorunda kalmasını ve kısa bir süreliğine de olsa bir köyde imamlık yapmasını anlatıyor. Filmin senaryosunu Ömer Lütfü Mete, yönetmenliğini ise İsmail Güneş yapıyor. 

ANKA 
     
</TEXT>
</DOC>
