<DOC>
<DOCNO> 382689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sonyas15.html </URL>
<DATE> 2005/09/29/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Yeni Caravelle, 7 ülkeyi sadece 1 yakıt ikmali yaparak geçti... 
</HEADLINE>
<TEXT>

     Dünya ekonomik sürüş rekortmeni Gerhard Plattner, yeni Caravelle ile çıktığı Hannover-İstanbul yolculuğunu tamamladı. 
     ''En şık ve en ekonomik yolculuğa'' 26 Eylül'de yeni Volkswagen Caravelle'nin üretildiği Hannover'deki Volkswagen Ticeri Araç Merkezi'nden başlayan Plattner, saatte ortalama 70.1 kilometre hızla, 7 ülkeyi sadece bir kez dizel yakıt ikmaliyle geçerek İstanbul'a ulaştı. 
     Plattner, Hannover'den İstanbul'a 2 bin 429 kilometre yol katederken, toplamda 118.7 litre, 100 kilometrede ise 4.8 litre yakıt kullandı. 
     Düzenlenen törende konuşan Dünya Ekonomik Sürüş Rekortmeni Plattner, toplamda 35 saatten daha fazla araç kullandığını söyledi. 
     Plattner, saatte 70 kilometre hızla 100 kilometrede 4.8 litre yakıt tüketiminin son derece başarılı olduğunu kaydetti. 
     Soruları da yanıtlayan Plattner, ''Türkiye'de benzin fiyatları yüksek, trafikte nasıl bir tasarruf planı önerirsiniz '' sorusu üzerine, ''Tasarrufun nasıl yapıldığını söylemek kolay ama yapmak kolay değil. Sabit hızda aracı sürerseniz, yakıt tüketimi en aza iner, her dur kalkta frene bastığınızda enerji sarfedersiniz. Şehir içinde çok trafik varsa, bu da size pahalıya malolabilir. 
     En ideali hiç frene basmadan gelmek olurdu ama ben bin defadan fazla frene basmışımdır. Bir de tekerlekteki lastik basıncı çok önemli'' dedi. 
     
     300 ADET SATILDI 

     Volkswagen Ticari Araç Genel Müdürü Vedat Uygun da, yeni Caravelle'nin 5 Eylül'de tanıtımını yaptıklarını anımsatarak, ''Türk tüketicisinden çok olumlu tepki aldık. Yıllık 4 bin adet satış hedefi koymuştuk. İlk 20 günde 300 adetten fazla sattık'' dedi. 
     Uygun, Carevelle'nin Almanya, Çek Cumhuriyeti, Slovakya, Macaristan, Sırbistan Karadağ ve Bulgaristan rotasını izlediğini ifade ederek, ''Yeni Caravelle'nin 100 kilometredeki yakıt tüketimi 6 litre. Ekonomik kullanımla 4.8 litre ile geldi'' dedi. 
     Volkswagen Ticari Araç Basın sözcüsü Volker Seitz de, Türkiye ile Almanya arasındaki ilişkilerin eskiden beri çok iyi geliştiğini, Volkswagen'in Transporter ürettiği Hannover Fabrikasında 15 bin çalışandan 1.500'ünün Türk olduğunu söyledi. 
     
</TEXT>
</DOC>
