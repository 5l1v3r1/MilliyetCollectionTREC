<DOC>
<DOCNO> 393877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sontur32.html </URL>
<DATE> 2005/11/10/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Cep mesajlarını gördü, birlikte yaşadığı kadını boğarak öldürdü 
</HEADLINE>
<TEXT>

     Eyüp’te resmi nikahsız yaşadığı kadını başka erkeklerle birlikte olduğu şüphesiyle boğarak öldürdüğü öne sürülen zanlı, polise teslim oldu. 
     İstanbul Asayiş Şube Müdürlüğü Cinayet Büro Amirliği’nden alınan bilgiye göre, polise başvuran Hüseyin S. 49 , Yeşilpınar Kasırga Sokak’taki evinde birlikte yaşadığı Feridiye Işık’ı 32 2 gün önce elleriyle boğarak öldürdüğünü bildirdi. 
     Şubede sorgusu yapılan S, tekstil işiyle uğraştığını, Feridiye Işık ile yaklaşık 6 yıl önce tanışarak birlikte yaşamaya başladığını, ancak işlerinin bozulması üzerine Işık’ın başka erkeklerle birlikte olduğundan şüphelendiğini belirtti. 
     Olay günü cep telefonundaki mesajları gördüğü Işık ile tartışmaya başladıklarını anlatan S, bu sırada kadını elleriyle boğarak öldürdüğünü söyledi. 
     Polisteki sorgusunun ardından Eyüp Adliyesi’ne sevk edilen Hüseyin S, tutuklanarak cezaevine konuldu. 
     
</TEXT>
</DOC>
