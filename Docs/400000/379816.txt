<DOC>
<DOCNO> 379816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/guncel/gun06.html </URL>
<DATE> 2005/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Irak'ta satıldım' 
</HEADLINE>
<TEXT>


Irak'ta kaçırıldıktan sonra serbest bırakılan Muşluoğlu, "Son günlerimi zindanda geçirdim" diye konuştu 

FERHAT DERVİŞOĞLU Hatay DHA 

Irak'ta direnişçilerce kaçırıldıktan 4 ay sonra ailesinin 250 bin dolar fidye ödemesi üzerine serbest kalan "Muşluoğlu Nakliye Şirketi" ortaklarından Ali Muşluoğlu, "İki kez satıldım. Beni zindana kapatıp kırbaçladılar. Yaşadıklarım k bus gibiydi" dedi. 
Irak'ta geçen yıl bir şoförünün öldüğü, kendisinin de yaralandığı saldırıda kaybolan, 5 TIR'ını aramak için 19 Mayıs'ta Irak'a giden 7 çocuk babası Muşluoğlu 43 Bağdat'ta, "Ali İbn Ebu Talib Tugayları" adlı örgüt tarafından kaçırıldı. Serbest bırakılması için 5 milyon dolar fidye istendi. Irak'taki aşiret reislerinin devreye girmesi üzerine ailesinin 250 bin dolar fidye ödemesi sonucu 4 gün önce serbest kalan Muşluoğlu, Hatay Reyhanlı'daki evine döndü. Muşluoğlu şunları anlattı 

Kaçıranlar Sünniydi 
"Maskeli direnişçilerce kaçırıldım. Beni Sünniler kaçırdı. Götürdükleri evde 15-20 gün kaldım. Sonra beni başka bir eve götürdüler ve başka direnişçilere sattılar. İkinci kez satıldığım yerde silahların gölgesinde yaşadım. İşkence gördüm. Sırtıma ve kollarıma kırbaçla vurdular. Bana verdikleri odada yatak ve tuvalet yoktu. Odanın içinde toprak vardı. İhtiyacımı giderip toprakla örttüm. Son günlerimi zindanda geçirdim. Irak'a gittiğimde 85 kiloydum, şimdi 65 kiloyum." 


</TEXT>
</DOC>
