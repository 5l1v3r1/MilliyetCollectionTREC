<DOC>
<DOCNO> 392783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/soneko36.html </URL>
<DATE> 2005/11/07/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Bulgar Bakan GAP çok etkileyici ve büyük bir proje 
</HEADLINE>
<TEXT>

     Bulgaristan Ekonomi ve Enerji Bakanı Rumen Ovçarov, Güneydoğu Anadolu Projesi'nin, çok etkileyici ve büyük bir proje olduğunu söyledi. 
     Ovçarov, Atatürk Barajı'nı görmek ve GAP'la ilgili çalışmaları yerinde görmek amacıyla beraberindekilerle birlikte özel bir uçakla, Şanlıurfa'ya geldi. 
     Şanlıurfa'nın Bozova İlçesi yakınlarındaki Atatürk Barajı'nda incelemelerde bulunan Ovçarov ve beraberindekiler, DSİ 15. Bölge Müdür Yardımcısı Ömer Kafaf'tan, GAP'taki son durum hakkında brifing alıp, hidroelektrik enerji üretim tesislerinde incelemelerde bulundu. 
     Daha sonra AA muhabirinin sorularını yanıtlayan Ovçarov, GAP'ın yalnızca elektrik üretimiyle değil sulama sistemleriyle de ''komple bir proje'' olduğunu kaydetti. 
     Türkiye'de olduğu gibi, ülkesinde de hidroelektrik enerji üretimi ve kullanımının fazla olduğunu ifade eden Ovçarov, şöyle devam etti 
     ''Bizim barajlar genellikle çok yüksek dağlarda bulunuyor. Yükseltinin fazla olmasından ötürü büyük bir enerji potansiyeli var. Bu da daha çok üretim yapmamızı sağlıyor. Ancak barajlarımız, buradakilerine göre daha küçük.'' Gezisi sırasında GAP'taki yatırımlara ilişkin bilgi edindiğini aktaran Ovçarov, ''Güneydoğu Anadolu Projesi, çok etkileyici ve büyük bir proje'' şeklinde konuştu. 
     
     TÜRKİYE'YE DESTEK 

     Ovçarov, Türkiye'nin Avrupa Birliği AB üyeliğine de destek verdiklerini belirtti. 
     Bulgaristan'ın, AB'yle müzakelereleri tamamladığını ve artık üyelik süreci için beklemeye başladıklarını ifade eden Ovçarov, ''AB'yle müzakere sırası Türkiye'de. Bulgaristan bu sürece olumlu bakıyor. AB'ye katılım sürecini başarıyla tamamlamamız durumunda, Türkiye'nin üyeliğine de destek vereceğiz'' diye konuştu. 
     Daha sonra Şanlıurfa'daki tarihi ve turistik mekanları da ziyaret eden Ovçarov ve beraberindekilerin, akşam saatlerinde özel uçakla Ankara'ya dönmesi bekleniyor. 
     
</TEXT>
</DOC>
