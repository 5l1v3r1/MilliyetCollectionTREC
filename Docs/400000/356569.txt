<DOC>
<DOCNO> 356569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sondun46.html </URL>
<DATE> 2005/06/29/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Süddeutsche Zeitung Türkiye'de hayal kırıklığı her geçen gün artıyor 
</HEADLINE>
<TEXT>

     Alman Süddeutsche Zeitung gazetesi, AB'ye aday ülkeler için üyelik perspektifi sürecinden vazgeçilmesinin dar görüşlü bir hareket olacağı yorumunu yaptı. 
     Gazetede yayımlanan yorumda, AB dış politikasının bugüne kadar sahip olduğu en iyi ''ihraç ürününün'' AB perspektifi olduğunun açıkça görüleceği belirtilerek, ''Bu perspektif sadece eski Doğu Bloku ülkelerini canlı demokrasilere dönüştürmedi, Türkiye'yi de farklı, daha özgür ve zengin bir ülke haline getirdi. AB perspektifi sürecinden vazgeçmek, Avrupa için dar görüşlü, hatta aptalca bir hareket olur'' ifadesi kullanıldı. 
     ''Türkiye'de en kararlı AB taraftarlarında bile büyük bir şaşkınlık gözlendiği'' görüşüne yer verilen yorumda, ''Edirne ile Erzurum arasındaki coşkulu insanlarda, ayaklarının altındaki halının Avrupa tarafından çekildiği duygusu hakim. Hayal kırıklığı her gün artıyor'' denildi. 
     ''Başbakan Recep Tayyip Erdoğan başkanlığındaki hükümetin, kaderini üyelik perspektifine bağladığı'' öne sürülen yorumda, şöyle denildi 
     ''Gerçi Türkiye, birçok AB ülkesinin ancak hayal edebileceği bir büyümeyle ekonomik açıdan güçlü bir yükselişte. Ancak yabancı sermaye ürkektir ve siyasi istikrar olmadan ekonomik büyüme tehlikeye girer. Türkiye'nin bu istikrarı açık bir şekilde AB projesine bağlıdır. Bu bağın kaybolması durumunda, ülkedeki demokratikleşme dahil olmak üzere birçok şey gerileme sürecine girer. AB rüyasının gerçekleşmesine bir fırsat daha verilmesi için, Türkiye'nin itidalli bir şekilde ve tüm gücünü toparlayarak fırtınaya karşı yelken açması gerekiyor. Bu sırada kaptan ve ekibi çok fazla su yutmak zorunda kalsa da.'' 
     
</TEXT>
</DOC>
