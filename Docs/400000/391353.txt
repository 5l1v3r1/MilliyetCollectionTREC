<DOC>
<DOCNO> 391353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sondun21.html </URL>
<DATE> 2005/11/01/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Bakan göçmenlere 'barbar' dedi, İtalya karıştı... 
</HEADLINE>
<TEXT>

     İtalya Adalet Bakanı Roberto Castelli, İtalya'da yaşayan göçmenleri ''barbar'' olarak niteledi. 
     Silvio Berlusconi kabinesindeki Kuzey Birliği Partisi'ne KBP mensup bakanlardan biri olan Castelli, bugün İtalyan gazetelerinden Il Giornale'de yayımlanan demecinde, ''Göçmenler günümüzün barbarları. Sol, vahşi bir şekilde kapıları göçmenlere açmak istiyor. Bunun sonucunda da barbarlar buraları fethedecekler'' dedi. 
     Castelli, İtalya'da İtalyan olmanın neredeyse suç haline geldiğini de ileri sürdü. Roma Katolik Kilisesi'ne bağlı insani yardım kuruluşlarından Caritas'ın bir gazetesini okurken karşılaştığı manzarayı da bunun kanıtı olarak sunan Castelli, şöyle konuştu 
     ''Geçtiğimiz günlerde elime Caritas'ın yayımladığı bir gazete geçti. Sayfalarında beyhude yere bir haç ya da bizim Katolik tarihimizin bir sembolünü aradım. Bunu koyu bir Katolik olduğum için söylemiyorum. Ama bu türden hiçbir ize rastlayamadım. Tam tersine, gazete Hz. Muhammed'e atıflarla doluydu. Bir sürü de Arap ismi vardı. İtalyan olmak neredeyse artık bir suç. Solcular açısından kesinlikle bir suç.'' Roberto Castelli, Roma İmparatorluğu'nun barbar akınları neticesinde çökmesini andıran bir durumun İtalya'da da yaşandığını ileri sürerek, '' İtalya'da yaşananlarla Roma İmparatorluğu'nda üçüncü ve beşinci yüzyıllarda olanlar arasındaki benzerlik son derece güçlü. Roma uygarlığı gevşediği için altüst olmuştu. Bugün burada da aynı şey yaşanıyor. Sonumuzun aynı olma riski yüksek'' dedi. 
     İtalya Adalet Bakanı Roberto Castelli, İtalya'da merkez-solun göçmenler konusunda KBP gibi sertlik yanlısı olmamasınıysa şu sözlerle eleştirdi 
     ''Batı uygarlığı, kendi sorunları nedeniyle zaten krizde. Mesela artık kimse çocuk yapmıyor. Sol, küreselleşmeden yana. Geleneksel aileyi eşcinsellere feda ediyorlar. Dahası, bu Toscana Bölgesi'nde yaşanan olaylarda da görüldüğü üzere, yasa dışı göçmenler için toplama merkezleri oluşturulmasına da karşı çıkma cüreti gösteriliyor.'' Castelli, geçen günlerde Floransa'da çocuk kaçırmaya yeltendiğinden kuşkulanılan bir Çingene'nin tutuklanmasından üç gün sonra serbest bırakılmasınıysa İtalya'daki adalet sisteminin de göçmenlerden yana olduğunun göstergesi olarak yorumladı. 
     ''Eğer bu işi Voghera'lı bir İtalyan vatandaş yapsaydı, bugün halen cezaevinde olurdu'' diyen Adalet Bakanı, bakan olarak konuya ilişkin açtığı disiplin soruşturmasından bir sonuç elde edemediğini de söyledi. 
     Roberto Castelli, Floransa'da Çingene zanlının serbest bırakılmasına karar veren yargıcın disiplin soruşturması neticesinde de Yüksek Hakimler Kurulu tarafından aklanmasından yakınarak, ''Ben kaygılıyım. Zira bu sol, İtalya'yı barbarlara teslim edecek'' dedi. 
     Castelli'nin mensup olduğu KBP, halihazırda İtalya Meclisi'nde 26, Senato'daysa 17 sandalyeye sahip. Göçmenler konusunda öteden beri sert çıkışlarıyla dikkati çeken KBP, Türkiye'nin AB üyeliğine de kesinkes karşı çıkan bir parti olarak tanınıyor. 
     Castelli'nin varlıklarından rahatsızlık duyduğu göçmenler, halihazırda İtalya'daki toplam nüfusun yüzde 5'ini oluşturuyorlar. 
     İtalya Adalet Bakanı Roberto Caritas'ın geçen hafta yayımladığı son verilerde, İtalya'daki yabancıların sayısı 2 milyon 800 bin kişi olarak açıklanmıştı. 
     
</TEXT>
</DOC>
