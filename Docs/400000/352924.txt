<DOC>
<DOCNO> 352924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/soneko24.html </URL>
<DATE> 2005/06/17/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
"İhracatçı eurodaki düşüşten endişeli" 
</HEADLINE>
<TEXT>

     Uluslararası piyasalarda euronun dolar karşısındaki değer kaybı, girdileri dolar, satışı ise euro üzerinden olan ihracatçıları zor durumda bırakıyor. 
     Devlet Bakanı Kürşad Tüzmen, ihracatçıların euronun dolar karşısında değer kaybetmesinden endişeli olduğunu ifade ederken, paritedeki düşüşün ihracatçının karını sıfırladığını söyledi. 
     
     Değer kaybı yüzde 10'u aştı 
     Fransa ve Hollanda'da yapılan Avrupa Anayasası oylamalarında çıkan 'hayır' kararının ardından euroya gelen satışlar, Avrupa'nın ortak para biriminin dolar karşısında yüzde 10'dan fazla değer kaybetmesine yol açtı. 
     Euro dolar paritesi 1.35 sınırından gelen satışlarla gerilemeye başlarken, 1.20'li seviyelere kadar indi. Euro dolar paritesi şu sıralar 1.2111 seviyesinden işlem görüyor. 
     
     "İhracatçının karı sıfırlandı" 
     Avustralya'daki temaslarını sürdüren Devlet Bakanı Tüzmen, Canberra'da yaptığı açıklamada, euronun dolar karşısında değer kaybetmesinin sonuçlarını incelediklerini kaydetti. 
     "Türk parasının aşırı değerli olmasının yarattığı sıkıntıları, artık herkes anlamaya başladı." diyen Tüzmen, Türk ihracatçısının şimdiye kadar yaşadığı sıkıntıyı hafifletmek ve dünya pazarlarında rekabet edebilmek için, birtakım yöntemler geliştirdiğini anlattı. 
     Tüzmen, şöyle devam etti 
     "Bu ortamda, girdilerini dolar pazarından temin ederek ürettiği ürünleri euro pazarına satan ihracatçılar, bu yolla belli bir rekabet şansı elde edebildi. Şimdi dünya piyasalarında, yaşanan durum ve euronun gerilemesi, ihracatçılarımızın bu avantajlarının yok olmasına yol açtı. Diğer bir deyişle, yaşanan gelişme ihracatçılarımızın karının sıfırlanmasına neden oldu.'' 
     
     İthalat dolar, ihracat euro cinsinden 
     Türkiye'nin toplam ithalatının yüzde 55'inin dolarla, yüzde 40'ının eyro ile yüzde 5'inin de diğer para birimleri ile yapıldığına dikkati çeken Tüzmen, ihracatın ise yüzde 50'yi aşan kısmının euro ile, yüzde 42-43'lük kısmının da dolarla yapıldığını belirtti. 
     Tüzmen, TL'nin bugünkü kadar değerli olmaması durumunda paritedeki hareketlerin de çok etkili olmayacağına dikkat çekerek, şöyle devam etti 
     "Artan rekabet ortamında, ihracatçı firmalarımızın mali yapıları güçlü olmak zorundadır. Firmalarımızın mali yapıları güçlü olursa, rekabete daha dayanıklı olurlar. Mali yapısı güçlü firmalarımızla rakiplerimize karşı başarılı olur, dünya ticaret pastasından çok daha büyük pay alabiliriz. Buna uygun politikalar uygulamalıyız. Bizim yapmamız gereken onların önünü açmak, onları desteklemek, akıllı politikalar uygulamaktır.'' 
     
</TEXT>
</DOC>
