<DOC>
<DOCNO> 373702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/yasam/yas07.html </URL>
<DATE> 2005/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bandırma'da kuş gribi tatbikatı 
</HEADLINE>
<TEXT>


5-9 Eylül'de Bandırma Kuş Cenneti'nde yapılacak tatbikata 50 veteriner katılacak 


Tarım ve Köyişleri Bakanlığı, Asya ve Avrupa'da milyonlarca kanatlı hayvanın imha edilmesine neden olan, son olarak Rusya ve çevre ülkelerinde de görülen kuş gribinin avian influenza herhangi bir şekilde bulaşma riskine karşı, acil eylem planı hazırladı. 
Bakanlık yetkililerinin verdiği bilgiye göre, şimdiye kadar Türkiye'de kuş gribi vakası tespit edilmedi. 
Ancak, AB, Avrupa'da da yaygın olarak görülen hastalık konusunda Türkiye'nin acil eylem planı hazırlanması ve bu planın uygulanabilirliğinin test edilmesini istedi. Bunun üzerine, hazırlanan eylem planının uygulanabilirliğinin görülmesi için, hastalığın göçmen kuşlarla bulaşma olasılığının en yüksek olduğu Bandırma Kuş Cenneti'nde tatbikat yapılmasına karar verildi. 

4 uzman yönetecek 
Bandırma Kuş Cenneti'nde 5 - 9 Eylül'de gerçekleştirilecek tatbikatı, Koruma ve Kontrol Genel Müdürlüğü'nden 4 uzman yönetecek. 
Yoğun olarak tavuk yetiştiriciliği yapılan illerden 50 veteriner hekimin görev alacağı tatbikatı, Avrupa Komisyonu Teknik Yardım ve Bilgi Birimi TAIEX uzmanları da gözlemci olarak izleyecek. Tatbikatın giderlerini TAIEX karşılayacak. 


</TEXT>
</DOC>
