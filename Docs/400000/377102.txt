<DOC>
<DOCNO> 377102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sonspo14.html </URL>
<DATE> 2005/09/09/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Aktuğ Gökdeniz belki bize söyleyemediklerini PFDK'ya söylemiştir 
</HEADLINE>
<TEXT>

     Trabzonspor Kulübü Başkanı Atay Aktuğ, Gökdeniz'in PFDK'da söyledikleri hakkında bilgi sahibi olmadıklarını belirterek, ''Gökdeniz'in kime ne dediğini bilmiyoruz. Belki bize söyleyemediklerini PFDK'da söylemiştir. Oynadım dediyse bunun bir karşılığı, bir cezası vardır'' dedi. 
     Aktuğ, AA muhabirine yaptığı açıklamada, geçen sezonun 27. haftasındaki Akçaabat Sebatspor, Kayserispor maçı öncesi yaşanan yasa dışı bahis olayının ardından Futbol Federasyonu Şike Araştırma Kurulu'nun raporu doğrultusunda PFDK'ya sevk edilen ve dün kurul tarafından dinlenen Gökdeniz'in kurula anlattıkları konular hakkında bilgi sahibi olmadıklarını ifade etti. 
     Gökdeniz'in PFDK'da söylediklerinin önemli olduğunu vurgulayan Aktuğ, ''Gökdeniz'in kime ne dediğini bilmiyoruz. Belki bize söyleyemediklerini PFDK'da söylemiştir. Oynadım dediyse bunun bir karşılığı, bir cezası vardır. Ona göre hareket edeceğiz. Olayı netleştirmeden bir şey söylemem doğru değil'' diye konuştu. 
     Yıldız oyuncunun hem kendileri hem de Milli Takım için çok önemli olduğunu dile getiren Aktuğ, ''Belki bize söyleyemediklerini PFDK'da söylemiştir. Kendisiyle konuşacağız. Ne dedi, ne demedi şu aşamada bilmiyoruz'' şeklinde konuştu. 
     Aktuğ, PFDK'nın ''Ulaşılan delil durumuna ve görülen lüzum üzerine Futbol Disiplin Talimatı'nın 51. ve 52. maddeleri gereği'' Gökdeniz hakkında verdiği tedbir kararının bazı çevrelerce bu futbolcuya 3 ay ile 1 yıl arasında ceza verileceği şeklinde yorumlanmasının çok yanlış olduğunu kaydetti. 

     
</TEXT>
</DOC>
