<DOC>
<DOCNO> 380689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/sonyas06.html </URL>
<DATE> 2005/09/22/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Gribi durduran sprey geliyor 
</HEADLINE>
<TEXT>

     Gribin gelişimini durdurduğu klinik olarak kanıtlanan ilk ilaç gelecek ay Britanya'da satışa çıkıyor. Procter Gamble firmasınca üretilen 'Vicks First Defence' ilk korunma hem hastalığın olgunlaşmasını önlüyor hem de belirtileri azaltıyor. 
     Araştırmalara göre, grip virüsünün vücuda girmesinin ardından kişinin boğazda rahatsızlık, kırıklık ve nezle gibi ilk belirtileri hissetmeye başladığı, genellikle hastalığın vücudu ele geçirmesine kadar iki gün sürebilen kuluçka dönemi sırasında spreyin kullanılması, hastalığın olgunluk aşamasına gelmesini önlüyor. Vicks First Defence burun spreyi ilaç içermiyor. İçeriğindeki yapışkan jel virüsü kaplıyor. Böylece virüs hücrelere yapışamıyor. Burun yolunu sulandıran jel sayesinde virüsler akıp gidiyor. 
     Cardiff Üniversitesi'nde test edilen sprey, 70 gönüllüde denendi. Spreyi kullanan grubun yüzde 57'si gribe yakalanırken, bu oran etkisiz sprey verilen grupta yüzde 79 oldu. Hasta olan deneklerde ise spreyin hastalığın üçüncü gününde belirtileri önemli ölçüde azalttığı görüldü. 
The Telegraph 
     
</TEXT>
</DOC>
