<DOC>
<DOCNO> 362142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sontur01.html </URL>
<DATE> 2005/07/18/ </DATE>
<TIME> 01.20 </TIME>
<AUTHOR>  </AUTHOR>
<HEADLINE>
Irak İçişleri Bakanı Türkiye'ye karşı terörü kabul etmiyoruz 
</HEADLINE>
<TEXT>

     Irak İçişleri Bakanı Beyan Bagr Sulag, her zaman Türk milleti ve Türk Hükümeti'yle beraber olduklarını belirterek, ''Türkiye'ye karşı terörü kabul etmiyoruz'' dedi. 
     Irak'a Komşu Ülkeler İçişleri Bakanları 2. Toplantısı için Türkiye'de bulunan Irak İçişleri Bakanı Beyan Bagr Sulag, Çırağan Palace Hotel Kempinsky'de basın toplantısı düzenledi. 
     Sulag, Iraklı basın mensuplarıyla Türkiye'den AA ve TRT'nin katıldığı basın toplantısında, Irak'taki terör olaylarına değinerek, dün meydana gelen saldırılarda tamamı sivil 98 kişinin öldüğünü söyledi. 
     Beyan Bagr Sulag, ''Bunlar terör saldırılarıdır. Her zaman her yerde olur. Çünkü saldırılar arabayla, kuşakla, kemerle yapılıyor. Saldırılarda yaralı ve ölü sayılarının çok olması, terörün başarılı olduğunu göstermez'' diye konuştu. 
     Bir gazetecinin, ''Terör Irak'tan komşu ülkelere de sıçrar mı '' sorusu üzerine Sulag, teröristlerin her yerde eylem yapabileceklerini, Arap ve İslam devletlerinde de faaliyette bulunabileceklerini söyledi. 
     ''Yarın yapılacak toplantıda terörün karşısında duracak bir ortak karar alınıp alınamayacağına'' ilişkin düşüncesi sorulan Sulag, şunları kaydetti 
     ''Irak'ın amacı, bu toplantının başarılı olması. Teröre karşı hep birlikte durulsun. Çünkü Irak başarılı olursa bütün komşu devletler de başarılı olur. Biz diğer devletlere de mesaj gönderiyoruz. Onlar da yardım etsinler ve teröre yer vermesinler. Bir anlaşma hazırlayıp geldik. Devletlere vereceğiz. Amaç teröre yer verilmesin, sınırlar kontrol altında olsun, cinayetlerin yolu kesilsin. Komşu devletler aralarında anlaşma yapsalar, yardımlaşsalar, terörü ortadan kaldırırız.'' 
     
     TÜRKİYE'YE TEŞEKKÜR 

     Sulag, Iraklı bir gazetecinin, ''Irak polisine Türkiye'de terör konusunda eğitim verilmesini düşünüyor musunuz '' sorusu üzerine, ''Evet, Türk Hükümeti'ne teşekkür ederiz. 50 milyon dolar bize yardım yaptılar. Irak polisi burada eğitim alsın ama Irak'ta eğitim okulları var. Bize malzeme verilirse biz bunu Irak'ta da başarabiliriz'' diye konuştu. 
     ''Kuzey Irak'ta barınan ve son zamanlarda saldırılarını artıran terör örgütü PKK'ya karşı bir hareket planınız var mı '' şeklindeki soruya Sulag, ''Biz her zaman Türk milletiyle ve Türk Hükümeti'yle beraberiz. Türkiye'ye karşı terörü kabul etmiyoruz. Burada bunu Sayın İçişleri Bakanı'yla görüşeceğiz'' yanıtın verdi. 
     Sulag, bu konuyu ciddiye aldıklarını vurgulayarak, ''Biz her zaman Türk milletiyle, Türk Hükümeti'yle aynı durumdayız'' dedi. 
     Bir gazetecinin, ''Kandil Dağı'nda konuşlanan terör örgütünün kamplarına yönelik bir hareket planlarının bulunup bulunmadığı'' yönündeki sorusu üzerine de konuk Bakan, bu konunun çok önemli olduğunu belirterek, önümüzdeki günlerde Washington'da yapılacak ve Irak, Türkiye ile ABD yetkililerinin katılacağı toplantıda konunun görüşüleceğini söyledi. 
     
</TEXT>
</DOC>
