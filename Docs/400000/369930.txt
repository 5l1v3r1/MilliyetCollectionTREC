<DOC>
<DOCNO> 369930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/soneko09.html </URL>
<DATE> 2005/08/15/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Merkez Bankası'ndan tüketici kredilerine değişken faiz önerisi 
</HEADLINE>
<TEXT>

     Merkez Bankası, tüketici kredilerinin sabit faizli olmasının bankacılık sektörü açısından kredi portföyünün taşıdığı faiz riski yönetiminin önemini ortaya çıkardığını belirterek, bu kredilerin değişken faizli olarak da kullandırılabilmesi için yeni düzenlemeler yapılmasını önerdi. 
     Merkez Bankası’nın ilk kez açıkladığı "Finansal İstikrar Raporu"nda, kredi riskine ilişkin beklentiler konusunda değerlendirmelere yer verildi. 2003 yılından itibaren ekonomide sağlanan olumlu gelişmelere paralel olarak bankacılık sektörünün aktif yapısında önemli değişimler olduğuna dikkat çekilen raporda, özellikle 2000 ve 2001 yıllarında yaşanan krizlerin ardından belirgin bir daralma sürecine giren kredilerin, 2003 yılının üçüncü çeyreğinden itibaren yükseldiği ve gerek GSYH, gerekse toplam aktifler içerisindeki payının artış eğilimine girdiği belirtildi. 
     Bu çerçevede, bankacılık sektörünün en önemli işlevlerinden biri olan hanehalkı ve reel sektör finansmanının etkinliği artarken, kredi mevduat oranında görülen yükselişin bankacılık sektörünün en temel ve en tipik aracılık işlevinin yeniden kazanılması açısından olumlu sinyaller verdiğine değinildi. 
     
     TÜKETİCİ KREDİLERİNDE DEĞİŞKEN FAİZ ÖNERİSİ 
     Raporda, kullandırılan kredilerdeki artışın sadece hacimce artışla sınırlı kalmadığı, özellikle 2004 yılında kredi portföyünün kompozisyonunda kredi riski açısından önemli değişikliklerin gerçekleştiği vurgulandı. Tahsili gecikmiş alacaklarda 2002 yılında başlayan düşüş eğiliminin devam ettiği, kredilerin büyüklük ve alt sektörler itibariyle dağılımında yoğunluğun azaldığı, Türk parası kredilerin payının önemli ölçüde arttığı ifade edilen raporda, kredilerde gerçekleşen artışın temel olarak tüketici kredileri, kredi kartları ile işletme kredilerinde görülen artışlardan kaynaklandığına vurgu yapıldı. Raporda şöyle devam edildi 
     "Sözkonusu gelişme, kredi kullanımının tabana yayılmasında ve kredi riskinin olumlu etkilenmesinde belirleyici olurken, tüketici kredilerinin sabit faizli olması bankacılık sektörü açısından kredi portföyünün taşıdığı faiz riski yönetiminin önemini ortaya çıkarmıştır. 
     Bu çerçevede, söz konusu kredilerin değişken faizli olarak da kullandırılabilmesi için tüketicinin korunması prensipleri ile çelişmeyen yeni düzenlemeler yapılmasının, faiz riskinin azaltılması açısından yararlı olacağı düşünülmektedir." 
     
     KONUT KREDİLERİNDEKİ ARTIŞIN DEVAM ETMESİ BEKLENİYOR 
     Ertelenmiş tüketim harcamalarının büyük ölçüde yapılması ve harcamaları özendiren mali teşviklerin kaldırılması nedeniyle taşıt ve diğer tüketici kredilerinin artış hızının gelecek dönemde yavaşlayacağı, konut kredilerindeki artışın ise devam edeceğinin beklendiği belirtildi. 
     
     "KREDİ RİSK YÖNETİMİ GEVŞETİLMEMELİ" 
     Raporda, şöyle denildi 
     "Reel sektöre kullandırılacak kredilerde ise ekonomik istikrarla birlikte kamu maliyesinin bankacılık sektörü üzerinden borçlanma ihtiyacının azalacağı ve bunun sonucunda bankaların doğan likidite fazlasını kredi olarak kullandırabileceği dikkate alındığında, gelecek dönemlerde kredi faiz oranlarında görülebilecek azalmanın firmalar açısından kredi kullanımını tekrar cazip hale getireceği, ancak böyle bir ortamda da bankalar açısından kredi riski yönetiminin gevşetilmeden sürdürülmesinin önemli olduğu düşünülmektedir." 
     
     "SEKTÖRÜN ÖZKAYNAĞI KREDİ RİSKİNİ KARŞILAMADA YETERLİ" 
     Merkez Bankası raporunda kredi riski senaryo analizine de yer verildi. Yapılan senaryo çalışmasına göre, 2004 yılı sonu için varsayımsal olarak seçilen en şiddetli 15 puanlık şok durumunda sektörün sermaye yeterlilik rasyosu 7.7 puan azalarak yüzde 18.8’e indi. 2003 yılı sonunda aynı şok için sektörün sermaye yeterlilik rasyosu 6.5 puan azalarak yüzde 24.4’e gerilerken, 2005 yılı mart dönemi için 15 puanlık şok 
     sonucu sektörün sermaye yeterlilik rasyosu 7.9 puan azalarak yüzde 18.2 olarak hesaplandı. 2004 yılı ve bu yılın mart ayı itibariyle sektörün kredi portföyündeki artış nedeniyle sermaye yeterlilik rasyosundaki azalışın daha fazla olduğuna dikkat çekilen raporda, "Bununla birlikte asgari sermaye yeterlilik rasyosunun yüzde 8 olduğu düşünüldüğünde, seçilen en şiddetli şok sonrasında sektörün sermaye yeterlilik rasyosu asgari oranın 2 katından fazla olmaktadır. Bu durum, bankacılık sektöründeki kredi büyümesine rağmen, sektörün özkaynağının kredi riskini karşılamada yeterli olduğunu göstermektedir" denildi. 
     
</TEXT>
</DOC>
