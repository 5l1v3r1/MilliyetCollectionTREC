<DOC>
<DOCNO> 393844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sonspo30.html </URL>
<DATE> 2005/11/10/ </DATE>
<TIME> 22.20 </TIME>
<AUTHOR>  </AUTHOR>
<HEADLINE>
Hasan Şaş ve Tolga maça hazır 
</HEADLINE>
<TEXT>

     18. Dünya Kupası Avrupa Elemeleri ilk baraj maçında 12 Kasım Cumartesi günü İsviçre ile karşılaşacak A Milli Futbol Takımı, hazırlıklarını bu ülkede sürdürüyor. 
     Milli Takımlar Teknik Direktörü Fatih Terim yönetiminde Yverdon Stadı'nda bu akşam basına kapalı gerçekleştirilen antrenmanda, futbolcuların taktik ağırlıklı bir çalışma yaptıkları öğrenildi. 
     Sakatlıkları düzelen Hasan Şaş ve Tolga'nın da bu akşam takımla birlikte antrenman yaptıkları bildirildi. 
     A Milli Takım Doktoru Cengiz Dinç, bu iki oyuncunun durumunun iyi olduğunu belirterek, ''Tolga'nın şu anda herhangi bir sorunu kalmadı. Hasan'ın da ağrıları hafifledi. Şu an için ikisinin de sağlık açısından oynamalarında bir problem görünmüyor. Son kararı Fatih Terim verecek'' dedi. 
     Antrenmana sırt kasında spazm olan Fatih Akyel katılmadı. Doktor Dinç, bu oyuncuyu bu akşam dinlendirdiklerini, ama yarın antrenmana çıkaracaklarını söyledi. Tedavisi devam eden Yıldıray ise yine takımdan ayrı çalıştı. 
     Bu arada, kampa bugün gelen Futbol Federasyonu Başkanı Levent Bıçakcı da milli takımın antrenmanını izledi. 
     
     YARIN BERN'E GEÇİYORLAR 
     A Milli Futbol Takımı, yarın maçın oynanacağı Bern kentine gidecek. Yverdon'dan öğle saatlerinde otobüsle Bern'e gidecek olan milliler, akşam maçın oynanacağı statta yapacağı antrenmanla hazırlıklarını tamamlayacak. 
     Bu arada, daha önceki programa göre basına kapalı olan son idmanın, basın mensuplarının isteği üzerine ilk 10 dakikasında görüntü izni verileceği bildirildi. 
     
</TEXT>
</DOC>
