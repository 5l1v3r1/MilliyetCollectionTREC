<DOC>
<DOCNO> 394049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/soneko02.html </URL>
<DATE> 2005/11/11/ </DATE>
<TIME> 02.45 </TIME>
<AUTHOR>  </AUTHOR>
<HEADLINE>
Tansaş'da yeni atamalar... 
</HEADLINE>
<TEXT>

     Tansaş Perakende Mağazacılık Ticaret A.Ş Yönetim Kurulu'nda yeni atamalar yapıldı. 
     Tansaş'tan İMKB'ye yapılan açıklamaya göre, şirketin bugünkü Yönetim Kurulu toplantısında, bugün itibariyle Yönetim Kurulu Başkanlığı'ndan istifa eden Aclan Acar'ın yerine Koç Holding A.Ş'yi temsilen ilk Genel Kurul'un onayına sunulmak ve Acar'ın görev süresiyle sınırlı olmak üzere Yönetim Kurulu Üyesi sıfatıyla Fevzi Bülent Özaydınlı'nın atanmasına, 26 Eylül 2005 tarihi itibariyle Yönetim Kurulu üyeliğinden istifasını bildiren ve istifası kabul edilen Faik Servet Topaloğlu'nun yerine Migros Türk T.A.Ş'yi temsilen ilk Genel Kurul'un onayına sunulmak ve Topaloğlu'nun görev süresiyle sınırlı olmak üzere Kamil Ömer Bozer'in atanmasına karar verildi. 
     Yönetim Kurulu üyeliklerinden istifa eden Şadan Gürtaş, Nezih Çevik, Halil Hüsnü Erel, Hasan Hüsnü Güzelöz ve Mehmet Reha Tanör'ün yerine Migros Türk T.A.Ş'yi temsilen ilk Genel Kurul'un onayına sunulmak üzere Kenan Yılmaz, Mehmet Erkal Akalın, Erkin Yılmaz, Füsun Akkal Bozok ve Aziz Bulgu'nun atanması, Denetim Kurulu üyeliklerinden istifa eden Sait Alper Uyat, Tarık Binatlı ve Aydın Şenel'in yerine ilk Genel Kurul toplantısına kadar görev yapmak üzere Serkan Özyurt, Ahmet Sönmez ve Ali Yavuz'un seçilmesi kararı alındı. 
     
     FİNANSBANK 
     Finansbank A.Ş, Uluslararası İmar ve Kalkınma Bankası tarafından Türkiye Sınai Kalkınma Bankası A.Ş'ye kullandırılacak krediyle ilgili olarak bankanın ''Katılımcı Finansal Kurum'' sıfatıyla TSKB'den 10 milyon 50 bin avro ve 40 milyon 200 bin dolar tutarında kredi kullanımı için Aracı Banka Kredi Sözleşmesi'nin imzalanmasına karar verdi. 
     
     GOLDAŞ 
     Goldaş Kuyumculuk Sanayi İthalat ve İhracat A.Ş'den İMKB'ye yapılan açıklamada, şirketin uluslararası sermaye piyasalarına entegrasyonu doğrultusunda İMKB'de işlem görmekte olan C grubu şirket hisselerinin Frankfurt Borsası'na kote edildiği, Goldaş C grubu hisselerinin 10 Kasım 2005 tarihinden itibaren Frankfurt Borsası'nda işlem görmeye başlayacağı bildirildi. 
     
     DOĞUŞ HOLDİNG 
     Doğuş Holding A.Ş'den Tansaş Perakende Mağazacılık Ticaret A.Ş ile ilgili olarak İMKB'ye gönderilen açıklamada, Tansaş'la ilgili olarak Doğuş Holding A.Ş ile grup şirketleri olan Türkiye Garanti Bankası A.Ş, Anakonut Danışmanlık A.Ş T. Garanti Bankası A.Ş ile birleşmiştir , Doğuş İnşaat ve Ticaret A.Ş, Doğuş Yapı Sanayi A.Ş Doğuş İnşaat ve Ticaret A.Ş ile birleşmiştir , Doğuş Sigorta Aracılık Hizmetleri A.Ş, Somtaş Tarım ve Ticaret A.Ş ve Strat Investment Limited'in Satıcılar portföyünde bulunan ve şirket sermayesinin yüzde 78,10'una tekabül eden toplam 249 trilyon 378 milyar 234 milyon 633 bin TL nominal kıymette Tansaş hissesinin, 18 Ağustos 2005 tarihinde akdedilen Hisse Devir Sözleşmesi'ne istinaden Koç Holding A.Ş ve iştiraki Migros Türk Ticaret A.Ş'ye Alıcılar 427 milyon 212 bin 270 dolar satış bedeliyle devredildiği, hisse senetlerinin devri işlemlerinin bugün itibariyle tamamlandığı kaydedildi. 
     Hisse devir bedelinin 351 milyon 454 bin 448 dolarlık kısmının peşin tahsil edildiği, bakiye bedel 75 milyon 757 bin 822 doların ise her 6 aylık dönemin sonunda 5 senede 10 eşit taksitte olmak üzere vade farkı olan 21 milyon 868 bin 237 dolarla birlikte toplam 97 milyon 626 bin 59 dolar olarak ödeneceği bildirildi. 
     
</TEXT>
</DOC>
