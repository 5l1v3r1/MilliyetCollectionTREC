<DOC>
<DOCNO> 396283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/son/sondun10.html </URL>
<DATE> 2005/11/19/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Economist Ortadoğu, demokraside büyük gelişme sağladı 
</HEADLINE>
<TEXT>

     Hilal YILMAZ LONDRA, DHA 

İNGİLTERE’nin haftalık ekonomi ve politika dergisi The Economist, 2005 yılı sonu itibarıyla Ortadoğu’nun demokrasi alanında bugüne kadarki en büyük gelişmeyi sağladığını yazdı. Yapılan araştırma sonuçlarına göre, ’Ortadoğu’da siyasi özgürlükler ve demokratik gelişim olarak en iyi durumdaki ülke’ ise İsrail. 
     Demokrasinin Ortadoğu’nun her bölgesinde yayılmasının kısa vadede mümkün olmayacağını belirten Economist dergisi, ABD Başkanı George W. Bush’un terörizme karşı demokrasiyi bir silah olarak kullanma çabasının Ortadoğu’da önemli bir anlayış değişikliğine yol açtığını kaydetti. 
     ’Ortadoğu’da siyasi özgürlüklerin ve demokrasinin gelişimde en iyi durumdaki 20 ülkenin’ sıralamasını yapan Economist dergisi, 2005 yılı itibarıyla İsrail’i birinci sıraya yerleştirdi. Siyasi ve kişisel özgürlükler alanında hükümeti ve parlamentoyu belirleyen seçimlerin yapılması, seçim yasaları, siyasi partilerin kurulmasına ilişkin yasalar, seçilmiş kişilerin gücü, muhalefetin varlığı, şeffaflık, azınlık hakları, yolsuzlukların düzeyi gibi 15 kriterin göz önünde bulundurulduğu araştırmada, Lübnan, Irak ve Filistin ilk 5 içinde yer aldı. 
     Suriye ve Libya ise demokratikleme ve siyasi özgürlüklerin geliştirilmesi alanında en az gelişme gösteren iki ülke oldu. Fas’ta demokrasi alanında umut verici gelişmeler yaşandığına dikkat çeken Economist, Suudi Arabistan’ın dikkatle üzerinde durduğu yerel seçimlere rağmen 18’inci sırada yer almasını eleştirdi. 
     
</TEXT>
</DOC>
