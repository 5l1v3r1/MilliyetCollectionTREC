<DOC>
<DOCNO> 351022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/soneko08.html </URL>
<DATE> 2005/06/11/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Şahin Bu yılın sonu itibariyle 108 bin konutu tamamlamış olacağız 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, ''Türkiye'nin konut ihtiyacını karşılamak ve kentsel dönüşümünü gerçekleştirmek için Toplu Konut İdaresi TOKİ Başkanlığı'nın çalışmalarına önem vererek bu yılın sonu itibariyle 108 bin konutu tamamlamış olacağız'' dedi. 
     Bakan Şahin, Karabük'ün Çevizlidere mevkiindeki Cevizkent temel atma töreninde yaptığı konuşmada, TOKİ Başkanlığı'nın modern binalar yapma projesine devam ettiğini söyledi. 
     TOKİ Başkanlığı'nın, eski cumhurbaşkanlarından Turgut Özal'ın başbakan olduğu dönemde kurulduğuna işaret eden Şahin, şunları kaydetti 
     ''O dönemden günümüze kadar 42 bin civarında konut yapılabilmiş. Türkiye'nin konut ihtiyacını karşılamak ve kentsel dönüşümünü gerçekleştirmek için TOKİ Başkanlığı'nın çalışmalarına önem vererek bu yılın sonu itibariyle 108 bin konutu tamamlamış olacağız. Bu çok önemli bir adımdır. Hükümet programımızda konutlaşmayla ilgili önemli iki hedefimiz var. Bunlardan biri sağlıksız yapılaşma oluşturan gecekondu bölgelerinin modern yapılara dönüştürülmesi, diğeri de vatandaşlarımızın özellikle dar gelirlilerin kira öder gibi ev sahibi olmalarını temin etmektir. Şu anda 230 proje uygulanmaktadır. Bunun sayısı önümüzdeki günlerde artacaktır.'' 
     
     ''GECEKONDULARDA OTURANLAR'' 
     Şahin, gecegondularda oturmanın ya da yaşamaya mecbur kalmanın vatandaşın kabahati olmadığını ifade ederek, şöyle devam etti 
     ''Ülke yöneticileri geçmişte modern konutlarda yaşama fırsatı sağlasaydı halk gecekondularda oturmayacaktı. O halde şimdi devlet ve hükümet görevini yapacak. İşte, halkımızı modern konutlarda oturtmak ve yaşatmak için bir projeyi hayata geçiriyoruz. Kentte bir yılda temelini atacağımız blok tamamlanarak sahiplerine teslim edilecektir. Çalışmaların tamamlanmasının ardından burası Karabük'ün en çok tercih edilen mekanlarından birisi olacak. Biz, halkımızın refah seviyesini yükseltmek için varız.'' 
     
     ''İNŞAAT SEKTÖRÜ LOKOMOTİFTİR'' 
     Her dünya insanı gibi Türk vatandaşlarının çağdaş konutlarda oturmasını temin etmek için çalıştıklarını belirten Şahin, şunları söyledi 
     ''Bu tür konut yapımı başlayınca piyasaya canlılık gelecektir. İnşaat sektörü öncü ve lokomotif bir sektörüdür. 400 çeşit farklı ürün kullanılmakta. İnşaat sektörü piyasaya canlılık ve hareketliliğin yanı sıra istihdam da sağlayacak. İşyerleri ise daha fazla mal satma imkanı bulacaktır. Bu projeleri alan firmalar inşaatlarda kullanacakları malzemeleri başka yerlerden getirmesinler, kentten alsınlar. Böylece, bölge esnafı yararlansın. Müteahhitlerin bu konuda duyarlılık gestereceklerine inanıyorum.'' Karabük Belediye Başkanı Hüseyin Erer, Bakan Şahin'e, 1. Uluslararası Karabük Kültür Sanat ve Sanayi Festivali'ni simgeleyen plaket verdi. 
     Bakan Şahin, yağmur yağması nedeniyle tutulan şemsiye altında butona basarak Cevizlikent'in temelini attı. 
     
</TEXT>
</DOC>
