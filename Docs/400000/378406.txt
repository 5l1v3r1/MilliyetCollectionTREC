<DOC>
<DOCNO> 378406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sonspo09.html </URL>
<DATE> 2005/09/14/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Beşiktaş, Avrupa kupalarında yarın 105. maçına çıkıyor... 
</HEADLINE>
<TEXT>

     Beşiktaş, İsveç'in Malmö takımıyla yarın yapacağı UEFA Kupası 1. tur ilk maçıyla birlikte Avrupa kupalarında 105. karşılaşmasına çıkacak. 
     Siyah-beyazlılar, 1959 yılında başlayan Avrupa kupaları serüveninde Türkiye'yi 13 kez Avrupa Şampiyon Kulüpler Kupası ve Şampiyonlar Ligi, 7 kez Avrupa Kupa Galipleri Kupası, 8 kez de UEFA Kupası'nda temsil etti. 
     ''Kara Kartallar'', bugüne dek Avrupa'da yaptığı 104 maçta, 31 galibiyet, 50 yenilgi, 23 de beraberlik aldı. 
     Avrupa'da bugüne dek rakip fileleri toplam 117 kez havalandıran Beşiktaş, kalesinde ise 161 gol gördü. 
     
     HÜKMEN GALİBİYETLER 
     Beşiktaş'ın Avrupa kupalarında hükmen galibiyetleri de bulunuyor. 
     Siyah-beyazlılar, Avrupa Şampiyon Kulüpler Kupası'nda 1958-59 sezonunda Yunanistan'ın Olympiakos, 1986-87 sezonunda da Kıbrıs Rum Kesimi'nin Apoel takımlarının sahaya çıkmamaları üzerine hükmen galip ilan edilerek, tur atlamıştı. 
     Not Bu karşılaşmalar haberde değerlendirmeye alınmamıştır. 
     
     UEFA KUPASI'NDA BEŞİKTAŞ 
     UEFA Kupası'na 9. kez katılan Beşiktaş, bugüne dek 4 kez ilk turda elenirken, 1996-97 ile 2003-04 sezonlarında 3. tura, 2002-03 sezonunda ise çeyrek finale çıktı. Siyah-beyazlılar geçen sezon ise grup maçlarında elendi. 
     Beşiktaş, 9. kez katıldığı UEFA Kupası'nda, bugüne dek yaptığı 36 maçın 13'ünü kazandı. Bu karşılaşmaların 14'ünde sahadan yenilgiyle ayrılan siyah-beyazlılar, 9 beraberlik alırken, 51 gol atıp, kalesinde 45 gol gördü. 
     
     -EN FARKLI SKORLU GALİBİYET VE YENİLGİ 
     Beşiktaş, Avrupa kupalarında en farklı skorlu galibiyetini 5-0 ile 2002-2003 sezonunda aldı. 
     Siyah-beyazlılar, UEFA Kupası 1. tur rövanş maçında deplasmanda Bosna-Hersek'in FK Sarajevo takımını 5-0 yenerek, Türk takımlarının da şimdiye dek deplasmanlarda elde ettiği en farklı skorlu galibiyeti almış oldu. 
     Beşiktaş, Avrupa kupalarındaki en farklı skorlu yenilgisini 2000-2001 sezonunda Avrupa Şampiyonlar Ligi'nde aldı. 
     Avrupa Şampiyonlar Ligi H Grubu'nda deplasmanda İngiltere'nin AFC Leeds United takımına 6-0 yenilen siyah-beyazlılar, böylece tarihindeki en ağır yenilgiyi almış oldu. 
     
     EN GOLCÜSÜ OKTAY DERELİOĞLU 
     Beşiktaş'ın Avrupa kupalarındaki en golcü futbolcusu Oktay Derelioğlu. 
     Siyah-beyazlı formayı giydiği dönemlerde, Avrupa'da takımına toplam 14 gol kazandıran Oktay'ı, 9 golle Daniel Gabriel Pancu, 7 golle Mehmet Özdilek, 6'şar golle de Feyyaz Uçar ve Metin Tekin izliyor. 
     Bu arada siyah-beyazlıların Rumen oyuncusu Pancu, attığı 9 golle, Beşiktaş'ın Avrupa kupalarındaki en golcü yabancı futbolcusu unvanını elinde bulunduruyor. 
     
</TEXT>
</DOC>
