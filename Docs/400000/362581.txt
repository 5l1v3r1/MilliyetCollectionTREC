<DOC>
<DOCNO> 362581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/guncel/axgun02.html </URL>
<DATE> 2005/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediyede türbanlı hostes karşılaması 
</HEADLINE>
<TEXT>


Devlet Bakanı Çubukçu'nun Büyükşehir Belediye Başkanı Topbaş'ı ziyaretinde danışmada yeni görevlendirilen hosteslerden birinin türbanlı olması dikkat çekti 

MEHMET DEMİRKAYA İstanbul 

Devlet Bakanı Nimet Çubukçu'yu, İstanbul Büyükşehir Belediyesi'ni ziyareti sırasında danışmada yeni görevlendirilen biri türbanlı 2 genç hostes karşıladı. 
İstanbul Büyükşehir Belediyesi, Saraçhane'deki Belediye Sarayı'nın danışmasında yeni bir uygulama başlattı. Danışmada, güvenlik elemanlarının yanı sıra davetlileri karşılamak üzere hostesler de görevlendirildi. 
Devlet Bakanı Çubukçu'nun önceki gün Belediye Başkanı Kadir Topbaş'a yaptığı ziyaret sırasında, hosteslerden birisinin türbanlı olması dikkat çekti. 
Başbakan Tayyip Erdoğan'ın belediye başkanlığı döneminde özel kalem sekreterliğinde türbanlıların görevlendirilmesine karşın, hiçbir dönem danışmada türbanlı bulunmamıştı. Ancak, bazı daire başkanları ve genel müdürlerin sekreteryalarında, kadroları belediye şirketlerinden olan türbanlı elemanlar görevlendirilmişti. Bu uygulama, Ali Müfit Gürtuna'nın başkanlığı döneminde de devam etmişti. 
İçişleri Bakanlığı Mülkiye Müfettişleri'nin Gürtuna döneminde yaptığı denetimler sırasında kılık-kıyafet yönetmeliğine uyulmadığını rapor etmesi üzerine Valilik belediyeyi ikaz ederek yönetmeliğe uyulmasını istemiş, belediye yönetimi de, işe sakallı ve türbanlı gelen 61 memuru uyarmıştı. 
1999 yerel seçimlerinde Büyükşehir Belediye Meclis Üyesi seçilen Afet Ilgaz, türbanlı olduğu için geçen dönem 5 yıl boyunca meclis toplantılarına katılamıştı. 
Belediye yetkilileri, gelen misafirlerin kapıda üniformalı hostesler tarafından karşılanması uygulamasına yaklaşık 10 gün önce başlandığını söyledi. 

Hostesler stajyer 
Yetkililer, "Bu arkadaşlar belediyede staj yapıyor. Halkla ilişkilerde okuyorlar. Kıyafetlerini ve yemeklerini veriyoruz. Stajyer ücreti alıyorlar" dedi. 
Yetkililer, Sosyal İşler Müdürlüğü'ne bağlı 10 stajyer hostesin görev yaptığını, danışmada görev yapan türbanlı stajyer hostesi, sorun olursa oradan alabileceklerini söyledi. 


</TEXT>
</DOC>
