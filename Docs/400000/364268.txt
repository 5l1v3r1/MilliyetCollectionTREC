<DOC>
<DOCNO> 364268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/spor/spo06.html </URL>
<DATE> 2005/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Temel fıkrası gibi 
</HEADLINE>
<TEXT>


Boğaziçi Köprüsü'nde gösteri sürüşü yapan F1 pilotu Coulthard, 33 YTL'lik OGS cezası ödedi. Karayolları, önce "Nasıl olsa plaka belli değil. Olayı geçiştiririz" dedi, ancak Red Bull yetkilileri bu teklifi kabul etmedi 

NAZLI YEREBASMAZ - DHA 


Dolmabahçe Sarayı'ndan başladığı turunda Boğaziçi Köprüsü'nden Asya yakasına geçerek milyonlarca insanı ekran başına bağlayan Red Bull takımının ünlü pilotu David Coulthard, otomatik olarak kesilen 33 YTL'lik OGS cezasını ödedi. 
Gösteri günü İskoç pilot, köprüdeki 12 numaralı gişeden geçiş yaptığı sırada Boğaziçi Köprüsü Otomatik Geçiş Sistemi, bilgisayara otomatik olarak 33 YTL ceza yazdı. David Coulthard ve Red Bull Takımı yetkilileri gösteri tamamlandıktan sonra kesilen cezayı ödemek istedi, ancak karayolları yetkilileri bu gösterinin özel bir durum olduğunu belirterek teklifi geri çevirdi. 

Red Bull takımının ısrarı üzerine yetkililer, normal geçiş ücreti olan 3 YTL'yi almayı önerdiler, ancak David Coulthard ve Red Bull takımı kesilen cezayı ödemekte ısrar etti. Bunun üzerine İstanbul'daki şovun ardından Red Bull takımı, Boğaziçi Köprüsü'nden kaçak OGS geçişleri için kesilen 33 YTL'lik cezayı ödedi. 
Karayolları yetkilileri formula aracının plakasının olmadığını ve "Plakayı tespit edemedik" diyerek olayın geçiştirilebileceğini, ancak takımın ücreti ödemekte ısrar ettiklerini dile getirdi. Boğaziçi Köprüsü'ndeki OGS gişelerinden ücret ödemeden geçen Cumhurbaşkanı aracı hariç tüm araçlar 33 YTL'lik cezayı ödemek zorunda. 


</TEXT>
</DOC>
