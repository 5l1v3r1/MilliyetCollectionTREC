<DOC>
<DOCNO> 353328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/son/sontur26.html </URL>
<DATE> 2005/06/18/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Sabiha Gökçen Havalimanı'ndan yeni iç hat uçuşu... 
</HEADLINE>
<TEXT>

     Türk Hava Yolları THY , Pendik Kurtköy'deki Sabiha Gökçen Uluslararası Havalimanı'ndan gerçekleştirilen İzmir, Adana, Antalya ve Trabzon uçuşlarının ardından Ankara seferlerini de 20 Haziran'da başlatacak. 
     Sabiha Gökçen Uluslararası Havalimanı Basın ve Halkla İlişkiler Müdürü Lerzan Özder, AA muhabirine yaptığı açıklamada, havalimanlarından yaklaşık 2 ay önce başlayan THY iç hat seferlerinin büyük ilgi gördüğünü belirterek, uçuşlarda ortalama yüzde 71 doluluk oranına ulaşıldığını söyledi. 
     THY'nin, Sabiha Gökçen'den 30 Nisan'da başlattığı İzmir, Adana, Antalya ve Trabzon seferlerine 20 Haziran Pazartesi günü başlayacak olan Ankara seferlerini de eklediğini kaydeden Özder, Sabiha Gökçen'den saat 08.00'de Ankara'ya pazar günleri hariç , Ankara'dan da saat 20.45'te cumartesi günleri hariç Sabiha Gökçen'e tarifeli uçuşlar düzenleneceğini bildirdi. 
     Dış hatlarda ise Corendon ve Germanwings havayolları ile Avrupa'da 6 uçuş noktasına Sabiha Gökçen'den seferler yapıldığını hatırlatan Özder, havalimanında bu yılın ilk 4 ayında geçen yılın aynı dönemine göre yaklaşık yüzde 40 oranında yolcu artışı olduğunu sözlerine ekledi. 
     
</TEXT>
</DOC>
