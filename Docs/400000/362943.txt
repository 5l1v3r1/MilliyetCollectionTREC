<DOC>
<DOCNO> 362943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/spor/spo05.html </URL>
<DATE> 2005/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantep'e Libyalı golcü 
</HEADLINE>
<TEXT>


Kırmızı - Siyahlılar, Ettayeb'in eski takım arkadaşı olan Nader ile anlaştı. Libya Milli Takımı'nda da oynayan 23 yaşındaki golcü, imza atmak için yarın İstanbul'a geliyor 

M.ALİ SABUNCU 


Gaziantepspor, Tarek Ettayeb'den sonra ikinci Libyalı oyuncuyu da kadrosuna katıyor. Yeni sezona Almanya'da kamp yaparak hazırlanan Kırmızı - Siyahlılar aradığı golcüyü Libya'da buldu. 
Ettayeb'in eski takım arkadaşı olan Nader Kara için geçtiğimiz sezon devre arasında yaptığı girişimden sonuç alamayan yönetim, yıldız futbolcu için bir kez kez daha atağa kalkarak transferi mutlu sonla bitirdi. Libya Milli Takımı forması da giyen 23 yaşındaki Nader'le her konuda kesin anlaşma sağlandığı bildirildi. 
Tarek Ettayeb'in yere göğe sığdıramadığı genç futbolcunun müthiş yeteneklere sahip olduğu vurgulandı. Nader'in, Kırmızı - Siyahlı yönetimle son kez masaya oturup, resmi imza atmak için cumartesi günü İstanbul'a geleceği öğrenildi. 

Amoah da gündemde 
Gaziantepsporlu yöneticiler, Hollanda'nın Vitesse Kulübü'nde top koşturan Ganalı golcü Amoah'la da görüşmelere devam ediyor. 25 yaşındaki futbolcuya anlaşma sağlanması halinde hemen imza attırılacağı vurgulandı. Kırmızı - Siyahlı idareciler, yerli savunma futbolcusu arayışlarını da sürdürüyor. Gençlerbirliği'nden Baki Mercimek, Beşiktaş'tan Çağdaş ve Emre Aşık'ın listenin ilk sırasındaki isimler olduğu ifade edildi. 


</TEXT>
</DOC>
