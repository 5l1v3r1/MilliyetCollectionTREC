<DOC>
<DOCNO> 367712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/ekonomi/aeko.html </URL>
<DATE> 2005/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye bizim için güçlü bir ihracat kapısı olur' 
</HEADLINE>
<TEXT>


Erdemir'in taliplerinden Rus NLMK'nın Yönetim Kurulu Başkanı Lisin, 'İhaleye Türk pazarına inancımız nedeniyle katıldık. Erdemir'i alırsak ihracat pazarları açısından da güçlü kapı olur' dedi 

EBRU SUNGUR 

Erdemir ihalesinde ön yeterlilik alan 13 talipten biri olan Rus Novolipetsk Steel Corporation'ın NLMK sahibi Dr. Vladimir Lisin, ihaleye Türk pazarına olan güçlü inançları nedeniyle katıldıklarını söyledi. Lisin, "Erdemir sadece Türkiye'nin giderek artan çelik talebini karşılamakla kalmayacak, ihracat pazarları açısından da güçlü bir kapı olacaktır" dedi. Erdemir işçileri, ele geçirdikleri ziyaret takvimine göre NLMK'nın dün tesisleri gezmesini engellemek için eylem yapmış, ancak daha sonra Özelleştirme İdaresi'nin hafta başında bu takvimi değiştirdiği ve NLMK'ya 18 Ağustos için randevu verdiği ortaya çıkmıştı. 
1993'te NLMK'yı da özelleştirmeden aldıklarını belirten Lisin, Erdemir'deki tepkilere ilişkin olarak, "Özelleştirmenin ortaya çıkardığı istihdamla ilgili endişeleri anlıyoruz" dedi. Lisin, Rusya'nın Lipetsk şehrindeki NLMK tesislerinde 48 bin kişinin çalıştığını söyleyerek, şöyle devam etti 

'Birleşmelerde seçiciyiz' 
"NLMK, Lipetsk'in en büyük ve önemli işvereni durumunda. İstihdamda geniş bir deneyimimiz ve anlayışımız var. Her yıl ücretleri kayda değer boyutlarda artırırız. Son iki yıldır 'En yüksek Sosyal Sorumluluk' ulusal ödülünü kazandık." 
NLMK'nın stratejisini "Çelik fiyatı döngüsünde finansal istikrarı gerçekleştirmek ve müşterilere uygun fiyatlarla yüksek kalitede ürünler sağlamak" olarak açıklayan Lisin, "Üretim hacmimizi her ne pahasına olursa olsun artırmak gibi bir amacımız yok. Bu nedenle geçmişte birleşmelerde ve ortaklıklarda çok seçici olduk. Erdemir bizim iş modelimize uygun görünüyor, ihaleden önceki süreyi kullanarak bu fırsatı dikkatle değerlendiriyoruz" dedi. 
Lisin, Türkiye'de yassı çelik üretiminin artması gerektiğini, Erdemir'i alırlarsa kapasite artıracaklarını vurguladı. 

13 talip var 
Erdemir'in ihalesinde NLMK'nın yanı sıra dünyanın en büyük çelik üreticilerinden Mittal ve Arcelor, Rusya'dan LebGoK-Oskol ve Severstal, Ukrayna'dan Azovstal-Metinvest, İngiliz - Hollandalı ortaklığı Corus, Güney Koreli Posco ile OYAK, Koç Holding, Zorlu Holding, Nurol-Limak-Özaltın Ortak Girişim Grubu ve 23 şirketin oluşturduğu Ereğli Ortak Girişim Grubu ön yeterlilik aldı. 

Dünyanın 21'inci büyük çelik şirketi Ham çelikte 2004'te dünyanın 21'inci büyük üreticisi olan NLMK, aynı dönemde yüzde 56 vergi, faiz ve amortisman öncesi k r ile dünyanın en k rlı çelik şirketleri arasında yer aldı. Şirket, 2004'te 4.6 milyar dolar ciro ve 2.6 milyar dolar vergi öncesi k r elde etti. Rusya'da yüzde 4'ü halka açık olan NLMK, 6.2 milyar dolarlık pazar değeri ile bu alanda Rus çelik sektöründe birinci sırada yer alıyor. NLMK'nin cirosunun yüzde 65'i ihracattan kaynaklanıyor. Avrupa, Güney-Doğu Asya, Kuzey Amerika ve Orta Doğu'daki 70'ten fazla ülkeye ihracat yapan NLMK'nın en büyük ihracat pazarı ise Türkiye. Şirket 2004'te Rusya'nın toplam ham çelik üretiminin yüzde 14'ünü, toplam yassı çelik üretiminin yüzde 21'ini ve boyanmış rulo saç üretiminin yüzde 56'sını gerçekleştirdi. 

Patronu, Rusya'nın Onursal Metalurjisti NLMK'nın çoğunluk hissesine sahip olan Dr. Vladimir Lisin, 1956'da doğdu ve Sibirya Demir ve Çelik Enstitüsü'nden 1979'da mezun oldu. 1979 yılından bu yana çelik sektöründe kariyerini sürdüren Lisin, 1989 yılından itibaren Rusya metal sektörün en yüksek kademelerinde görev yaptı. Rusya Ulusal Ekonomi Akademisi'nde profesör olan Lisin, 15 monogrofinin ve hem Rusya hem de uluslararası yayınlarda yer almış 100'den fazla makalenin de yazarı. 1998'den bu yana NLMK'nın Yönetim Kurulu Başkanı olan Lisin, 1999 yılında Rusya'nın Onursal Metalurjisti unvanını aldı. 

Üretiminin yüzde 45'i çelik kütüğü NLMK'nın toplam 9 milyon ton olan üretiminin 5 milyon tonu yassı çelikten, 4 milyon tonu da slabdan çelik kütüğü oluşuyor. 2004'te dünyadaki slab satışlarının yüzde 15'ini tek başına yapan NLMK, slab ürünlerde Rusya'nın, elektriksel saçlarda ise Avrupa'nın en büyük üreticisi. Şirketin üretim tesisleri, dünyanın en büyük demir cevheri yatakları olan Kursk bölgesine çok yakın olan Orta Rusya'daki Lipetsk bölgesinde bulunuyor. NLMK da yıllık üretimi 11 milyon ton olan, Rusya'nın üçüncü büyük demir cevheri üreticisi Stoilensky GOK şirketinin kontrolünü elinde bulunduruyor. 


</TEXT>
</DOC>
