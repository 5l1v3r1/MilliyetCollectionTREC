<DOC>
<DOCNO> 363506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sontur40.html </URL>
<DATE> 2005/07/22/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
İçişleri Bakanı Aksu, Bayburt'ta... 
</HEADLINE>
<TEXT>

     İçişleri Bakanı Abdülkadir Aksu, "Aziz şehitlerimizin kanlarıyla sulanan bu vatanı bölmeye kimsenin gücü yetmeyecektir" dedi. 
     Aksu, bazı açılış ve ziyaretlerde bulunmak için geldiği Bayburt’ta, Vali Musa Küçükkurt’u, daha sonra Belediye Başkanı Bekir Çetin’i ziyaret etti. 
     Bakan Aksu, Başkan Çetin’i ziyaretinde, Belediye Yasası’nı çıkarttıklarını anımsatarak, "Yerel Yönetimler Yasası, Belediye Yasası, İl Özel İdare Yasası, 2007 sonuna kadar da Köylere Hizmet Götürme Yasası ile Türkiye’nin her köşesindeki hizmet ihtiyacı olan tüm yerleşim birimlerine hizmet götüreceğiz. Meclis yeniden açıldığında Gelirler Yasası ve Köy Yasası da çıkacak" diye konuştu. 
     Hizmetlerin mahalli merkez yönetiminden idare edilerek daha hızlı yapılacağını ifade eden Bakan Aksu, "Bu yasa ile belediye meclislerinin yetkilerini genişleterek norm kadro tespit edeceğiz. O kadroların tespit edilmesi ise İl Genel Meclisi ve Belediye Meclisleri tarafından yapılacaktır. Kısa süreli sözleşmeli personel çalıştırabilecekler" dedi. 
     Aksu, yatırımların dağıtılmasında nüfus kıstası düşüncesinin küçük illerde büyük kayıplara neden olduğunu belirterek, şunları kaydetti 
     "Ama artık bu yasalarla sadece nüfus değil, birkaç kıstas ele alınarak yatırımlar dağıtılacaktır. Nüfusu 2 binin altında olan beldelerde belediyelerin kaldırılması düşüncesini 1.5 yıl erteledik. 
     Artık o beldeler de etrafındaki köylerle anlaşarak bu sorunu aşsınlar." Konuşmaların ardından Belediye Başkanı Çetin, Bakan Aksu’ya Bayburt figürlü bakır tepsi hediye etti. 
     
     "11. ULUSLARARASI DEDE KORKUT KÜLTÜR-SANAT ŞÖLENİ" 
     Bakan Aksu, daha sonra Cumhuriyet Meydanı’ndaki "11. Uluslararası Dede Korkut Kültür-Sanat Şöleni’ne katıldı. 
     Aksu, burada yaptığı konuşmada, ulvi bilge kişi, Türklerin atası Dede Korkut Şöleni’ni hep birlikte kutladıklarını söyledi. 
     Milletlerin en büyük miraslarının önemli şahsiyetler olduğuna işaret eden Aksu, "Bu şahsiyetler milletlerin geçmişle olan köprüleri ve bağlarıdır. Bu şahsiyetler milletlerin ve dünyanın hafızasında derin izler bırakırlar" dedi. 
     Bakan Aksu, 21 Haziran 1989 tarihinde çıkartılan 3578 sayılı yasa ile Bayburt’un il olmasında İçişleri Bakanı olarak kendisinin imzasının olmasının kendisine ayrı bir Bayburt duygusu ve sevgisi verdiğini kaydetti. 
     
     ARTAN TERÖR OLAYLARI 
     Bakan Aksu, kıtaların birleştiği hassas bir bölgede bulunan, jeopolitik konumuyla da çok önemli olan Türkiye’nin, terör örgütünün son günlerde artan kalleşçe ve menfur saldırılarına maruz kaldığını ifade ederek, "Ben terörist faaliyetlerinde bulunanları şiddetle ve nefretle kınıyorum. Şu hususu içtenlikle belirtmeliyim ki aziz şehitlerimizin kanlarıyla sulanan bu vatanı bölmeye kimsenin gücü yetmeyecektir. Türkiye Cumhuriyeti Devleti, bunların karşısında canla başla duracaktır. Gelin milli birliğimizi bozmayalım ve müreffeh bir ülke ve vatanı birlikte sağlayalım" dedi. 
     Konuşmaların ardından Bakan Aksu, Dede Korkut Kültür Sanat Şöleni’nde ikramiyeli şölen balonlarını uçurdu. 
     Bakan Aksu, daha sonra AK Parti İl Başkanlığı’nı ziyaret ederek İl Başkanı Selvet Duman ve partililerle sohbet etti. 
     İl Jandarma Alay Komutanı Jandarma Kıdemli Albay Ersan Topaloğlu ve 48. Piyade İç Güvenlik Tugay Komutan Yardımcısı Topçu Kurmay Albay Yılmaz Uyar ile de görüşen Aksu, helikopterle Trabzon’da gitti. 
     
</TEXT>
</DOC>
