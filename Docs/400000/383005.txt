<DOC>
<DOCNO> 383005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/guncel/axgun02.html </URL>
<DATE> 2005/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Aşkın ruhani yanı 
</HEADLINE>
<TEXT>


Yurtdışında tanınan ve sevilen Güney Koreli yönetmen Kim Ki-Duk'un, 1. Uluslararası Avrasya Film Festivali'nde yarışan filmi "Yay"da, aşkın ve mutluluğun sadece fiziksel olmadığı anlatılıyor 

Alin Taşçıyan 

42. Antalya Altın Portakal Film Festivali ve 1. Uluslararası Avrasya Film Festivali bugün sona eriyor. Festivaller kapsamında verilecek ödüller bu akşam Aspendos Antik Tiyatrosu'nda gerçekleştirilecek kapanış töreninde açıklanacak. 
Dünya sinemasının son 10 yıldaki en yenilikçi ve en yaratıcı yönetmenlerinden Güney Koreli Kim Ki-Duk, kapanış töreninde onur ödülü alacak. Henüz 45 yaşında olan Kim Ki-Duk, şimdiden bir düzine tartışmalı, çarpıcı, ilginç filme imza attı. Birçok usta yönetmen gibi Kim de ülkesinden çok yurtdışında tanınıyor ve seviliyor. 

Yönetmenin Antalya'daki varlığı da gerek basın gerek izleyici tarafından büyük bir coşkuyla karşılandı. Sadece Korece konuşan Kim Ki-Duk için dün sabah çok geniş katılımlı bir basın toplantısı düzenlendi. Uluslararası basın da dünyada, çok az festivale katılıp konuşan Kim Ki-Duk'a büyük ilgi gösterdi. 

'Eğitim almadım' 
Sinemada böylesine önemli bir yer edinen Kim, sinema öğrenimi görmedi "Ben hiçbir eğitim almadım. Sinema hakkındaki eğitimim, hayatta edindiğim deneyimlerden ve yaptığım gözlemlerden ibaret. Bana hayatı öğreten insanlar, aynı zamanda sinemayı da öğrettiler. Film çekmem de tesadüf eseri oldu. Fransa'da yaşadığım ve resim çalıştığım 2 yıl boyunca sinemayla ilgilendim. Kore'ye döndüğümde senaryo yarışmalarına katıldım. Ödül alan bir senaryom, ilk filmim olan 'The Crocodile'a Timsah dönüştü. Tabii bu filmi çekerken eğitimsiz olduğum için büyük zorluklarla karşılaştım. Ama yapa yapa öğrendim." 

Zor ve sert 
Kim'in ilk dönem filmleri, teknik yapı, görsel stil olarak hayranlık uyandırsa da bazı sahneleri izlenmeyecek kadar zor ve sert olan filmler. Kim, "Aslında bu sahneleri neden çektiğimi ve bu filmlerin neden o kadar sert olduğunu ben de bilmiyorum. Bildiğim bir şey varsa, bundan sonra bu kadar bariz şiddet içeren filmler yapmayacağım. Ama o şiddetin izlerini daha farklı şekillerde yeni filmlerimde de görebilirsiniz" diyor. 
Kim'in çok belirgin bir özelliği, filmlerinde pek az konuşma kullanması. Ülkemizde çok beğenilen "Boş Ev" bunun tipik bir örneği "Filmlerimde hep çok az konuşma kullanmışımdır. Özellikle son dönem filmlerimde neredeyse hiç diyalog yok. İzleyicinin konuşmalar olmadan filmde anlatmak istediklerimi daha iyi anlayacaklarını düşünürüm. Oyuncuların kendilerine özgü beden dilleri vardır. Bu şekilde kendilerini daha iyi ifade edebilirler." 

'Yay, bir sembol' 
Antalya'da 1. Uluslararası Avrasya Film Festivali'nde yarışan, İstanbul'da filmekimi'nde gösterilecek, daha sonra da vizyona girecek olan "Yay" adlı yeni filmi ise, Kim'in kişisel olarak çok sevdiği bir yapıtı. Kim, bu film için şöyle diyor 
"Filmde kullandığım yay, aslında bir sembol. Yayı elinize aldığınızda ipini şöyle bir gerseniz, bunun ne kadar zor olduğunu ne kadar çok çaba harcamak gerektirdiğini hemen anlarsınız. Benim asıl anlatmak istediğim, bu yayı tutan yaşlı adamın hik yesi. Yaşlanmanın, giderek güçten düşmenin nasıl bir duygu olduğunu aktarmak istedim. 
Bir teknede yaşayan yaşlı adamla genç kızın hik yesinin 'sonsuza dek mutlu yaşadılar' şeklinde sona ermesini istemedim. Öte yanda aşkın ve mutluluğun sadece fiziksel olmadığını, ruhani bir yanının da bulunduğunu anlatmak istedim. Filmde bu yüzden mistik bir yan var." 


</TEXT>
</DOC>
