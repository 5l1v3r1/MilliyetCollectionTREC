<DOC>
<DOCNO> 394331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/son/sondun11.html </URL>
<DATE> 2005/11/12/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Belçika'da kundaklama olayları... 
</HEADLINE>
<TEXT>

     Belçika'nın çeşitli bölgelerinde kundaklama olayları dün gece de devam ederken, polisin bugün başkent Brüksel'de olağanüstü önlemler aldığı gözlemleniyor. 
     Fransa'daki olayların geçen hafta sonundan itibaren Belçika'ya sıçramasından sonra Brüksel hükümeti tarafından oluşturulan ''Kriz Masası''nın yaptığı açıklamada, Brüksel'de dün gece 9 otomobil ve 1 karavan yakıldığı, 5 çöp konteynırı ile 2 ağacın kundaklandığı bildirildi. 
     Başkent dışındaki kent ve bölgelerde de 10 kadar otomobilin yakıldığı kaydediliyor. 
     Öte yandan, Belçika'da bir grup, internet aracılığıyla bugün için ''toplu isyan çağrısı'' yapıyor. Çağrıda, ''Brüksel'in merkezinde toplanılması ve her şeyin yakılıp yıkılması'' isteniyor. 
     İçişleri Bakanı Dewael, söz konusu ''isyan çağrısı'' hakkında soruşturma açıldığını ve gereken önlemlerin alındığını dün bildirmişti. Başkent Brüksel'de, bugün, kapsamlı güvenlik önlemleri alındığı ve bu önlemlerin ''kamuoyunu endişelendirmeyecek ve fazla dikkat çekmeyecek şekilde'' düzenlendiği gözlemleniyor. 
     
</TEXT>
</DOC>
