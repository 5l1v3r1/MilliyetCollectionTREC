<DOC>
<DOCNO> 359500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/ekonomi/aeko.html </URL>
<DATE> 2005/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Meclis'i toplantıya çağırmayacağız' 
</HEADLINE>
<TEXT>


Devlet Bakanı Şener, IMF'nin gözden geçirmeyi ertelemesine yol açan sosyal güvenlik reformu yasası için Meclis'in olağanüstü toplantıya çağrılmasının düşünülmediğini söyledi. Başbakan Erdoğan ertelemeden CHP'yi sorumlu tuttu 

EKONOMİ SERVİSİ 

Uluslararası Para Fonu'nun IMF , sosyal güvenlik reformunun Meclis'ten geçirilememesi üzerine stand - by'ın ilk gözden geçirmesini ertelemesi konusunu değerlendiren bakanlar, tatile giren Meclis'in olağanüstü toplantıya çağrılmasının düşünülmediğini belirttiler. Devlet Bakanı ve Başbakan Yardımcısı Abdüllatif Şener, yasa tasarısının ekimde yeniden ele alınacağını ve şu anda meclisin olağanüstü toplanmasının düşünülmediğini söyledi. 

'Kredi gelmezse sıkıntı olmaz' 
Yolsuzlukla Mücadele Konferansı öncesi gazetecilerin sorularını yanıtlayan Şener, "Genelde yasama faaliyetlerine üç ay ara verilmez. Bu sene temmuz-eylül aylarında tatil kesintisiz sürer mi sürmez mi belirlemek mümkün değil. Ama gündemimizde TBMM'yi toplantıya çağırmak yok" dedi. 
Şener, IMF ile gözden geçirmenin ertelenmesi sonucu 833 milyon dolarlık kredinin gelmemesinin Hazine'nin finans dengeleri açısından hiçbir risk oluşturmadığını ifade ederek, "Dış piyasalar açısından da güven problemi yok" dedi. 

'Düşünmüyoruz' 
Devlet Bakanı ve Başbakan Yardımcısı Mehmet Ali Şahin de tasarının yasalaşmasını CHP'nin engellediğini söyledi. Şahin, olağanüstü toplantı konusunda, "Şu anda böyle bir düşünce yok. Böyle bir zorunluluk duyarsak iktidar partisi olarak yetkili kurullarımızda karar alırız" dedi. 
Çalışma ve Sosyal Güvenlik Bakanı Murat Başesgioğlu ise "IMF'yle gerginlik beklemiyoruz. Yasanın çıkarılamamasının Meclis'in prosedüründen kaynaklandı. Bunun anlayışla karşılanması lazım" dedi. 

Anne Krueger, düzeltme yaptı IMF Birinci Başkan Yardımcısı Anne Krueger, birinci gözden geçirmenin ertelenmesine ilişkin dünkü açıklamasını düzeltti. Krueger 'in açıklamasında, birinci gözden geçirmenin ertelenmesine ilişkin ifade değiştirildi. İlk açıklamada yer alan "IMF yönetimi, IMF İcra Direktörleri Kurulu tarafından ilk program gözden geçirmesinin ele alınmasının ertelenmesinin gerektiğine karar vermiştir" ifadesi değiştirildi. 
Yeni açıklamada, bu ifade "IMF yönetimi, İcra Direktörleri Kurulu 'na programın ilk gözden geçirilmesinin tamamlanmasını ele almasına yönelik tavsiyesini ertelemeye karar vermiştir" olarak yer aldı. 


</TEXT>
</DOC>
