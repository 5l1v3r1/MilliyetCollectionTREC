<DOC>
<DOCNO> 353173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/spor/spo12.html </URL>
<DATE> 2005/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Olimpiyatta şölen 
</HEADLINE>
<TEXT>


Atatürk Olimpiyat Stadı'nda bugün başlayacak olan Avrupa Kupası Atletizm İkinci Lig yarışlarında Eşref Apak ile Elvan Abeylegesse madalya mücadelesi verecek 


Avrupa Kupası 2. Lig müsabakaları bugün İstanbul Atatürk Olimpiyat Stadı'nda Olimpiyat üçüncüsü Eşref Apak'ın çekiç atma müsabakalarıyla başlıyor. 
25 takımın 750 sporcuyla mücadele edeceği organizasyonda, ülkeler ilk ikiye girmek için ter dökecek. İki gün sürecek şampiyonanın ilk gününde iki hafta önce Cezmi Or Turnuvası'nda 81.45'lik atışıyla Türkiye Rekoru'nu kıran Eşref Apak, erkek milli takımımız adına madalya kovalayacak ilk isim olacak. Saat 15.15'te müsabakası başlayacak olan Apak'ın ardından açılış töreni yapılacak. 

İlk gün 20 yarış 
20 yarışın gerçekleşeceği ilk gün, Dünya Rekortmeni atletimiz Elvan Abeylegesse, 19.15'te başlayacak 3 bin metrede piste çıkacak. Milli atletimiz, şampiyonanın ikinci gününde de 5 bin metrede yarışacak. Vestel'in sponsorluğunda organize edilen Avrupa Kupası'nda Ay - Yıldızlı ekibimiz, 19 bayan 40 sporcu ile madalya mücadelesi verecek. 


</TEXT>
</DOC>
