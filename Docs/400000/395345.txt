<DOC>
<DOCNO> 395345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/yasam/axyas02.html </URL>
<DATE> 2005/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Muhtarlığım var Kariye ortasında 
</HEADLINE>
<TEXT>


Kariye Müzesi karşısındaki sit alanına muhtarlık binası yapılacağını Milliyet'ten duyan Başkan, kararı iptal etti 

ŞENOL DEMİRCİ İstanbul 

FATİH Belediyesi, 900 yıllık bir geçmişe sahip Kariye Müzesi karşısındaki sit alanına muhtarlık binası yapmak isteyince halk isyan etti. Belediyeye başvuran Kariye ve Avcıbey muhtarları, yeni bina yapılmasını istedi. Fatih Belediye Başkanı Mustafa Demir, muhtarları teknik ekiplere havale etti. Ekipler, Kariye Müzesi'nin karşısındaki ağaçlık alanda karar kıldı. 

SİT alanında kalan Kariye Çıkmazı'ndaki yeşil alana bina yapılacağını öğrenen mahalle sakinleri, imza kampanyası başlattılar. Mahallede yaşayan bir Fransız'ın da imza attığı dilekçeler, ilgili birimlere gönderildi. Olayı Milliyet'ten öğrenen Demir, "Yerin Kariye olduğundan haberim yok" diyerek kararı iptal etti. 


</TEXT>
</DOC>
