<DOC>
<DOCNO> 380456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/spor/spo05.html </URL>
<DATE> 2005/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Vur, kır, sakla 
</HEADLINE>
<TEXT>


Üç büyükler, Yayın Talimatı'nın tribün görüntülerinin yayınlanmasına izin veren maddesinin kaldırılması için kolları sıvadı. Bu talep büyüklerin kanıtları yok etme isteği olarak yorumlandı 

CEMAL ERSEN 


Üç büyükler tribün anarşisine yayın ambargosu istedi... Fenerbahçe, Galatasaray ve Beşiktaş kulüpleri Tahkim Kurulu'na başvurarak 18 Ağustos 2005 tarihinde yürürlüğe giren "Yayın Talimatı"nın maç öncesi ve sonrası yayınlanan tribün görüntüleriyle ilgili maddesinin iptalini talep etti. 
"Müsabakanın ve müsabakanın başlama saatinden önceki altmış dakikalık ve bitimi takibinden otuz dakikalık stadyum içi görüntülerinin kısmen ya da tamamen canlı yayınlanmasını" öngören 3. maddenin e fıkrasının iptali için yapılan başvuruyu değerlendiren Tahkim Kurulu, Futbol Federasyonu'ndan konuyla ilgili bilgi talep etti. Son yıllarda giderek artan tribün anarşisine karşı caydırıcı bir nitelik taşıyan bu görüntülerin ceza uygulamasında da kullanılmasının bazı kulüpleri rahatsız ettiğine dikkat çekildi. 
Tahkim Kurulu'nun başvuruyla ilgili Beşiktaş kulübünün E.2005 226, Galatasaray'ın 227, Fenerbahçe'nin 228 nolu dosyalarının tamamlanmasından sonra kararını vermesi bekleniyor. 
Bilindiği gibi özellikle geçen yıl statlarda meydana gelen olaylar ile ilgili ceza dosyalarının karara bağlanması aşamasında hem Profesyonel Futbol Disiplin Kurulu hem de Tahkim Kurulu yayıncı kuruluştan çeşitli defalar görüntü talep etmiş, bu video kayıtları cezaların artırılması ya da kaldırılmasında temel unsur olmuştu. FIFA da görüntüye dayanarak ceza verilebileceği konusunda ülke federasyonlarını yetkili kılmıştı. 
Bu arada üç büyük kulüp 2005-06 sezonu Türkiye kupası statüsünün "tribün düzenlenmesi ve organizasyonu" başlıklı 13. maddesinin 6. fıkrasında yer alan kupa maçı biletleriyle ilgili bazı hükümlerin de iptalini istedi. 



</TEXT>
</DOC>
