<DOC>
<DOCNO> 357762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/spor/spo03.html </URL>
<DATE> 2005/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Bocalı Insua 
</HEADLINE>
<TEXT>


Galatasaray, Arjantinli yıldız için istenen 4 milyon Euro'yu imzadan sonra kabul edince geç kaldı. İnsua, "Bana sadece faksla teklif yaptılar. Bu yüzden ciddi olup olmadıklarını anlamadım. Riske giremezdim" diye konuştu 

MEHMET ÇİFTÇİ 


Galatasaray'ın 10 numara adayları arasında yer alan İnsua'nın son dakika Boca Juniors'a imza atması moralleri alt üst etti. Galatasaray, Boca Juniors ve İnsua arasındaki transfer kapkaçında ilginç gelişmelerin yaşandığı ortaya çıktı. 
Galatasaray Yönetimi'nin, İnsua için istenen rakamı Boca Juniors'a imza attıktan sonra kabul ettiği öğrenildi. Sarı - Kırmızılılar'ın, Arjantin kulübü ile imzalanan 3.5 yıllık sözleşmenin ardından İnsua için "4 milyon Euro vermeye hazırız" yanıtı verdiği ve bu yüzden geç kaldığı iddia edildi.Arjantinli futbolcunun kulübü İndependiente, Galatasaray'a İnsua'yı sattığını bildirdi. 

'Riske girmedim' 
İnsua, Boca Juniors ile imza attıktan sonra Arjantin medyasının önüne çıktı. Yıldız futbolcu, bir gazetecinin, "Galatasaray size Boca Juniors'un önerdiği paranın iki katını teklif etti. Niye gitmediniz " sorusuna ilginç bir yanıt verdi. 
Genç futbolcu, "Galatasaray ile daha önce de görüşme şansı bulmuştuk. Ancak bu görüşmeler yüz yüze hiç yapılmadı. Genelde tekliflerini faksla geçtiler. Bu yüzden ciddi olup olmadıklarına inanamadım. Ayrıca riske girmek istemedim ve bu yüzden daha az ücretle ülkemde kalmayı tercih ettim" dedi. 

GERETS Transfer bitmeli 

MEHMET DEMİRCAN 

Galatasaray Teknik Direktörü Eric Gerets, göreve geldiği ilk günden bu yana yönetim ve takımla ilgili olumlu görüşlerini dile getirirken, ilk kez tedirginlik dolu ifadeler kullandı. 
Belçikalı teknik adam, transferlerin gecikmesi nedeniyle huzursuzluk yaşadığını belirtti ve geç kalmalarından çekindiğini itiraf etti. 
Gerets şunları söyledi "Galatasaray'da aradığım ortamı buldum. Hollanda kampı da kusursuz. Antrenman sahası, şartlar, tek kelimeyle herşey güzel ama transferlerin bir türlü bitmemesi biraz keyif kaçırıcı. Ligin başlamasına sayılı günler kala artık bu işi bitirmeliyiz. Transfer yapmak için transfer yapmaya ben de karşıyım. Ancak bir an önce ideal kadromuzu hazırlamamız gerekiyor. Yeni sezonda eksiksiz başlamak zorundayız." 

Mondi'nin resmi tatili 

Kolombiyalı kalecinin, "Milli maçlar var. Bu yüzden Hollanda kampına gelemem. Ülkemde olacağım" açıklamasına karşın programının boş olduğu ortaya çıktı 

Galatasaray'da Mondragon krizi bir türlü çözüme kavuşmuyor... Sarı - Kırmızılı yöneticilerin, menajer Jan Lui ile yeni sezon için yeniden anlaşmasına karşın Kolombiyalı eldivenden bir türlü haber alınamıyor. 
Mondragon hatırlanacağı gibi Kolombiya Milli Takımı'nın maç programı nedeniyle Hollanda kampına katılamayacağını bildirmiş ve ancak 19 Temmuz'da İstanbul'da olabileceğini açıklamıştı. 
Galatasaray Yönetimi, bu gelişmenin ardından sessiz sedasız bir şekilde araştırmalara başladı. Sarı - Kırmızılılar'ın, Mondragon'un iddia ettiği gibi Kolombiya Milli Takımı'nın maçlarının olmadığını öğrenip, büyük bir şoka girdiği bildirildi. 
Menajerinin "Tamam" demesine karşın Mondragon'un neden böyle bir davranış içine girdiği Galatasaray cephesinde merak uyandırdı. 
Galatasaray, tecrübeli kaleciyle menajeri aracılığıyla temas kurup, 19 Temmuz'u geçirmemesini istedi. Mondragon'un bu süreyi de aşması durumunda para cezasına çarptırılacağı ve gerekirse UEFA aracılığıyla hukuki işlemlere başlanacağı iddia edildi. 
Mondragon konusundaki iddialar da bununla bitmiyor. Kulübe yakın çevreler tecrübeli kalecinin halen İngiliz kulübüyle pazarlıkta olabileceğine dikkat çekiyor. 
Hatırlanacağı gibi Mondragon'u daha önce Ada ekiplerinden Portsmouth, İtalya'dan ise Palermo kulüpleri istemişti. Tüm camia Mondragon'un geri gelmesini bekliyor. 

Volkan'ın isyanı 

Hagi döneminde Sarı - Kırmızılı formadan uzak kalan Volkan, eski günlerine dönmek için çok çalıştığını açıkladı. Rumen teknik adama isyan eden genç yıldız, "Hagi ile çalıştığım dönemde tam bir yılım boşa geçti. Samsunspor maçında kötü oynayınca beni çıkardı ve bir daha şans vermedi. Yenilgiye benim neden olduğumu düşündü sanırım. Moralsiz bir sezon geçirdim ancak hepsi geride kaldı. Gerets ile herşey farklı olacak. Yeni sezona yepyeni bir Volkan geliyor" yorumunu yaptı. Volkan yeni sezon hazırlıklarının en çalışkan isimleri arasında yer alıyor. Genç oyuncu, hem İstanbul'daki çalışma hırsı, hem de Hollanda'daki performansıyla Teknik Direktör Gerets'in gözüne girdi. Volkan'ın yeni sezonda takımın değişilmezlerinden olması bekleniyor. 

Hasan Şaş şoku 

Yıldız oyuncu, Hollanda kampının ilk gününde adalesinden sakatlandı 

ERHAN TELLİ 

Sarı - Kırmızılı takımın Hollanda kampı şanssız başladı. Dün sabah yapılan ilk antrenmanda depar çalışması sırasında Hasan Şaş sakatlandı. Yıldız futbolcunun arka adalesinde problem olduğu ve son durumunun pazartesi çekilecek MR sonucunda kesinleşeceği bildirildi. Adalesinde yırtık çıkması durumunda Hasan Şaş, üç hafta takımdan ayrı kalacak ve İstanbul'a yollanacak. 
Bu arada Galatasaray'ın ilk çalışmasında yardımcı antrenör Rainer Stumpf, futbolcularının adeta pestilini çıkardı. Alman hocanın sürekli tempo artırması birçok futbolcuyu bitkin düşürdü. Gerets, çalışma sonrasında çalışma özverileri nedeniyle futbolcuları kutladı. Sarı - Kırmızılılar antrenmana alkışlarla nokta koydu. 

Rakibi çok 

Geçtiğimiz sezonun devre arasında Galatasaray'a transfer olan Hasan Kabze, Ümit Karan'ın da takıma dönmesiyle birlikte forvetteki çekişmenin daha da artacağını açıkladı. Genç golcü, "Hakan Şükür, Necati Ateş ve Ümit Karan kendilerini ispatlamış, çok önemli futbolcular. Ben de aralarında olacağım ve forma şansı bulabilmek için ter dökeceğim. Kendime güveniyorum" dedi. 

Aykut hazır 

Mondragon'un henüz Hollanda kampına katılmaması ve yeni sezon öncesinde takıma dönüp dönmeyeceğinin netleşmemesi üzerine gözler Aykut'a çevrildi. Genç kaleci, teknik kadro tarafından yeni sezona özel olarak hazırlanıyor. Eric Gerets'in, Mondragon ile bir sorun yaşanması durumunda kaleyi Aykut'a devretmeye sıcak baktığı iddia edildi. 

Yine Saidou 

Galatasaray Yönetimi, yabancı kontenjanını boşaltabilmek için uğraş verirken, Saidou'nun halen hiçbir takımla anlaşamaması keyifleri kaçırıyor. Eric Gerets'in vetosu üzerine Hollanda kampına götürülmeyen Kamerunlu futbolcunun, kiralık olarak gelen tüm önerileri geri çevirdiği bildirildi. Saidou, Galatasaray'dan alacaklarını temin etmeden sözleşmesini fesh etmiyor. 


</TEXT>
</DOC>
