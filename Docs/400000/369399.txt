<DOC>
<DOCNO> 369399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/ekonomi/eko05.html </URL>
<DATE> 2005/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Atlasjet'ten yatırım atağı 
</HEADLINE>
<TEXT>


GÜLAY FIRAT İstanbul 

Atlasjet Havayolları Genel Müdürü Tuncay Doğaner, bu hafta sonu filolarına dahil olacak iki adet Boeing B 757 ile uçak sayılarının 17'ye, koltuk kapasitelerinin de 3 bine çıktığını söyledi. Doğaner, 4 adet de Airbus A 319 alacaklarını belirtti. 
Atlasjet'in yeni yatırımları ve uçak alımlarının değerlendirildiği basın toplantısında konuşan Doğaner, bu yılki turizm patlamasıyla iç ve dış hatlarda tarifeli uçuşlarda hissedilir büyüme yaşandığını söyledi. Doğaner, Atlasjet'in 2005'in ilk sekiz ayında ortalama 12.75 uçakla uçtuğunu, toplam 1 milyon 334 bin 769 yolcu taşıdığını, bunun 689 bin 450'sinin iç hatlarda, 645 bin 319'u dış hatlarda olduğunu söyledi. 
İç ve dış hatlarda yüzde 71 doluluk yakaladıklarını belirten Doğaner, Atlesjet'in geçen sene mayısta 2 uçak, 438 koltukla yola çıktığını, bugün 17 uçak, 3 bin koltuk kapasitesine ulaştığını belirtti. 

Yüzde 142 ciro artışı hedefliyor 
Atlasjet'in destinasyon sayısının 14'e ulaştığını anlatan Doğaner, "2004'ü ortalama 4.5 uçakla, 93 milyon euro ciroyla tamamladık. Bu yıl ağustosa kadar 133 milyon euro ciro gerçekleştirdik. 2005 sonu 225 milyon euro ciro ve yüzde 142'lik ciro artışı hedefliyoruz" dedi. 
Havayolu şirketlerinin son günlerdeki en büyük probleminin yakıt olduğuna değinen Doğaner, ocaktan bugüne yakıtta yüzde 43.3 artış olduğuna değinerek, "Bunu 7 YTL olarak iç hatlarda yansıttık. Yakıt bu şartlarda kalırsa önümüzdeki günlerde 2-3 YTL'lik bir zam bana göre kaçınılmaz" dedi. 


</TEXT>
</DOC>
