<DOC>
<DOCNO> 367093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sonspo45.html </URL>
<DATE> 2005/08/04/ </DATE>
<TIME> 21.15 </TIME>
<AUTHOR>  </AUTHOR>
<HEADLINE>
Beşiktaş'ın yeni transferi Ailton ilk antremanına çıktı... 
</HEADLINE>
<TEXT>

     Beşiktaş, Kayseri Erciyesspor ile oynayacağı lig maçının hazırlıklarını bu akşam yaptığı antrenmanla sürdürürken, yeni transfer Ailton Gonçalves Da Silva, siyah-beyazlı takımla ilk antrenmanına çıktı. 
     BJK Nevzat Demir Tesisleri’nde yapılan antrenmanda, takımla birlikte çalışan Brezilyalı futbolcunun yol yorgunluğunu henüz üzerinden atamadığı ve durgun olduğu gözlendi. 
     Teknik direktör Rıza Çalımbay yönetimindeki antrenmanda, siyah-beyazlı futbolcular pas ve şut çalışması yaptı. 
     Çalımbay, ayrıca futbolcularına kanatlardan yapılan ortalarla gol çalışması yaptırdı. Bu sırada savunma oyuncuları ise takımdan ayrı özel bir çalışmaya tabi tutuldu. 
     
     GÖKHAN VE TÜMER TAMAMLAYAMADI 

     Antrenmanda Adem Dursun ile çarpışıp sağ ayak bileğinden sakatlanan Gökhan ile topuğundaki sakatlığı nükseden Tümer, çalışmayı tamamlayamadı. 
     Sahada ayağına bandaj uygulanan Gökhan, doktor ve masörün yardımıyla güçlükle tesislere girdi. 
     Kulüp doktoru Yalçın Yavuzer yaptığı, ilk kontrolün ardından Gökhan’ın durumunun yarın sabah yapılacak kontrolden sonra netlik kazanacağını söyledi. 
     Tümer’in ise tedbir amacıyla çalışmayı bıraktığı bildirilirken, antrenmana, sıcak hava ve güneşten etkilenen İbrahim Akın katılmadı. 
     
     KAYSERİ YOLCULUĞU YARIN 

     Beşiktaş, 6 Ağustos Cumartesi günü yapacağı Kayseri Erciyesspor maçı için yarın Kayseri’ye gidecek. 
     Sabah saatlerinde Kayseri’ye gidecek siyah-beyazlılar, yarın akşam bu kentte son çalışmasını yapacak. 
     
</TEXT>
</DOC>
