<DOC>
<DOCNO> 354620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/spor/bbas.html </URL>
<DATE> 2005/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Didin'in inadı 
</HEADLINE>
<TEXT>



Almanya'nın Opel Skyliners takımını çalıştıran Murat Didin, şampiyonluk iddiasını sürdürdü. Final serisinde Bamberg ile karşılaşan Opel, 4. maçı kendi evinde 70 - 67 kazanıp durumu 2 - 2'ye getirdi. Türk hakem Murat Biricik'in de düdük çaldığı maçta çok üstün bir oyun sergileyen Didin'in takımı, son iki dakikaya 11 sayı önde girdikten sonra serbest atışları kaçırsa da, salondan galip ayrılmasını bildi. Şampiyonu belirleyecek 5. ve son maç bugün Bamberg'te oynanacak. 

El Amin'den 

veda imzası 
Beşiktaş'ta iki yıl forma giyen ve taraftarların sevgilisi haline gelen Khalid El Amin, Ukrayna'nın Azovmash Maripol takımı ile resmen anlaştı. Bir yıl için dün 700 bin dolarlık imzayı atan El Amin, Kartal'dan koptu. Beşiktaş'tan yılda 200 bin dolara Amerikalı basketbolcu, böylece fiyatını 3'e katlamış oldu. 

Mete Babaoğlu Bonn'a doğru 

Tuborg'tan ayrıldıktan sonra yurt dışından teklifler alan antrenör Mete Babaoğlu'na Almanya'nın Telekom Bonn ekibi talip oldu. Tecrübeli coach, Opel Skyliners'ı çalıştıran Murat Didin'in kendisini arayarak, "Telekom Bonn bir Türk antrenörle çalışmak istiyor. Senin ismin gündemde" dediğini belirterek, "Hedeflere uygun olursa gitmeyi düşünüyorum. Murat Didin'in başarısı Türk antrenörlerin de önünü açtı. Almanya'da basketbol sevilen bir spor" diye konuştu. 


</TEXT>
</DOC>
