<DOC>
<DOCNO> 393563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sonyas15.html </URL>
<DATE> 2005/11/09/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
İlkinde affetmişti... Karısı bıçakladı, öldü 
</HEADLINE>
<TEXT>

     İngiltere'de kendisini bıçakla yaraladığı için hapse mahkum edilen karısını affeden koca, karısının 4 yıl sonra gelen ikinci bıçaklı saldırısında öldü. 
     59 yaşındaki John Williamson, 4 yıl önce kendisini bıçakla yaralayan ve hapse mahkum edilen eşi olmadan yaşayamadığını belirterek, onun affı için mahkemeye başvurularda bulunmuştu. Davayı yeniden ele alan ve kocasını bıçaklayan Jacqueline Williamson'ın cezasının bir bölümünü zorunlu kamu hizmetine çeviren yargıç, 45 yaşındaki kadının evine dönmesine olanak sağlamıştı. 
     Çiftin kavgaları sırasında, Jacqueline'nin kocasını bir sonraki saldırıda mutlaka öldüreceğine dair tehditler savurduğu polis kayıtlarına geçmişti. 
     Jacqueline Williamson'ın geçen pazar günü eşine mutfak bıçağıyla saldırdığı ve John Williamson'ın olay yerinde yaşamını yitirdiği açıklandı. Newcastle'da dün mahkemeye çıkartılan Jacqueline Williamson'ın tutuklanarak cezaevine gönderildiği ve müebbet hapis istemiyle yargılanacağı açıklandı. 
     
</TEXT>
</DOC>
