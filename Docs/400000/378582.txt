<DOC>
<DOCNO> 378582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sondun07.html </URL>
<DATE> 2005/09/15/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
İdam ettiklerinin derisini sattılar 
</HEADLINE>
<TEXT>

     Çin’de bir kozmetik firmasının, cezaevi yöneticileriyle anlaşarak idam edilen mahkumların cesetlerinden kolajen ürettiği iddia edildi. 
     İngiliz The Guardian gazetesinin kozmetik firmasında çalışan Hong Konglu bir işadamını kaynak gösterdiği habere göre, mahkumların deri parçaları ve düşük yapan kadın mahkumların fetuslarından üretilen kolajen, bazı Avrupalı firmalara çok ucuza satılıyor. Anti-aging tedavilerinde bir çeşit dolgu maddesi olarak kullanılan kolajen, domuz, sığır ve köpekbalığından veya organlarını bağışlayan insanlardan elde ediliyor. 
     Kolajen, uygulanan kişilerde kırışıklıkları yok etse de alerji, enfeksiyon ve kan hastalıkları bulaştırma riski taşıyor. İddiaların ardından, Avrupa’daki birçok kozmetik firmasının denetlenmesi istendi. İngiliz Sağlık Bakanlığı da soruşturma açmaya karar verdi. Ancak yürürlükteki yasalar kolajenle ilgili yeterli düzenleme getirmiyor. Bu konudaki kanuni boşluğun doldurulmasının yıllar süreceği tahmin ediliyor. 
     
     Yılda 3 bin 400 kişi idam ediliyor 
     Çin’de sadece geçen yıl 6 bin kişi idama mahkum edildi. Bunlardan 3 bin 400’ü kurşuna dizilerek infaz edildi. Çin hükümeti, mahkumların organlarını idam edilmeden önce gönüllü olarak bağışladığını doğruladı ancak bu iş için kullanıldığı iddialarını yalanladı. 
     
</TEXT>
</DOC>
