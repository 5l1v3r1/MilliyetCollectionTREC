<DOC>
<DOCNO> 399397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sontur18.html </URL>
<DATE> 2005/11/30/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
SSK'nın ilaç ödemelerinde artış 
</HEADLINE>
<TEXT>

     SSK, Ocak-Eylül 2005 döneminde 2 milyar 591 milyon YTL ilaç ödemesi yaptı. SSK’nın, geçen yılın aynı dönemine göre ilaç giderlerinde yüzde 43.9 artış oldu. 
     Çalışma ve Sosyal Güvenlik Bakanı Murat Başesgioğlu, ANAVATAN Hatay Milletvekili Züheyir Amber’in soru önergesine verdiği yazılı yanıtta, SSK ile diğer kamu kurumları ve serbest eczaneler arasında imzalanan protokolü anımsattı. 
     Başesgioğlu, protokolle, SSK’lıların, serbest eczanelerden ilaç temin etmelerine imkan sağlanarak, vatandaşların şikayetlerinin ortadan kaldırıldığını ifade etti. 
     Kurum ilaç alımlarında, sözleşmeli eczaneler tarafından SSK’ya yüzde 3.5 oranında ıskonto yapıldığına işaret eden Başesgioğlu, "SSK’nın 2004 yılı Ocak-Eylül dönemi 9 aylık ilaç ödemeleri toplamı 1.800 milyar YTL, 2005 yılı Ocak-Eylül dönemi 9 aylık ilaç ödemeleri 
     toplamı ise 2.591 milyar YTL olarak gerçekleşmiştir. Geçen yılın aynı dönemine göre kurumun toplam ilaç giderlerinde yüzde 43.9 artış olmuştur" dedi. 
     
     1 MİLYAR YTL TASARRUF 
     Bakan Başesgioğlu, bu protokolle, SSK’lıların serbest eczanelerden ilaç almalarına olanak tanındığını, ancak bu uygulamanın, SSK’nın ilaç harcamalarında artışa neden olduğunu bildirdi. Başesgioğlu, yapılan protokolle, diğer sosyal güvenlik kurumları ve tüm kamu kurumlarında, ilaç türüne göre alınan yüzde 7.5 ila yüzde 14.5 indirimlerle, ilaç harcamalarında yaklaşık l milyar YTL tasarruf sağlanmasının amaçlandığını belirtti. 
     SSK’nın protokol öncesi 2005 yılı ilaç harcamasının 2.724 milyar YTL olacağının öngörüldüğünü vurgulayan Başesgioğlu, bu yıl sonuna kadar toplam ilaç harcamasının 3.558 milyar YTL olarak gerçekleşeceğinin tahmin edildiğini vurguladı. 
     
     BAĞ-KUR’UN İLAÇ HARCAMALARI 
     Başesgioğlu, Bağ-Kur’da ise 2005 yılı ilaç harcamasının 2.525 milyar YTL olarak tahmin edildiğini, yıl sonuna kadar toplam ilaç harcamasının 2.048 milyar YTL olarak öngörüldüğünü belirtti. 
     Başesgioğlu, 2005 yılı için Bağ-Kur’da 477 milyon YTL’lik tasarruf hesaplandığını bildirdi. Başesgioğlu, şöyle devam etti 
     "Emekli Sandığı’nda ise 2005 yılında 1.804 milyar YTL ilaç harcamasının 1.583 milyar YTL olacağı tahmin edilmektedir. Emekli Sandığı’nda da 221 milyon YTL tasarruf sağlanacağı hesap edilmektedir. 
     Aynı şekilde konsolide bütçe ve Yeşil Kart ilaç harcamalarında da tasarruf sağlanacağı düşünüldüğünde, 2005’te efektif olarak kamu kurumlarında ilaç harcamalarında yaklaşık l milyar YTL tasarruf sağlanacağı değerlendirilmektedir. 
     Gerek söz konusu protokolle, gerekse yapılan ve planlanan yeni düzenlemelerle sosyal güvenlik kurumları ve kamu kurumlarında ilaç dahil tüm sağlık harcamaları, etkin fayda maliyet kriterlerine göre sürekli olarak kontrol altına alınmaya çalışılmaktadır." 
     
</TEXT>
</DOC>
