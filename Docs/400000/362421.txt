<DOC>
<DOCNO> 362421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/soneko44.html </URL>
<DATE> 2005/07/19/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Bilgin Bankaların "Anadolu Yaklaşımı"na ilgi göstermesini istiyoruz 
</HEADLINE>
<TEXT>

     Bankacılık Düzenleme ve Denetleme Kurumu BDDK Başkanı Tevfik Bilgin, daha çok büyük işletmelerin borcunu yeniden yapılandıran İstanbul Yaklaşımı'ndan sonra Anadolu Yaklaşımı ile işletme sermayesi problemi yaşayan küçük ve orta ölçekli işletmeleri ekonomiye kazandırmayı planladıklarını bildirdi. 
     Tevfik Bilgin, Ekonomi Muhabirleri Derneği İstanbul Şubesi tarafından düzenlenen toplantıda, bankacılık sistemindeki gelişmeleri şeffaflık, kamuyu aydınlatma ilkesi doğrultusunda her 6 ayda bir düzenlenecek toplantılarla açıklamak istediklerini söyledi. 
     Çeşitli tespitler ve uyarılarda bulunan Bilgin, sektörde varlıklar ve yükümlülükler arasındaki vade uyumsuzluğunun sorun olmaya devam ettiğini, pasifin vadesinin uzaması gerektiğini belirtti. Bilgin, bireysel kredilerde değişken faizli kredi seçeneğinin de denenmesini önerdi. 
     Şiddetli ve yıkıcı rekabete dikkat edilmesini isteyen Tevfik Bilgin, bilgi teknolojileri alanında fazla kapasitenin müşterek kullanımı ile diğer bazı servislerin ortak kullanımından bahsetti. 
     
     ''İSTANBUL YAKLAŞIMI BİR ANLAMDA BAŞARILI OLMADI'' 
     BDDK Başkanı Bilgin, Anadolu Yaklaşımı hakkında da bilgi verdi. 
     İstanbul Yaklaşımı'na giren 318 firmanın 217'sinin büyük, 101'inin küçük ölçekli olduğunu, 6 milyar dolarlık yapılandırmanın 5.3 milyar dolarının büyük firmalara ait olduğunu kaydeden Bilgin, şunları söyledi 
     ''İstanbul Yaklaşımı bir anlamda başarılı olmuştur, bir anlamda da Anadolu'nun tamamına yaygınlaştırılamadığı için çok da başarılı olamamıştır. Anadolu Yaklaşımı ile -veya ismini ne koyarsanız- getirmek istediğimiz, tamamen bankaların inisiyatifinde, bankaların karar vermesiyle ortaya çıkacak. İşletme sermayesinden dolayı problemler yaşayan küçük ve orta ölçekli firmaların, örnek vermek gerekirse, tulumbaya az bir su koyduğunuz zaman tulumbadan su getirecek firmaların, bütün firmaların değil, bunun dizaynı çok basit, kolay şekilde yapılabilir, firmaların ekonomiye kazandırılması için yapmayı düşündüğümüz bir girişimdir. Ankara, İstanbul ve ülkemizin bir çok yerinde düğmeye basmakla 200-300 kişiyi çalıştırabilecek durumda firmalar atıl durumda beklemekte. Nedeni ise işletme sermayesinin olmaması. Bu tip firmalara tamamen bankalarımızın inisiyatifinde, onlarla beraber hazırlanacak düzenleme ile bir canlılık getirmek istiyoruz. Hem ekonomiye hem istihdama hem de bankaların bilançosuna katkısı olur. Hiç alamayacakları borcu tahsil etmiş olurlar. Amacımız budur. Bankalarımızın İstanbul Yaklaşımı'na gösterdikleri alaka ve istekliliği bu yaklaşımda da göstermesini temenni ediyoruz.'' Cumhurbaşkanı Ahmet Necdet Sezer'in onayına sunulan yeni bankacılık yasasındaki düzenlemelerin yüzde 65-70'inin tamamen canlı bankaları ve BDDK'yı, diğer bölümün TMSF'yi ilgilendirdiğini kaydeden Bilgin, getirilen bazı hükümlerin dünya bankacılığında da uygulandığını, bu konuda bankaların çok rahatsız olduğunu düşünmediğini söyledi. 
     
     ''TMSF MADDELERİ ÖZEL BİR DÖNEMİN MADDELERİDİR'' 
     Canlı bankaları ilgilendiren hükümlerde ''tepki yasası'' olduğuna dair bir nokta bulabileceklerine inanmadığını, bunu da kendileri ile tartışabileceğini belirten Bilgin, ''Ama TMSF maddeleri özel bir dönemin maddeleridir. Dolayısıyla o maddelere de bu açıdan bakıp ona göre yorumlamak gerekir diye düşünüyorum'' dedi. 
     Fona devir basamakları daha önce 2 iken, yeni yasa ile basamak sayısının çok daha fazlalaştırıldığını kaydeden Tevfik bilgin, ''O basamakları çıkmak çok zor'' diye konuştu. 
     Kredi kartları konusunda hazırladıkları taslağı ilgili bakana arz ettiklerini kaydeden Bilgin, taslakta faizlerle ilgili hükmün bulunmadığını bildirdi. 
     BDDK Başkanı Bilgin, maaşları ile ilgili soru üzerine de, bu konunun çok konuşulduğuna işaret ederek, devletteki diğer çalışanlarla karşılaştırıldığında BDKK'nın maaşlarının çok da düşük olmadığını söyledi. 
     Bir diğer açıdan ise, bazı enstrümanların çok güçlü nitelik istediğini, bankalarda çalışanlar işlemlerini yaparken onları takip edebilecek bilgi seviyesine, kabiliyete sahip olmak gerektiğini belirten Bilgin, ''Zaten o kabiliyete sahip olanlar orada durmuyor özel sektöre geçiyor. Sorun burada. Yani biz arkadaşlarımızı kurumda muhafaza edelim, onları yetiştirelim ki kamuya daha yararlı hizmetlerde bulunabilsinler. Temennimiz bu yöndedir. Arkadaşlarımızı motive etmesiyle ilgilidir'' dedi. 
     Bilgin, bu konuda bankacılık yasasına bir hüküm eklendiğini anımsatarak, onaya sunulan yasanın uygulanmasına bağlı olarak bunun da değerlendirileceğini bildirdi. 
     Tevfik Bilgin, görevlendirildiği için daha önce denetiminde bulunduğu, rapor hazırladığı İhlas Finans'ın tasfiye süreciyle ilgili Meclis'teki gelişmelerle ilgili bir soru üzerine, bu konuda yorum yapmak istemediğini söyledi. 
     Mali kuruluşları denetlemenin ileri bazı ülkelerde çok başlılık yerine bir şemsiye altında toplandığını kaydeden Bilgin, BDDK'nın projeleri hakkında bilgi verirken de, ''Bu ay içinde, gelecek ay başlarında tüm bankalarımıza, benim imzamla şöyle bir talimat vermeyi düşünüyoruz, geçtiğimiz yıllarda bunu parça parça yapmaktaydık. Bize bilgi teknolojinizle IT ilgili şu konularda temiz kağıdı getiriniz. Bağımsız denetim şirketleri aracılığıyla yapınız ve raporunuzu bize yollayınız. Daha sonraki dönemde bu denetimleri kurumumuzun elemanları yapacak ama ilk denetimlerde bağımsız denetim şirketlerinden yararlanmayı düşünüyoruz'' dedi. 
     Bilgin, 1 Ocak 2006 tarihinden itibaren leasing, faktoring, tüketici finansman şirketleriyle birlikte BDDK'nın kontrolüne girecek şirket sayısının 180'e yükseleceğini bildirdi. 
     
</TEXT>
</DOC>
