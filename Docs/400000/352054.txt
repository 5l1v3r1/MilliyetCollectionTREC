<DOC>
<DOCNO> 352054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/siyaset/siy04.html </URL>
<DATE> 2005/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Tavanda çiğköfte 
</HEADLINE>
<TEXT>


ANKARA Milliyet 


AKP'li milletvekili ve bakanlar, önceki gün Şanlıurfa Milletvekili Zülfikar İzol'un ev sahipliğinde Gordion Otel'de düzenlenen "Urfa Sıra Gecesi"nde bir araya geldi. İstifalarla kısa bir dönem dalgalanma yaşayan AKP'de, milletvekilleri arasındaki kaynaşmayı pekiştirmek amacıyla düzenlenen gecede türkücü İzzet Yıldızhan sevilen parçalarını seslendirdi. Gecede yoğrulan çiğköfteler tavana atıldı. 
Geçen yıl yaşamını yitiren Kazancı Bedii'nin grubu da özel olarak Şanlıurfa'dan geldi. Çiğköfte ve mırra ikram edilen, masraflarını İzol'un karşıladığı belirtilen gecenin, yer darlığı nedeniyle "eşsiz" organize edildiği kaydedildi. Devlet Bakanı Beşir Atalay, Çalışma ve Sosyal Güvenlik Bakanı Murat Başesgioğlu, Enerji Bakanı Hilmi Güler, Çevre ve Orman Bakanı Osman Pepe de davetliler arasındaydı. 

DYP'liler de yapmıştı 
1992 yılında da TBMM Genel Kurulu'nda Somali ve Bosna Hersek'e asker gönderilmesinin kabulünden sonra DYP Grup Salonu'nda çiğköfte ve lahmacun partisi düzenlenmişti. Genel Kurul'dan çıkan DYP'li milletvekilleri, büyük bir iştahla çiğköfte ve lahmacunları yerken, bazılarının da tavana çiğköfte fırlatması büyük tepki çekmişti. 


</TEXT>
</DOC>
