<DOC>
<DOCNO> 373591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/son/sonspo08.html </URL>
<DATE> 2005/08/28/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Sivasspor, Olimpiyat Stadı'nda masrafı ancak kurtarıyor... 
</HEADLINE>
<TEXT>

     Turkcell Süper Ligi'nde, sahasının onarımda olması nedeniyle maçlarını 80 bin kişilik Atatürk Olimpiyat Stadı'nda oynayan Sivasspor'un, sanılanın tersine büyük bir gelir elde edemediği açıklandı. 
     Kulüp başkanı Mecnun Otyakmaz, Sivasspor olarak maçlarını Atatürk Olimpiyat Stadı'nda oynamalarından dolayı büyük gelirler elde etmediklerini ifade ederek, ''Örneğin Malatyaspor maçında tribün geliri olarak 150 milyar lira elde ettik, masrafımız ise 122 milyar liraydı. Dün akşamki Vestel Manisaspor maçında ise 70 milyar lira masraf yaptık, gelirimiz ise aynı oldu. Yani artı bir gelir elde edemedik'' dedi. 
     Vestel Manisaspor maçında 6 bin bilet satabildiklerini anlatan Otyakmaz, stadın çok büyük olduğunu, bu yüzden kontrolü sağlamanın oldukça zor olduğunu söyledi. 
     Otyakmaz, Trabzonspor ile yapacakları lig maçını, Futbol Federasyonu'nun kendilerine tebliğ ettiği gibi Kayseri ya da Malatya'da oynamak istemediklerini de yinelerken, ''Bu konuda federasyonla sürtüşme yaşamayız. Aklın yolu birdir, İstanbul'da çok Sivaslı var, Trabzonspor taraftarının da çok sayıda olduğunu biliyoruz. Centilmence bir karşılaşma oynarız. Böyle atıl kalmış statta bu maçı oynamak Türk futbolu açısından da yararlı olur'' diye konuştu. 
     
</TEXT>
</DOC>
