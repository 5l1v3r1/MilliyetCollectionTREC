<DOC>
<DOCNO> 390776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/guncel/gun07.html </URL>
<DATE> 2005/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bombacı, yeni eylem planlarıyla yakalandı 
</HEADLINE>
<TEXT>


Akaryakıt istasyonuna bombalı saldırıdan aranan zanlının, yeni eylem planları ve 8 kilogram A4 plastik patlayıcı ile yakalandığı öğrenildi 

ERDAL KILINÇ İstanbul 

Maslak'taki OPET akaryakıt istasyonundaki bombalı saldırıya ilişkin aranan zanlının yeni eylem hazırlığı yaparken yakalandığı öne sürüldü. Operasyonda yeni eylem planları ve 8 kilogram A4 plastik patlayıcı ele geçirildiği bildirildi. 
İstihbarat Şube Müdürlüğü ve Terörle Mücadele Şube Müdürlüğü ekiplerinin OPET Maslak İstasyonu'nda 15 Ekim'de meydana gelen ve 5 kişinin yaralanmasıyla sonuçlanan patlamaya ilişkin yürüttükleri soruşturma kapsamında, İstanbul ve Diyarbakır'da eşzamanlı operasyonlar gerçekleştirildi. 
Operasyonların İstanbul bölümünde E.A., E.S., L.D. ve N.I. gözaltına alındı. Diyarbakır'da gözaltına alınan ve PKK adına bomba yüklü aracı benzin istasyonuna bıraktığı öne sürülen K.A. ile kuryelik yaptığı iddia edilen L.Y. de İstanbul'a getirildi. 
Sorguları devam eden zanlıların PKK'nın üst düzey yöneticisi Murat Karayılan'a bağlı olarak çalıştıkları belirlendi. 

Diyarbakır'a gitmiş 
Bombalı saldırıyı düzenleyen K.A.'nın eylem için satın aldığı otomobili istasyona bıraktıktan sonra bombayı uzaktan kumanda cihazıyla patlattığı ve taksiyle de olay yerinden kaçtığı, saldırıdan sonra geceyi İstanbul'da geçirdiği, ertesi gün karayoluyla Diyarbakır'a gittiği belirlendi. K.A.'nın yeni eylemlerde kullanılmak üzere bomba malzemesi getirmek için Diyarbakır'a gittiği ve bu sırada yakalanarak gözaltına alındığı öne sürüldü. Operasyonda, 8 kilo A4 patlayıcı madde ile yeni eylem planlarının da ele geçirildiği bildirildi. 



</TEXT>
</DOC>
