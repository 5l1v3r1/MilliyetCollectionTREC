<DOC>
<DOCNO> 397943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/soneko38.html </URL>
<DATE> 2005/11/25/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
TMSF Başkanı Ertürk Alacak satış ihalesi çok başarılı oldu 
</HEADLINE>
<TEXT>

     TMSF Başkanı Ahmet Ertürk, Tasarruf Mevduatı Sigorta Fonu bünyesindeki bankaların alacaklarının satışına yönelik yapılan ihalenin çok başarılı olduğunu bildirdi. 
     TMSF Başkanı Ahmet Ertürk, DYP Denizli Milletvekili Ümmet Kandoğan'ın, TMSF bünyesinde bulunan bankaların alacaklarının, ''Lehman Brothers-Finansbank'' konsorsiyumuna satışına ilişkin verdiği soru önergesini yanıtladı. 
     Ertürk, TMSF 2. Alacak satış ihalesine konu olan para tutarının 933 milyon 859 bin 323 dolar olduğunu ve alacakların, ''Lehman Brothers-Finansbank A.Ş-Fiba Holding A.Ş'' konsorsiyumu'na 161 milyon dolar peşinat ve yüzde 43 hasılat paylaşım oranı ile satıldığını bildirdi. 
     İhalenin, alacakların tahsilinde en yüksek değeri elde etmenin yanı sıra kredilerin ve satılabilecek teminatların ikincil piyasalarda işlem görmesine öncülük yaparak, ülke ekonomisine katkıda bulunmak amacı ile gerçekleştirildiğini bildiren Ertürk, şu bilgileri verdi 
     ''TMSF 2. Alacak satış ihalesi özellikle çok başarılı olmuş, dünya ortalamalarının çok üzerinde rakamlara ulaşılmıştır. Dünya Bankası yetkilileri bu ihalenin dünya çapında 'best-practice' en iyi uygulama olduğunu beyan etmiştir. Tüm dünyada hem gelişmiş hem de gelişmekte olan ülkelerde benzer uygulamalar bulunmakta ve satışların toplam getirilerinin dünya ortalamaları, anapara tutarının yüzde 5 ile yüzde 25'i oranında değişmektedir. Bu kapsamda TMSF çok başarılı bir ihale gerçekleştirmiştir.'' Söz konusu ihaleye konu olan alacakların, ''tahsili gecikmiş alacaklar'' olduğunu da belirten Ertürk, TMSF'nin, alacakların tahsil edilmesinde, bir kamu kuruluşu olarak esnek davranmasının ve sürekli olarak ek kaynağa ihtiyaç duyan borçlulara ek kaynak sağlamasının mümkün olmadığını da bildirdi. 
     Ertürk, ''bunlara ek olarak yatırımcının, sorumlu alacakların tahsili ile ilgili edindiği uluslararası tecrübenin ve ek kaynak yaratabilme kapasitesinin de ülke ekonomisine ve istihdama yarar sağlanması beklenmektedir'' dedi. 
     
</TEXT>
</DOC>
