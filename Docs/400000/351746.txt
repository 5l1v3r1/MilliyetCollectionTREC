<DOC>
<DOCNO> 351746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sondun08.html </URL>
<DATE> 2005/06/14/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Ermeni tasarısı, bu ay ABD Temsilciler Meclisi'ne sunuluyor... 
</HEADLINE>
<TEXT>

     ABD’de Ermeni lobisinin uzun zamandır üzerinde çalıştığı yeni sözde soykırım tasarısının, bu ay içinde Kongre’nin alt kanadı Temsilciler Meclisi’ne sunulacağı açıklandı. 
     Kongre’deki Ermeni lobisinin önemli isimlerinden Demokrat Partili California Milletvekili Adam Schiff, yeni tasarıyı iki hafta içinde Temsilciler Meclisi’ne sunacağını bildirdi. 
     Ermeni kaynakları, yeni tasarının, beş yıl önce Temsilciler Meclisi’nde genel kurula kadar ilerleyen, ancak daha sonra o zamanki Başkan Bill Clinton yönetiminin büyük baskısı sayesinde oylattırılmayan tasarıya benzeyeceğini ve sözde soykırımın Temsilciler Meclisi’nce tanınmasını öngöreceğini söylediler. 
     Gözlemciler, normalde tasarının, sunulmasının ardından önce Temsilciler Meclisi Uluslararası İlişkiler Komitesi’ne bağlı alt komitelerden birinde ele alınabileceğini belirttiler. Olasi iki alt komiteden Avrupa alt komitesinin başkanlığını, iktidardaki Cumhuriyetçi Parti’nin Milletvekili Elton Gallegly, İnsan Hakları altkomitesinin başkanlığını da yine Cumhuriyetçi Partili Milletvekili Christopher Smith yapıyor ve bu iki milletvekili, Türkiye’ye hiç yakın olmamalarıyla tanınıyor. 
     Gözlemcilere göre tasarının, bu iki altkomiteden birinde görüşülerek oylanması durumunda geçeceğine kesin gözüyle bakılıyor. 
     Tasarının, bu iki altkomiteden birine Temmuz ayında gelebileceği belirtiliyor. 
     Tasarının, daha sonra Dış İlişkiler Komitesi’nin gündemine alınıp alınmayacağı ve alınırsa bunun, Kongre’nin tatile gireceği ağustos başından önce olup olmayacağı ise bilinmiyor. 
     Ancak Ermeni yanlısı milletvekili Schiff, sözde soykırım tasarısının Uluslararası İlişkiler Komitesi’nde görüşüleceği yönünde komite başkanı Cumhuriyetçi Henry Hyde’dan söz aldığını ileri sürdü. 
     Başkan George W. Bush yönetimi ise sözde soykırım tasarısının Kongre’nin herhangi bir kanadında kabul edilmesine sert şekilde karşı çıkıyor. 
     Bu çerçevede tasarı, Uluslararası İlişkiler Komitesi’nden geçse bile, Bush’un yakın çalışma arkadaşı Temsilciler Meclisi Başkanı Dennis Hastert’ın, tasarıyı genel kurul gündemine götürmemeye kararlı olduğu belirtiliyor. 
     
     ERMENİ GİRİŞİMİ ENGELLENDİ 
     Öte yandan Ermeni lobisi mensubu milletvekillerinin, geçen hafta Temsilciler Meclisi Uluslararası İlişkiler Komitesi’nde Dış İlişkiler Yetki Tasarısı görüşülürken, buna iki madde ekletmeye çalıştığı, ancak Türkiye’nin girişimi sonucu bu durumun engellendiği ortaya çıktı. 
     Edinilen bilgiye göre Ermeni lobisi mensubu Milletvekili Adam Schiff, geçen çarsamba yetki tasarısı üzerinde komitede görüşmeler sürerken, sözde soykırımın tanınmasını ve Türkiye-Ermenistan sınırının açılmasını talep eden iki maddeyi yetki tasarısı metnine ekletmeye çalıştı. 
     Ancak Türkiye’nin Washington Büyükelçiliği’nin yoğun çabası ve Bush yönetiminin telkinleriyle bu iki madde, yetki tasarısına eklenmedi. Böylece Dış İlişkiler Yetki Tasarısı, bu iki madde olmadan komiteden geçti. 
     
</TEXT>
</DOC>
