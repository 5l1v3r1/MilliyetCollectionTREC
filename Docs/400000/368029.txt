<DOC>
<DOCNO> 368029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/soneko19.html </URL>
<DATE> 2005/08/08/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Türkiye, OECD ülkeleriyle fiyat farkını kapatıyor... 
</HEADLINE>
<TEXT>

     Döviz kurlarındaki düşüş ve tek haneli oranlara inmesine rağmen diğer OECD ülkelerine göre hala yüksek seyreden enflasyon, Türkiye’deki fiyat seviyesini diğer OECD ülkelerine giderek yaklaştırıyor. OECD ülkeleri Türkler için 9 YTL’yle 45 YTL arasında ucuzlarken, Türkiye yabancılar için kendi paralarıyla 1 birimle 21 birim arasında pahalandı. Bu gelişmeye rağmen Türkiye fiyat seviyesinde OECD’nin beşinci en düşük ülkesi olma özelliğini sürdürüyor. 
     OECD tarafından tüketici fiyatları baz alınarak hesaplanan "karşılaştırmalı fiyat düzeyi" çalışmasının Haziran 2005 sonuçları açıklandı. Buna göre OECD’nin en pahalı ülkesinin İzlanda, en ucuz ülkesinin de Slovakya olduğu belirlendi. Türkiye ise Slovakya, Çek Cumhuriyeti, Polonya ve Macaristan’ın ardından en ucuz beşinci ülke konumunda bulunuyor. Ancak döviz kurundaki düşüş ve diğer ülkelerin tümünden yüksek olan enflasyonun Türkiye’nin geçen yılın sonuna göre OECD ülkeleriyle arasındaki fiyat farkını azalttığı, Türkiye’yi OECD ortalamalarına yaklaştırdığı belirlendi. 
     Bu yılın ilk altı ayında OECD ülkeleri Türkler için 9 YTL’yle 45 YTL arasında ucuzladı. Türkiye’deki fiyat seviyesi 100 kabul edilerek oluşturulan fiyat seviyesi endeksine göre geçen yıl sonunda İsviçre’de 250 olan fiyat düzeyi, haziran ayı itibariyle 205’e indi. Aynı dönemde Danimarka ve Norveç’in Türkiye’ye göre 246 olan fiyat seviyesi, bu yıl Haziran ayında Danimarka’da 207’ye, Norveç’te ise 216’ya indi. 
     Geçen yılın sonuna göre haziran ayı itibariyle Türkiye’nin de yabancılar için nispeten pahalılaştığı belirlendi. Geçen yıl sonunda Çek Cumhuriyeti’nde 100 kron ödeyerek alınabilen bir mal ve hizmet için Türkiye’de 96 kron ödemesi gereken bir Çek vatandaşının haziran ayı itibariyle aynı mal ya da hizmet için 117 kron ödemesi gerektiği ortaya çıktı. Geçen yıl sonunda kendi ülkesinde 100 euroya aldığı bir mal ve hizmeti Türkiye’de 57 Euro’ya 
     alan bir İspanyol’un bu yıl haziran ayında ise aynı mal ve hizmeti 74 Euro’ya alabildiği belirlendi. 
     
     "TÜRKİYE YABANCIYA HALA UCUZ" 
     Türkiye OECD ülkeleriyle arasındaki fiyat farkını her ne kadar azaltsa da Türkiye’nin yabancı turistler açısından hala "ucuz tatil cenneti" olma özelliğini koruduğu ortaya çıktı. Bir İzlandalı kendi ülkesinde 100 İzlanda Kronu ödeyerek aldığı bir mal ve hizmeti Türkiye’de 43 Kron’a elde edebiliyor. Kendi ülkesinde 100 Kron ödeyerek alabildiği bir malı Norveçli turist 46 Kron’a, Danimarkalı turist ise 48 Kron’a alabiliyor. 
     Japonya, İrlanda, Finlandiya, İsveç, İngiltere, Fransa, Almanya, Avusturya, Hollanda, Lüksemburg, Belçika, Avusturalya, Yeni Zellanda, İtalya, Kanada ve ABD vatandaşları kendi ülkelerinde 100 birim ödeyerek aldıkları bir mal ve hizmeti Türkiye’de neredeyse bunun yarısını vererek alabiliyorlar. 
     Türkiye’nin Slovakya, Çek Cumhuriyeti, Polonya ve Macaristan’lı turistler için ise pahalı olduğu belirlendi. 
     
     YABANCIYA UCUZ TÜRK’E PAHALI 
     Satın alma gücü paritelerine göre Türkiye ile en büyük fiyat farkının, OECD’nin en pahalı ülkesi olan İzlanda arasında olduğu belirlendi. Buna göre, Türkiye’de 100 birime alınabilen bir mal ve hizmet söz konusu ülkelerin para birimleriyle İzlanda’da 230, Norveç’de 216, Danimarka’da 207 ve İsviçre’de 205 birime elde edilebiliyor. 
     
     TÜRK’E UCUZ ÜLKELER 
     OECD üyesi 30 ülke içinde Slovakya, Çek Cumhuriyeti, Polonya ve Macaristan’ın Türkler için avantajlı ülkeler olduğu belirlendi. Türkiye’de 100 YTL olan bir mal ve hizmetin karşılığı Slovakya ve Çek Cumhuriyeti’nde 86 YTL, Polonya’da 87 YTL, Macaristan’da ise 94 YTL düzeyinde bulunuyor. 
     
</TEXT>
</DOC>
