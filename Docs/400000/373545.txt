<DOC>
<DOCNO> 373545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/son/sondun10.html </URL>
<DATE> 2005/08/28/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Fly Air’in dün gece yapacağı Paris-Antalya uçuşu engellendi 
</HEADLINE>
<TEXT>

     SAADET ORUÇ Paris DHA 

Türk havayolu şirketi Fly Air’a ait Airbus A300-B4 tipi uçağının dün akşam Paris’ten Antalya’ya gerçekleştireceği charter uçuşu Fransız makamları tarafından engellendi. 
     Paris Charles-de-Gaulle havalimanında bekletilen uçağın bugün yapılan ikinci kontrolünde de kalkışına izin verilmedi. 
     Paris Havalimanları Aeroports de Paris tarafından yapılan açıklamaya göre, Roissy Charles de Gaulle Havalimanı’ndan 160 yolcusuyla birlikte Antalya’ya gerçekleştirilmesi planlanan uçuş, dün gece yapılan teknik kontrolün ardından iptal edildi ve 160 yolcu havalimanı civarındaki otellere yerleştirildi. 
     Fransa Sivil Havacılık Genel Müdürlüğü’nün DGAC , teknik kontrolün ardından bazı belgelerin eksik olduğunu saptadığı ve uçağın tekerleklerinden birinde kusur tespit ettiği belirtildi. Eksik belgeler kısa süre içinde Fly Air tarafından fakslanırken, lastik değişiminin biraz zaman alacağı açıklandı. 
     Uçakta, bugün yapılan ikinci muayenede de yakıt sızıntısı ve lastiklerinde sorun tespit edildiği belirtildi. 
     Uçuşu organize eden Türk tur şirketi Mediades'in yolcuların masraflarını tazmin etmek üzere Paris'e bir temsilci göndereceği kaydedildi. 
     Fransız sivil havacılık dairesinin yarın, uçuş güvenliği için yeterli güvenlik önlemi almayan havayolu şirketlerinin adını içeren bir kara liste açıklayacağı ve kara listede yer alan şirketlere Fransız hava sahasında uçuş yasağı getirileceği bildiriliyor. Fransız basınına göre Fly Air bu listede yer almıyor. 
     
</TEXT>
</DOC>
