<DOC>
<DOCNO> 382455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/spor/axspo01.html </URL>
<DATE> 2005/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Tur, tur, tur 
</HEADLINE>
<TEXT>


Galatasaray'ın patronu Gerets, Tromso, Beşiktaş'ın hocası Çalımbay ise Malmö maçlarıyla ilgili konuştu. İki çalıştırıcının gözlerinden de zafer heyecanı okunuyordu 


Beşiktaş Teknik Direktörü Rıza Çalımbay, Malmö karşısında galibiyet ve turdan başka bir hedeflerinin olmadığını açıkladı. Takımının çok hırslı olduğunu iddia eden Çalımbay, "Bu maçla birlikte kazanacağımız çok şeyler var. Herkes sahada her şeyini ortaya koyacak. Ben futbolcularıma 'yüreğini ortaya koyacak adamlara ihtiyacım var' dedim. Denizlispor'u örnek verdim. Kapasite olarak Beşiktaş'ın yarısı kadardı ve Avrupa'da yüreğini ortaya koyarak güçlü takımları eledi. Herkes kapasitesinin üstüne çıkarsa eleriz" dedi. 

Ailton belirsiz 
Çalımbay, Malmö'nün disiplin bir takım olduğunu da vurgulayarak, "Zor pozisyon bulacağız, ama bulacağımıza da eminim. Malmö ilk maçta Fenerbahçe gibi oynadı. İleride tek forvet bıraktı. Onlar kapanacak ve biz açmak için oynayacağız. Koray güvendiğim bir futbolcu ancak tam iyileşmeden onu oynatmam. Ailton son üç maçtır istediğimiz gibi oynayamıyor. Kadro açıklanınca herkes görür" yorumunu yaptı. 
Çalımbay istifa konusu ve Ankara'dan takımla birlikte dönmemesiyle ilgili olarak şunları söyledi "İstifa gibi bir düşüncem yok. Bunlar zamanı gelince konuşulur. Biz buraya tavsiye ile değil, başarı göstererek, çalışarak geldik. Ben Beşiktaşlıyım, Beşiktaş için ne gerekiyorsa yaparım. Bazı yaşça büyük yazarlar tarafından benim Ankara dönüşü stattan çocuklarımla ayrılmam malzeme yapıldı. Biz gezmeye başka bir şeye gitmiyoruz. Bir gün önceden planlanmıştı. Uçakta çocuklarım için yer yoktu." 



Galatasaray Teknik Direktörü Eric Gerets, Tromso karşılaşmasının telafisinin olmadığını bildiklerini açıkladı. Sarı - Kırmızılı takım için sezonun en önemli maçlarından birini oynayacaklarını kaydeden Belçikalı teknik adam, tur istediğini dile getirdi. 
Gerets, "Bu maçın rövanşı olmayacak. Alacağımız netice çok önemli. Eğer bir lig maçı olsaydı kaybımızı ilerleyen haftalarda telafi edebilirdik. Ama bu maçın telafisi yok. Önemli oluğu kadar da zor bir maç olacak. Gazetelerde yazan '3 gol-5 gol atarız' türü haberlere gülüyorum. Bunlar bizim konumuz değil. Benim tek konum turu geçmek" dedi. 
Galatasaray'ın hocası, sakat oyuncularla ilgili bilgiler de verdi. Başarılı teknik adam, "Orhan'ın durumu testten sonra belli olacak. Hakan'ı kadroya alacağım. Kendisini maç sabahı deneyeceğiz. Altan, Cihan ve Hakan Kabze'nin sakatlıkları da sürüyor. İlic cezalı. Çok şükür ki, Ergün aramıza katıldı" diye konuştu. 

'Sistemi söylemem' 
Gerets, Tromso'ya karşı üç forvetle oynama ihtimalinin olup olmadığı yolundaki soruyu ise yanıtsız bıraktı. Belçikalı çalıştırıcı şunları söyledi "Maç kadromu oyuncularıma söylemeden bir açıklama yapamam. Ama tabii ki bu da olası oyun kombinasyonlarımızdan biri. Mutlaka atak oynayacağız. Bu demek değil ki kör bir atak futbolu sergileyeceğiz. Eğer bir gol yersek işimizin ne kadar zorlaşacağını biliyoruz. Yedek oyuncularımdan memnunum. Heinz ve İliç'in daha iyi işler yapmasını bekliyorum." 

Çalımbay'dan izin çıkmadı 

Malmö maçı öncesinde şehir turu atmak isteyen futbolculara Teknik Direktör Rıza Çalımbay olumsuz yanıt verdi. Genç teknik adam, oyuncularının talebini geri çevirip, "Şimdi gezme zamanı değil" açıklamasını yaptı. Ancak Beşiktaş Teknik Direktörü'nün, bu yasağın ardından Yıldırım Demirören ile birlikte şehir turuna çıkması şaşkınlık yarattı. Çalımbay, yöneticilerle birlikte bir kafede oturup, sohbet etti. Bu arada Beşiktaş, Malmö maçının son hazırlıklarını dün gece maçın oynanacağı stadda yaptı. 

Taktik verdi 

Beşiktaş'ın Brezilyalı yıldızı Kleberson, Malmö karşısında mutlaka yerden oynamak zorunda olduklarını açıkladı. Sambacı, rakibin uzun savunma oyuncularına sahip olduğunu belirterek, "Fizik güçlerini kullanan takımlara karşı yerden oynamak her zaman sonuç getirir. Çok pas yapmalıyız. Bu düzen onların hata yapma yüzdesini artırır" dedi. 
Ailton da Beşiktaş için çok önemli olan bu 90 dakikada mutlaka gol atmak istediğini dile getirdi. Brezilyalı yıldız, "Kazanıp turu geçmekten başka bir düşüncemiz yok. Bunu yapabilecek güçteyiz" yorumunu yaptı. 

Serum takviyesi 

Malmö maçı öncesinde besin zehirlenmesi geçiren oyunculara yoğun bakım sürüyor. Kulüp doktorları bugün zorlu rövanş öncesinde ishal olan Cordoba'ya serum tedavisi uyguladı. Kolombiyalı kalecinin maça yetişme ihtimalinin riske girdiği bildirildi. Bu arada yönetim, oyuncuların neden zehirlendiğini araştırmaya başladı. Siyah - Beyazlılar, konunun kesinlik kazanmasının ardından hukuki yollara başvuracak. 

'Daha güçlüyüz' 

Beşiktaş'ın emektar kaptanı Tayfur, Malmö'den daha kaliteli bir ekip olduklarını ve sahaya tur için çıkacaklarını açıkladı. Tayfur, "Böyle bir atmosferde rakibin kim olduğu önemli değil. Bizim nasıl oynayacağımız önemli. Gerçek Beşiktaş'ı sahaya yansıtabilirsek maçı rahat kazanırız. Bu bizler için en son ve keskin viraj. Hedefimiz tur" dedi. Futbol Şube Sorumlusu Kıvanç Oktay da takıma güvendiklerini tekrarladı. 

Tarihi fırsat 

Kartal, Avrupa kupalarında İsveç takımlarına karşı bir türlü istediği sonuçları alamıyor. Bugüne kadar İsveç takımlarıyla 7 kez karşılaşan Beşiktaş, bu maçların 4'ünü kaybetti, 2'sinden beraberlikle ayrıldı, 1 maç da berabere bitti. Siyah - Beyazlılar, deplasmanda oynadığı 3 maçtan da yenilgiyle ayrıldı. Beşiktaş, bugünkü Malmö maçını kazanıp, İsveç ekiplerine karşı yaşadığı şanssızlığı kırmanın hesaplarını yapıyor. 

Fener modeli 

Malmö Teknik Direktörü Tom Prahl, Beşiktaş'ı en son derbi maçında izlediğini ve Siyah - Beyazlılar'a karşı Fenerbahçe'nin sistemiyle oynayacaklarını açıkladı. Prahl, "Beşiktaş, başta Ailton olmak olmak üzere çok yönlü ve maçın kaderini her an değiştirebilecek hücum oyuncularına sahip. Çok adamla üstümüze gelecekler. Kontratak oynayacağız. Kleberson'a kesinlikle topla fazla oynama şansı vermemeliyiz" ifadelerini kullandı. 

Nasıl tur atlar 
İstanbul'daki ilk maçı 1 - 0 kaybeden Beşiktaş, Malmö deplasmanında 90 dakikayı galip tamamlamak zorunda. Siyah - Beyazlılar, her türlü beraberlik halinde UEFA Kupası'na veda edecek. 1 - 0'lık Beşiktaş galibiyeti ise maçı uzatmaya taşıyacak. Siyah - Beyazlılar, gollü tek farklı galibiyetler alması durumunda da bir üst tura adını yazdıracak. 


</TEXT>
</DOC>
