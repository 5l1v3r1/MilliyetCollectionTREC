<DOC>
<DOCNO> 375173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sontur28.html </URL>
<DATE> 2005/09/02/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Türkiye'de polis bölgesinde 610 bin ruhsatlı silah var 
</HEADLINE>
<TEXT>

     Emniyet Genel Müdürlüğü Sözcüsü İsmail Çalışkan, polis bölgesinde 601 bin ruhsatlı silah bulunduğunu belirterek, yaralanmalar ve ölüm olaylarına yol açan gelişigüzel ateş etme olaylarıyla ilgili dinamik tedbirler aldıklarını söyledi. 
     Haftalık bilgilendirme toplantısında konuşan İsmail Çalışkan, son zamanlarda kamuoyunda tartışma konusu olan bireysel silahlanma konusunda bilgi verdi. 
     Ateşli silahlarla ilgili konunun 6136 sayılı yasa ile düzenlendiğini, bu yasa çerçevesinde silahların ruhsata bağlandığını hatırlatan Çalışkan, silah kaçakçılığına karışan kişilere 5 yıldan 8 yıla, teşekkül suretiyle yapanlara ise 10 yıldan 15 yıla kadar hapis cezası verildiğini kaydetti. 
     Türk Ceza Kanunu’nun 170. maddesine göre, "kişileri tehlikeye atacak şekilde ateş açanlara" 6 aydan 3 yıla kadar hapis cezası öngörüldüğünü de vurgulayan Çalışkan, kişilerin rasgele ateş açmasını önlemek ve ateş meraklarını güvenli ortamlarda gidermeleri için 10 adet atış poligonunun hizmet verdiğini söyledi. 
     İsmail Çalışkan, polis sorumluluk bölgesinde 601 bin 689 ruhsatlı silah bulunduğunu, bunlardan 597 bin 121’inin tabanca, 4 bin 568’inin yivli av tüfeği olduğunu söyledi. Bu silahlardan 108 bin 689’unun kamu görevlilerinde, 51 bin 841’inin emekli kamu mensuplarında, 77 bin 892’sinin meslek mensuplarında ve 45.867’sinin can güvenliği 
     gerekçesiyle alan kişilerde bulunduğunu anlatan Çalışkan, bunlardan toplam 284 bin 289’unun taşıma ruhsatlı, 312 bin 832’sinin ise bulundurma ruhsatlı olarak verildiğini kaydetti. 
     
     ATEŞLİ SİLAHLARLA İŞLENEN SUÇLAR 
     Geçen yılın ilk altı ayında ateşli silahlarla işlenen suçlardan bin 393’ünün ruhsatlı silahlarla, 5 bin 352’sinin de ruhsatsız silahlarla işlendiğinin tespit edildiğini, 2005 yılının ilk altı ayında ise ateşli silahlarla işlenen suçlardan bin 320’sinin ruhsatlı silahlarla, 6 bin 105’nin de ruhsatsız silahlarla gerçekleştirildiğini belirten Çalışkan, şunları söyledi 
     "Genel müdürlüğümüz, doğuracağı kötü sonuçlarını düşünmeyen kişiler tarafından olur olmaz bahanelerle gelişigüzel kullanılması sonucu masum kişilerin yaralanmasına ve hatta ölümlerine yol açabilen ateşli silahlarla işlenen suçların önüne geçilmesi için, dinamik olarak yasal ve idari tedbirler almakta ve günün değişen şartlarına göre çalışmalarına devam etmektedir." Toplantının ardından gazetecilerin sorularını yanıtlayan Çalışkan, bir gazetecinin, "El Kaide terör örgütünün Avrupa’da yapacağı eylemlerle ilgili Türkiye’de örgütlendiğine dair yabancı basında yer alan haberleri" hatırlatması üzerine, "İstihbarat örgütlerimiz bu konuda çalışmalarını sürdürüyor, değerlendirmelerini yapıyor. 
     Çalışmalar, olayların meydana gelmeden önlenmesine yöneliktir" dedi. 
     
     'ASLINDA BÖYLE BİR DURUM YOK' 
     Çalışkan, bir gazetecinin, "Ankara Ticaret Odası’nın emniyet istatistiklerine dayanarak hazırladığı raporda, suçların arttığına dikkati çektiğini" hatırlatması üzerine ise, köyden kente göçün artması ve bazı suçlara geçen yıldan itibaren numara verilerek istatistiklere dahil edilmesi nedeniyle suçların artmış gibi göründüğünü, aslında böyle bir durumun söz konusu olmadığını bildirdi. 
     Çalışkan, suçların aydınlatılmasında geçmiş yıllara göre yüzde 19’luk bir artış olduğunu bildirdi. 
     İsmail Çalışkan, başka bir soru üzerine, İçişleri Bakanlığı’nın bugün yayınladığı bir genelgede, silah kullanılması konusunda halkın aydınlatılması yönünde kampanyalar düzenlenmesinin öngörüldüğünü bildirdi. 
     Çalışkan, bir soruyu yanıtlarken de Sivas olayları sanıklarından Muhammed Nuh Kılıç hakkında, 26 Ağustos tarihinde İnterpol tarafından kırmızı bülten çıkarıldığını da kaydetti. 
     
</TEXT>
</DOC>
