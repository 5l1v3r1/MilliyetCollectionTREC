<DOC>
<DOCNO> 358275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sondun13.html </URL>
<DATE> 2005/07/05/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Live 8'in ardırdan gözler G8 zirvesinde 
</HEADLINE>
<TEXT>

     HİLAL YILMAZ Londra DHA 

      AFRİKA’da yoksulluğun önüne geçmek amacıyla haftasonunda dünyanın çeşitli kentlerinde düzenlenen Live 8 konserlerinin ardından, gözler bu hafta İskoçya’da düzenlenecek G8 zirvesine çevrildi. 
     6-8 Temmuz tarihlerinde İskoçya’nın Edinburg kenti yakınlarındaki Gleneagles Oteli’nde bir araya gelecek sanayileşmiş 8 ülke liderlerinin, Live 8 konserinin çağrısına kulak asıp asmayacağı özellikle İngiltere’de tartışma konusu oldu. İngiliz basını, Afrika’ya yapılan yardımın 2 katına çıkarılmasını savunan İngiltere Başbakanı Tony Blair’in, diğer liderler tarafından yalnız bırakıldığını yazdı. 
     
     ’BUSH İÇİN ÖNCE ABD’NİN ÇIKARLARI GELİYOR’ 
     ’The Guardian’ gazetesi, ABD Başkanı Bush’un, ’Benim için Amerika’nın çıkarları önceliklidir’ mesajının altını çizerek, Live 8 konserinin amacına ulaşmasının son derece zor olduğunu belirtti. Gazete, Afrika’ya yapılan yardımın artırılmasına itiraz eden bir başka ismin ise Almanya Başbakanı Gerhard Schröder olduğunu söyledi. 
     İngiltere’de yayınlanan bir diğer gazete ’The Independent’ ise yaklaşık 250 bin kişinin izlediği Londra Hyde Park’taki konserde Afrikalı sanatçılara yer verilmemesini elleştirdi. Londra’da sahne alan Madonna, U2, Elton John, Pink Floyd, Robbie Williams, REM ve Sting gibi dünyaca ünlü sanatçılar ’Afraika’nın kalkınması ve yoksulluğun sona ermesi’ mesajını verirken, önümüzdeki çarşamba günü İskoçya’da toplananacak 8 liderin gündeminin ’Afrika’nın kalkınmasından’ çok ’iklim değişikliği’ üzerinde yoğunlaşacağı belirtildi. 
     Yaklaşık 3 milyar kişinin televizyon ve internetten takip ettiği Live 8 konserine, 26.4 milyon kişi de destek mesajı göndermişti. 
     
</TEXT>
</DOC>
