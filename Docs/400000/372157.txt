<DOC>
<DOCNO> 372157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/soneko25.html </URL>
<DATE> 2005/08/23/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
TEKEL, yeni yılda görücüye çıkacak... 
</HEADLINE>
<TEXT>

     Hüseyin Tunçay AA 

TEKEL'de yeniden yapılandırma çalışmaları hızlanırken, Sigara Bölümü'nün diğerlerinden ayrılması ve karlı duruma getirilmesi hedefleniyor. 
     Alınan bilgiye göre, daha önce iki kez ihaleye çıkarılan ancak ilkinde fiyat yetersizliği, ikincisinde ise teklif gelmemesi nedeniyle ihalesi iptal edilen TEKEL'de Sigara Bölümü'nün, yaprak tütün, tuz gibi diğer bölümlerden ayrılması düşünülüyor. 
     Diğer işletmelerdeki yüklerin tütünün maliyetine yansıdığı, bunun da sigara bölümünün karlılığını etkilediği belirtilirken, ayrılan bölümlerin ise karlılık durumuna göre ya rehabilitasyonu yoluna gidilebileceği ya da kapatılacağı ifade ediliyor. 
     
     SON ÇEYREKTE KAR HEDEFLENİYOR 
     Bu arada TEKEL'deki yeniden yapılandırma çalışmalarının Eylül ayı sonuna kadar tamamlanması ve son çeyrekte sigara bölümünün, kar eder hale getirilmesi hedefleniyor. 
     Bunun ardından gelecek yıl, TEKEL'in yeniden ihaleye çıkarılmasının gündeme getirileceği kaydediliyor. 
     
     SATIŞ YÖNTEMİ NET DEĞİL 
     Öte yandan bundan önceki ihalelerde TEKEL'de blok satış yöntemi denenirken, bu ihalede de bunun ağır bastığı görülüyor. 
     Ancak bu kez yerli yatırımcıların da ihaleye girebilmesi olanak tanınması amacıyla, çoğunluk hissesi satışının da gündeme gelebileceği ifade ediliyor. 
     Ancak bu yöntemlerle özelleştirmenin mümkün görülmemesi durumunda ise pazarlama biriminin devredilebileceği kaydedilirken, bunun en son çare olacağı, çünkü buranın devrinin ardından blok satışın güç olacağı vurgulanıyor. 
     
</TEXT>
</DOC>
