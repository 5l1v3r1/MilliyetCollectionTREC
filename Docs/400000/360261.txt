<DOC>
<DOCNO> 360261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/spor/aspo.html </URL>
<DATE> 2005/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Biz de seni çok sevdik 
</HEADLINE>
<TEXT>


Spor yayıncılığında kalite ve sağduyu kriterlerinin öncülerinden olan Kenan Onuk hayatını kaybetti. Onuk'un vefatı büyük üzüntü yarattı 


NTV Spor Yayınları Koordinatörü Kenan Onuk, hayatını kaybetti. Onuk, uzun süredir mücadele ettiği amansız hastalığa yenik düşerek, tedavi gördüğü özel hastanede sabaha karşı yaşamını yitirdi. 
1954 yılında İzmir'de doğan Kenan Onuk, Ankara Üniversitesi Siyasal Bilgiler Fakültesi'ni bitirdi. Gazetecilik mesleğine 1974 yılında TRT'de muhabir olarak başlayan Onuk, daha sonra özel televizyonlarda çalıştı. Onuk, 1996 yılından bu yana, kuruluşunda yer aldığı NTV televizyonunda görev yapıyordu. 
Çeşitli gazetelerde de spor eleştirileri yazan Kenan Onuk, evli ve bir çocuk babasıydı. Onuk'un cenazesi dün Teşvikiye Camii'nde ikindi namazına müteakip kılınan cenaze namazının ardından toprağa verildi. 

Spor dünyası yasta 

NTV Spor Yayınları Koordinatörü Kenan Onuk'un ölümü tüm spor camiasında şok etkisi yarattı. Çalışma arkadaşları ve dostları, Onuk'un yerinin kolay dolmayacağını, önemli bir kişiliği kaybettiklerini belirttiler 


Kenan Onuk, NTV'de yaptığı "90 Dakika" programı da dahil olmak üzere, spor yayıncılığında kalite ve sağduyu kriterlerinin öncülerinden biri olarak kabul ediliyordu. Türkiye, buz pateni ve atletizmi, Onuk'un kusursuz Türkçesiyle dinleyerek tanıdı. 
Onuk için önce çalıştığı NTV'de bir tören yapıldı. Buradaki konuşmaların ardından Onuk'un cenazesi alkışlar arasında alınarak Teşvikiye Camii'ne getirildi. İkindi vakti kılınan namazın ardından Onuk'un cenazesi Zincirlikuyu Mezarlığı'na götürülerek toprağa verildi. 
Cenaze törenine İstanbul Valisi Muammer Güler, Büyükşehir Belediye Başkanı Kadir Topbaş, Emniyet Müdürü Celalettin Cerrah, UEFA Asbaşkanı Şenes Erzik, TMOK Başkanı Togay Bayatlı, Futbol Federasyonu Başkan Vekili Şekip Mosturoğlu, MHK Başkanı Ufuk Özerten, Milli Takımlar Sorumlusu Fatih Terim, Beşiktaş Başkanı Yıldırım Demirören, Galatasaray Başkanı Özhan Canaydın ile Fenerbahçe Asbaşkanı Mahmut Uslu'nun da aralarında bulunduğu spor, siyaset ve medya dünyasından isimler katıldı. 

Keyif ve ibretle anacağız 

Attila Gökçe Milliyet Gazetesi 

Kenan Onuk benim 30 yıllık dostumdu. Sporun her dalında derin bilgiye, felsefeye ve yenilikleri izlemeye önem veren bir anlayış sahibiydi. Gazeteciliğin son zamanlarda oldukça yaygın kötü akımlarına hiçbir zaman kendini kaptırmadı. Tiraj ve reyting uğruna sığ ve ucuz polemikler yapmaktan kaçındı. Laf ebeliğinden uzak durdu. Özellikle atletizm, artistik patinaj, cimnastik dallarında uzmanlaştı. Olimpiyat oyunlarında yabancı meslektaşlarının dahi başvuracağı bir yetkinlik kazandı. TRT'de, Show TV, atv ve son olarak sıfırdan servis kurduğu NTV'ye büyük hizmeleri vardır. İlkeli, dürüst, polemikten uzak tartışmacılığı hepimize örnek olmalıdır. Uzmanlaşmayı amigoluk ya da kulüp çığırtkanlığı olarak algılayıp insanları birbirine düşüren kötü örneklere bakınca Kenan Onuk'un değeri çok daha iyi anlaşılır. O, toplumumuzun bir daha zor yetiştirebileceği bir değerdir, anıları benim için çok önemli. Onları keyifle ve ibretle anımsayacağım. 

Bir TV ustasıydı 

Doğan Koloğlu Vatan Gazetesi 

Babıali'de pek az yönetici Kenan Onuk kadar TV'deki programları gerçekten seyredilir kalitede tutabilirdi. Düşünün bir tarafta Hıncal Uluç, karşısında Haşmet Babaoğlu. Kenan efendiliğiyle dengeleri bozmadan her programı seyredilir düzeyde yürüttü. Üstelik hiç kimseye bir şikayeti olmadan, hastalığını da beraber taşıdı. Gerçekten ölümüne üzülmemeye imkan yok. Onun gibi efendilikle, eski Babıali ustalığını götürecek yönetici kalmadı. Üstelik atletizmden güreşe kadar her dalda konuşmasını bilen, aranılacak bir TV ustasıydı. 

Anlatımı h l belleğimde 

Şansal Büyüka Show TV Genel Müdür Yardımcısı 

Çok verimli bir çağında gitti. Çok da mücadele verdi, bu hastalığa karşı. Başkası olsa, daha erken teslim olurdu. Ölümüne bir maç oynadı ama kaybetti. Bunu gidenin arkasından klasik bir laf olarak söylemiyorum. Gerçekten kolay kolay unutulmayacak bir değer değildir. Çok yönlü bir televizyoncuydu. Atletizm anlatımı bugün gibi çok taze, çok canlı belleğimde. 

Genç nesile örnekti 

Onur Belge TSYD Başkanı 

O bir son beyefendiydi. En ateşli anlarda sakinliğini, ağır başlılığını korurdu. Kendisinin sesini ilk cimnastik ile bütünleştirdik. Atletizmde de önemli bir otoriteydi. Cüneyt Koryürek gibi bir ustayı dalına basıp kızdırabilecek kadar. Sakinliğini hiç bozmadan işini yapardı. Hıncal Uluç'un yer aldığı ve çoğunlukla köpürerek yorum yaptığı programdaki denge unsuru oluşu, onun kültürünü, bilgi birikimini, terbiyesini en iyi yansıtan durumdur. Yeri doldurulmaz bir spor yazarını kaybettik. Genç nesile kendisini örnek gösteriyorum. 

Sırası gelmemişti 

Cüneyt Koryürek Atletizm Otoritesi 

Kenan'ı iki yönüyle ele almak lazım. İnsan olarak ve spor yazarı olarak. Düzgün, kaliteli, bilgili , nazik bir insandı. Aynı zamanda sporu sadece futbol olarak kabul etmeyen ender spor yazarlarından biriydi. Atletizmde Golden Lig yarışmalarını birlikte Türkiye'ye duyururduk. Kendisi gibi kaliteli programlar yapardı. Hep takım ruhuyla çalıştı. Onun için arkasında güzel bir ekip bıraktı. Genç yaşta sırası gelmeden aramızdan ayrıldı. 

Sporda bir ışıktı 

Şenes Erzik UEFA Asbaşkanı 

Çok değerli ve çok yönlü bir insanı genç yaşta kaybettik. Kenan Onuk'la birlikte güzel günlerimiz oldu. Onun genç, ateşli çalışma ortamlarına bir nebze de katkımız olduğu için mutluyum. Onuk spor basınına bir ışık olarak yerleşti. Bilimsel çalışmaya verdiği önem ve çalışmalarındaki başarıları spor medyası unutmayacak. Onun çalışmalarından ışık alıp geleceğe yönelecek gençler olacaktır. 

İki aşkı vardı 

Fuat Akdağ NTV Spor Müdürü 

İki aşkı vardı, Spor ve sanat. İkisinde de basın sektöründe çok önemli, ustaca eserler verdi. İki aşkında da değerli eserler bırakarak gitti. Bıraktığı en önemli eser de bu iki konudaki hedeflerdi. Bu benim için aynı zamanda bir milat. Ondan çok şey öğrendim fakat öğreneceğim daha çok şey vardı. Onu erken kaybettik. Tüm ölümler erkendir ama Kenan abi henüz 51 yaşındaydı. 

Onu çok arayacağız ' 

Haşmet Babaoğlu Vatan Gazetesi 

Ne yazık ki artık tedavülden kalkmak üzere olan bir spor gazetecisi tipi vardı. Bu tip gerçek bir spor aşığıdır. İşte Kenan en iyi örneklerinden biriydi. Atletizm konuşurken gözlerinin nasıl parladığını birçok insan bilmez ama ben bilirim. Abartısız, iddiasız, kavgasız bir yolda ilerledi. 90 dakika'da 8 yılımız geçti. Türk spor medyasında bir programı 8 yıl sürdürebilmek nedir, içinde olmayan anlayamaz. O bunu becermişti. 


</TEXT>
</DOC>
