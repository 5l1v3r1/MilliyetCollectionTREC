<DOC>
<DOCNO> 386444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sontur14.html </URL>
<DATE> 2005/10/13/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Attila İlhan, son yolculuğuna uğurlanıyor 
</HEADLINE>
<TEXT>

     Ünlü şair ve yazar Attila İlhan, son yolculuğuna uğurlanıyor. 
     İlhan için ilk tören, ''Attila İlhan'la Yolculuk'' programını yaptığı Mecidiyeköy'deki Kanaltürk televizyonu önünde düzenlendi. 
     Attila İlhan'ın Türk Bayrağı'na sarılı naaşı, alkışlar eşliğinde hazırlanan platforma konuldu. 
     Törende bir dakikalık saygı duruşunda bulunulmasının ardından konuşan Kanaltürk İcra Kurulu Başkanı Tuncay Özkan, İlhan'ın Kanaltürk televizyonunun kurucuları arasında bulunduğunu söyledi. 
     Özkan, ''Burası Attila İlhan'ın son yolculuğu değil, yeni güçlü yolculuğunun başlangıcı'' dedi. 
     Attila İlhan'ın bir yurtsever olduğunu vurgulayan Özkan, fikirleri ve düşüncelerinin yaşama devam edeceğini kaydetti. 
     Konuşmanın ardından din görevlisi tarafından İlhan için dua edildi. 
     Daha sonra Attila İlhan'ın naaşı alkışlar ve binadan atılan karanfiller eşliğinde omuzlara alınarak, ikinci törenin gerçekleştirileceği Atatürk Kültür Merkezi'ne AKM götürülmek üzere cenaze aracına konuldu. 
     Törene, Attila İlhan'ın kardeşi Çolpan İlhan, Cengiz İlhan, yeğeni Kerem Alışık, DİSK Genel Başkanı Süleyman Çelebi, CHP İstanbul İl Başkanı Şinasi Öktem, Şişli Belediye Başkanı Mustafa Sarıgül, Türkiye Gazeteciler Cemiyeti Başkanı Orhan Erinç ve Vural Savaş'ın aralarında bulunduğu çok sayıda kişi katıldı. 
     Bu arada, Kanaltürk binasına asılı ve üzerinde Attila İlhan'ın ''An gelir Attila İlhan ölür'' dizelerinin yer aldığı posteri ile tabutunun önüne bırakılan ''Çolpan-Kerem-Sadri'' yazılı çiçek dikkat çekti. 
     Öte yandan tören sırasında Attila İlhan'ın kendi sesinden şiirleri, hoparlör aracılığıyla katılanlara dinletildi. 
     
</TEXT>
</DOC>
