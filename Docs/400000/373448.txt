<DOC>
<DOCNO> 373448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/son/sontur37.html </URL>
<DATE> 2005/08/27/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Alman turist kanyona düştü... 
</HEADLINE>
<TEXT>

     Antalya’nın Kemer İlçesi’ne bağlı Göynük Beldesi’nde, arkadaşlarıyla çıktığı dağ yürüyüşünde kanyona düştüğü bildirilen Alman turisti bulmak için çalışma başlatıldı. 
     AA muhabirinin edindiği bilgiye göre, Almanya’dan 5 arkadaşıyla Antalya’nın Kemer İlçesi’ne tatile geldiği belirtilen 25 yaşındaki Marcus Waldher, arkadaşlarıyla birlikte Göynük Kanyonu’nda yürüyüşe çıktı. Yürüyüş sırasında dengesini kaybeden Waldher, kanyondan düştü. 
     Yaklaşık 50 metre yüksekliğindeki kanyonda gözden kaybolan Alman turist, arkadaşlarının ve jandarma ekiplerinin yaptığı çalışmalara rağmen bulunamadı. 
     Alman turisti arama çalışmalarına, yarın 20 kişilik AKUT ekibi de katılacak. 
     
</TEXT>
</DOC>
