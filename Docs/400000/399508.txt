<DOC>
<DOCNO> 399508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/spor/axspo02.html </URL>
<DATE> 2005/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırım çıkış 
</HEADLINE>
<TEXT>


Fenerbahçe Başkanı Aziz Yıldırım, Futbol Federasyonu'na yüklendi, "Sorumlu şahıslar, organizasyondaki bozukluklar anlamında özeleştiri yapmalı. Erdemli davranmalılar" dedi 


Sarı - lacivertli kulübün başkanı Aziz Yıldırım, Şükrü Saracoğlu Stadı'nda İsviçre ile oynanan milli maçtan sonraki olayları eleştirdi, federasyona sert mesajlar gönderdi. 
Fenerbahçe Dergisi'nin 34. sayısında yayınlanan yazısında, İsviçre karşılaşma sonrası yaşanan sürecin herkesi şoke ettiğini belirten Yıldırım, "Ülke olarak Avrupa Birliği'ne girmek için uğraştığımız şu günlerde, bizleri tanıtacak en önemli organizasyonlarda güzel sonuçlar almak yerine, mahkemelerde hesap sorulan konuma düşmenin kabul edilecek hiçbir yanı yoktur. Sorumlu olan şahıslar, organizasyondaki bozukluklar anlamında öz eleştirilerini yapabilmelidir" diye konuştu. 

"Yenilenmek şart" 
Federasyonu daha sorumlu davranması gerektiğinin altını çizen Yıldırım, şöyle devam etti "Unutulmaması gerekir ki sportif başarıların devamının gelmesi uygulanan yöntem ve sistemlerle, bunları yürüten kurumların kendilerini yenilemelerine bağlıdır. Yaşanan gerginliklerin tırmanmaması ve kitlelerin galeyana gelmemesi için her zaman çağa ayak uyduran yöntem ve çözümler üretilmelidir. Futbol Federasyonumuz bu noktada üzerine düşen görevi yapmalı ve erdemli davranmalıdır". 
Fenerbahçe Başkanı, yabancı oyuncu sınırlandırmasının kaldırılması konusundaki ısrarını sürdürdüğünü de vurguladı. Aziz Yıldırım, "Türk sporunun önü açılmalıdır. Milli takım ve kulüpler bazında bu şartlar bir an evvel sağlanmalıdır. Geleceği görmenin zamanı gelmiştir" ifadelerini kullandı. 

Daum endişeli 

Teknik Direktör Christoph Daum, yarınki Trabzonspor maçı için futbolcularını psikolojik terapiye aldı. 
Galatasaray galibiyetinin takımda rehavet yaratmasından endişe duyan Alman çalıştırıcı, dünkü antrenman öncesi Samandıra Tesisleri'nde bir toplantı yaparak, oyuncularına uyarı yağdırdı. Trabzonspor'un ligde içinde bulunduğu durumun önemli olmadığının altını çizen Fenerbahçe'nin hocasının, "Rakibimiz bu sezon çok kötü günler yaşıyor. Ancak bir çıkış peşindeler. Son Rize maçında iyi bir futbol ortaya koydular. Çok tehlikeli durumdular. Bize patlayabilirler. Herkes dikkatli olsun. Gevşemek yok. Sizden aynı ciddiyetle işinize sarılmanızı istiyorum" diye konuştuğu öğrenildi. 

PSV maçında sahada 

YUSUF KOBAL 

Kasığındaki sakatlık nedeniyle ligde Vestel Manisaspor ile Galatasaray, Şampiyonlar Ligi'nde de Milan maçlarında forma giyemeyen Alex de Souza için Fenerbahçe'de adeta seferberlik ilan edildi. 
Kulüp doktorları, kasığındaki ödem nedeniyle sıkıntı yaşayan Brezilyalı yıldıza yoğun tedavi uyguluyor. Alex'in sakatlığının büyük ölçüde geçtiği, idman eksikliğinin sıkıntı yarattığı bildirildi. Teknik Direktör Daum'un, Şampiyonlar Ligi'ndeki kritik PSV Eindhoven maçı nedeniyle bu futbolcuyu Trabzonspor önünde riske etmek istemediği ifade edildi. Bu arada Alex dünkü idmana çıktı ve fizyoterapist eşliğinde takımdan ayrı çalıştı. 

'Belki UEFA'yı alırız' 

Başkan Yardımcısı Nihat Özdemir, farklı Milan mağlubiyetinin yabancı sınırlamasından kaynaklandığını savundu. Hedeflerinin Avrupa'da başarı olduğunu vurgulayan Özdemir, "PSV karşılaşmasının telafisi yok. Galip gelip, UEFA Kupası'na gitmek istiyoruz. Belki bu sene UEFA Kupası'nı kazanırız. Futbol şansa ve tesadüfe bağlı" dedi. 


</TEXT>
</DOC>
