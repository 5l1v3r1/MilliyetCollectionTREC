<DOC>
<DOCNO> 375265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/siyaset/axsiy01.html </URL>
<DATE> 2005/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Akil Adamlar' belirlendi 
</HEADLINE>
<TEXT>


BM Genel Sekreteri Annan, 'Medeniyetler İttifakı' projesinde görev alacak 'Akil Adamlar Grubu' için 18 ismi açıkladı. Devlet Bakanı Aydın'ın eşbaşkan olduğu grup ilk toplantısını kasımda yapacak 


BM Genel Sekreteri Kofi Annan, Türkiye ve İspanya'nın önderliğinde yapılan "Medeniyetler İttifakı" projesinde görev alacak "Akil Adamlar Grubu" üyelerini belirledi. Grubun eşbaşkanlıklarını Türkiye'den Devlet Bakanı Mehmet Aydın, İspanya'dan "Barış Vakfı" başkanı ve eski UNESCO Başkanı Federico Mayor üstlenecek. 
BM Sözcü Yardımcısı Marie Okabe'nin dünkü açıklamasına göre, Annan, Akil Adamlar Grubu üyeliği için 18 isim belirledi. Açıklamada, bu grubun görevinin, başta radikalliği güçlendiren siyasi, sosyal ve dini güçler olmak üzere, uluslararası barış ve güvenliğe yönelik ortaya çıkan yeni tehditleri değerlendirmek, tehditlere karşı kurumsal ve sivil toplum düzeyinde ortak eylemler belirlemek, devletlere, uluslararası örgütlere ve toplumlar arasında uyumu geliştirmeye yönelik faaliyet gösteren sivil topluma uygulanabilir eylem programı önermek olduğu belirtildi. 
Projenin ilk toplantısını kasımda İspanya'nın Palma de Mallorca adasında yapacak olan grup, 2006'nın ikinci yarısında Annan'a rapor sunarak, uluslararası topluma uygulanabilir bir eylem programı önerecek. n 

Listede kimler var 

Akil Adamlar Grubu şu isimlerden oluşuyor Eski İran Cumhurbaşkanı Muhammed Hatemi, Katar Eğitim, Bilim ve Toplum Geliştirme Vakfı Başkanı Şeyh Mozah, Tunus'un eski Eğitim Bakanı Dr. Muhammed Çarfi, Mısır'dan İskenderiye Kütüphanesi Başkanı Dr. İsmail Serageldin, Fas Kralı 6. Muhammed'in özel danışmanı Andre Azoulay, eski Senegal Başbakanı Mustafa Niasse, Cape Town'un eski Başpiskoposu Desmond Tutu, eski Fransa Dışişleri Bakanı Hubert Vedrine, İngiltere'den din tarihçisi Karen Armstrong, Rusya'dan Moskova Üniversitesi Stratejik Etütler Enstitüsü Başkanı Prof. Vitaly Naumkin, ABD'den Müslüman - Hıristiyan Anlayış Merkezi Kurucu Başkanı ve Oxford İslam Dünyası Ansiklopedisi Yayın Yönetmeni Prof. John Esposito, ABD'den haham Arthur Schneier, Uruguay'dan İnter -Amerikan Kalkınma Bankası'nın eski Başkanı Enrique Iglesias, Pakistan'dan BM Genel Sekreteri Özel Danışmanı Dr. Nafis Sadık, Hindistan'dan Hindustan Times Gazetesi İdari Direktörü Shobana Bhartia ve eski Endonezya Dışişleri Bakanı Ali Alatas. 


</TEXT>
</DOC>
