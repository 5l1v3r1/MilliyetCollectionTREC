<DOC>
<DOCNO> 366320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/yazar/tamer.html </URL>
<DATE> 2005/08/02/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Ayda 15 YTL çocuk yardımı, doğurganlığı teşvik etti 
</HEADLINE>
<TEXT>

Sağlık Bakanlığı, yıllardır bedava spiral hizmetiyle doğum kontrolünü teşvik ederken, Atalay'ın bakanlığı istemeden de olsa doğumu teşvik etmeye başladı 

Gazetemizin "Baba Beni Okula Gönder" kampanyası çerçevesinde geçen hafta Muş Valisi İbrahim Özçimen, Muş Milli Eğitim Genel Müdürü Yaşar Sarıyar ve Muşlu işadamlarını Milliyet binasında biraraya getirdik. Aslen Muşlu olan Kadıköy Belediye Başkanı Selami Öztürk ve Muş'la hiçbir alakası olmadığı, hayatında hiç Muş'a gitmediği halde, bizim kampanya çerçevesinde Muş'un 2 köyünde 4 derslik yapımı için 100 bin YTL bağışta bulunan işadamı Nabi Cerit ile ÇYDD Başkanı Prof. Dr. Türkan Saylan'ın da katıldığı toplantıda sadece Muş için değil, Türkiye geneli için çok yararlı fikir alışverişinde bulunduk. 
Biliyorsunuz kız çocukları okullaşsın, okumayan tek kızımız kalmasın diye uğraşıyoruz. 2001'deki derin ekonomik krizin ardından Dünya Bankası'nın en yoksul kesime nefes aldırmak üzere devreye soktuğu 500 milyon dolarlık kredi de kızların okullaşmasını teşvik ediyor. 

Şartlı nakit transferi 
Devlet Bakanı Beşir Atalay'a bağlı Sosyal Yardım ve Dayanışma Fonu Fak - Fuk - Fon aracılığıyla yürütülen Sosyal Riski Azaltma Projesi SRAP çerçevesinde, toplumun en yoksul 6'lık kesimine şu kategorilerde "Şartlı Nakit Transferi" yapılıyor 
İlköğretime devam eden erkek öğrencilere ayda 19.5 YTL İlköğretime devam eden kız öğrencilere ayda 23 YTL Ortaöğretime devam eden erkek öğrencilere ayda 28 YTL Ortaöğretime devam eden kız öğrencilere ayda 39 YTL Sağlık yardımı olarak her çocuğa ayda 15 YTL Her anne adayı için gebeliğin ilk 7 ayında ayda 18 YTL Her anne adayı için doğumda 50 YTL 
Yukarıdaki bilgileri veren Muş Valisi Özçimen, para miktarının her yıl ocak ayında TÜFE ve dolardaki artış oranında yeniden düzenlendiğini belirtiyor. 
2003 ortalarında pilot uygulamanın başladığı SRAP, 2004 başından beri peyderpey tüm illerde yaygınlaşmış. Haziran 2004'ten itibaren de Muş'ta uygulanmaya başlamış. 
Vali Özçimen'in verdiği bilgiye göre şartlı nakit müracaatları başladığından beri sadece Muş'ta 11 bin 250 kişi kayıt altına alınmış. Yani daha önce yok sayılan 11 bin 250 vatandaşımız kayıtlara geçmiş. Daha önce imam nik hıyla yaşayanlardan 3 bin Muşlu aile, resmi nik h yaptırmış. Sadece 2005'te 1300 çocuk nüfusa kaydedilmiş. 

Hamileliği teşvik mi 
Anlayacağınız gerek kadınların resmi nik hla kendilerini güvencede hissetmeleri, gerek ayda 10 YTL daha fazla para verilmek suretiyle kız çocuklarının okula gönderilmesinin teşvik edilmesi, gerekse çocukların düzenli sağlık kontrolünden geçirilmesi yönünde SRAP'ın sayısız yararları var. Ancak proje ilerledikçe, hiç arzu edilmeyen bir durumun da ortaya çıktığı gözlenmiş. 
Prof. Türkan Saylan dikkatimizi çekti Çocuklara ayda 15 YTL sağlık yardımı, hamile kadınlara ilk 7 ayda aylık 18 YTL ve doğumda bir kerelik 50 YTL'lik yardımı vatandaş, "doğumun teşviki" olarak algılamış olmalı ki, daha önce doğum kontrolü için ücretsiz spiral taktırmak üzere hastanelere gelen kadınlar, devlet hastanelerine son dönemde spirallerini çıkartmak üzere başvurur olmuşlar. 
Özellikle de Doğu ve Güneydoğu Anadolu'da... Niçin çıkartıyorsun diye sorulduğunda "Erkeğim bilir" diyorlarmış. Erkek de parayı alıp, lokantada - kahvehanede yiyormuş. 
Şartlı nakit transferinde aslında bu tehlike de göz önünde bulundurularak, paranın çocukların velisi olarak anneye verilmesi koşulu var. Ancak Doğu ve Güneydoğu'da erkek o parayı karısına bırakmıyor, para geldiği an erkeğin cebine giriyor. Ne kadar çok çocuk varsa, o kadar çok para 10 çocuk varsa, çocuk başına ayda 15 YTL'den 150 YTL 
Bir yandan Sağlık Bakanlığı, yıllardır bedava spiral hizmetiyle doğum kontrolünü teşvik ederken, diğer yandan Atalay'ın bakanlığı istemeden de olsa doğumu teşvik etmeye başlamış durumda. 



</TEXT>
</DOC>
