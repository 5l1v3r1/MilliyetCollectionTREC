<DOC>
<DOCNO> 366282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/spor/spo03.html </URL>
<DATE> 2005/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'ın keyfi kaçtı 
</HEADLINE>
<TEXT>


Bursaspor karşısındaki sürpriz mağlubiyet Galatasaraylı taraftarları şaşkına çevirdi. Sarı - Kırmızılılar, internet sitelerindeki forumlarda gelecekten fazla umutlu olmadıklarını dile getirdi 


Yurt dışı kamplarındaki hazırlık sınavlarında başarılı sonuçlar alan Galatasaray'ın, İkinci Lig A Kategorisi'nin dişli ekibi Bursaspor'a 2-0 yenilmesi teknik heyet, yönetim ve taraftarlara hayal kırıklığı yaşattı. 
İnternetteki sohbet forumlarında buluşan taraftarlar, kötü futbolun gelecek için olumsuz sinyaller verdiği görüşünde birleşti. Sarı - Kırmızılılar'ın büyük bir bölümü transferin yetersiz olduğunu belirtirken, mevcut kadronun Türkiye ve Avrupa'daki hedeflere ulaşacak kapasitede olmadığını vurguladı. 
Cim Bom'un defansın sağ ve sol kanatlarında, orta sahanın ortasında problem yaşadığına dikkat çeken taraftarlar, "Gerets lig için takımı sakladı Millet Everton'a 5 atarken Bursaspor bizimle dalga geçiyor. Büyük bir yıldız almak şart. Kadromuz güçleneceğine zayıfladı. Bu takımla işimiz zor" şeklinde görüş belirtti. 

'Bırakmayı düşündüm' 

ERHAN TELLİ 

Cim Bom'un golcüsü Hakan Şükür samimi itiraflarda bulundu. Futboldan hiçbir zaman bıkmadığını belirten milli forvet, "Futbola göre yaşıyorum ve hayatımı ona göre dengeliyorum. Konumum gereği güçlü olmam gerektiğini biliyorum. Buna karşın futbolu bırakmayı düşündüğüm günler de oldu ancak çalışma tempom buna engel oluyor" dedi. Galatasaray'ın güçlü bir kadrosu olduğunu da vurgulayan Hakan, "Transferde kim gelirse gelsin iyi işler yaparız. Sezona istediğimiz gibi başlayarak avantaj sağlamak istiyoruz" diye konuştu. 
Hakan Şükür, Fenerbahçe'nin Stephen Appiah transferine de değindi. Ganalı yıldızla İtalya'nın Parma takımında birlikte oynadığını hatırlatan tecrübeli futbolcu, "Gerçekten önemli bir transfer yaptılar. Orta sahaları şimdi çok kuvvetli oldu. Mevcut kadrolarında da yıldız futbolcular var. Ama birşey unutulmasın. Geçen sezon oynadığımız 3 maçın ikisini biz kazandık" ifadesini kullandı. 

Konyaspor startı 

Sarı - Kırmızılı takım, Konyaspor'la pazar günü Ali Sami Yen Stadı'nda oynayacağı lig maçının hazırlıklarına sabah yaptığı antrenmanla başladı. Teknik Direktör Gerets yönetimindeki çalışmada önceki akşam Bursaspor'a karşı forma giyen isimler koşu ile yetinirken diğer oyuncular çift kale maç oynadı. Hasan Şaş ve Volkan maçtaki başarılı performansları ile dikkat çekti. İdmana izinli olan Song katılmadı. Bugün izin yapacak olan Cim Bom hazırlıklarına yarın devam edecek. 

Elveda Pires 

Arsenal Teknik Direktörü Arsene Wenger, Galatasaray'ın transfer listesindeki ilk isim olan Robert Pires'in bir yıl daha takımda kalacağını açıkladı. İspanyol haber ajansı EPE'ye konuşan Wenger, Fransız yıldıza ihtiyacı olduğunu vurgulayarak, "Pires'ten çok memnunum ve kendisiyle devam etme kararı aldım. Hakkında çıkan transfer söylentileri bizi ilgilendirmez. Ona ihtiyacımız var. Pires sözleşmesi bitene kadar Arsenal forması giyecek" açıklamasını yaptı. 


</TEXT>
</DOC>
