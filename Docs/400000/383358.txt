<DOC>
<DOCNO> 383358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/sonspo12.html </URL>
<DATE> 2005/10/02/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Şahin Avrasya Maratonu'nun artık dünyada ses getirmesi lazım... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Kıtalararası Avrasya Maratonu'nun artık dünyada ses getiren bir organizasyon olmasını istediklerini söyledi. 
     Bu yıl 27.'si düzenlenen organizasyon kapsamında Halk Koşusu'na katılan ve maratonda dereceye girenlere BJK İnönü Stadı'ndaki törende ödüllerini veren Mehmet Ali Şahin, dağıtılacak para ödülünü yükselterek Avrasya Maratonu'nun dünyada sayılı organizasyonlar arasına girmesi için çalışacaklarını kaydetti. 
     Madalya töreni sonrasında, ''Kürsüde Türk sporcularını görmeyi arzu ederdim'' diyen Şahin, ''Her yıl Afrikalılar ilk 3'ü paylaşıyorlar. Federasyon başkanıyla görüştüm. Ciddi bir altyapı çalışmaları var. Sanıyorum gelecek yıllarda kürsüde Türk atletlerini de göreceğiz'' dedi. 
     İstanbul Büyükşehir Belediye Başkanı Kadir Topbaş ile, maratona ilgiyi daha artırmak için dağıtılan ödül miktarını yükseltmek konusunda görüştüğünü anlatan Şahin, ''Avrasya Maratonu'nun artık dünyada ses getirmesi lazım. 'Nerede maraton var' denildiği zaman, Avrasya Maratonu hemen akla gelmeli, bunu gerçekleştirmeliyiz. Biz bu potansiyele sahibiz'' diye konuştu. 
     
</TEXT>
</DOC>
