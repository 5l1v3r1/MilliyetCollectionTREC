<DOC>
<DOCNO> 351581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sontur02.html </URL>
<DATE> 2005/06/13/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Üçüncü kattan düştü, hastaneden kaçtı, sulama kanalına atladı... 
</HEADLINE>
<TEXT>

     Tolunay DUMAN DHA 

      MERSİN'in Tarsus İlçesi'nde, hırsızlık amacıyla girdiği 3'ncü kattaki evin balkonundan atlayınca polise yakalanan sabıkalı 25 yaşındaki Murat Aslan, tedavi için götürüldüğü hastaneden kaçtı. Kendini yaklaşık 2 kilometre kovalayan polisten kurtulmak için yüzme bilmediği halde sulama kanalına atlayan Aslan, polis ve çevredekiler tarafından boğulmaktan son anda kurtarıldı. 
     Olay, Öğretmenler Mahallesi'nde dün sabah meydana geldi. Hırsızlık ve yankesicilik' suçlarından sabıkalı Murat Aslan, Akay Güloğlu'na ait eve hırsızlık amacıyla girdi. Evden cep telefonu ve bir miktar para çalan Murat Aslan, bu sırada evdekilerin uyanması üzerine, telaşlanarak girdiği üçüncü kattaki evin balkonundan atladı. Yaklaşık 7 metre yükseklikten toprak zemine düşen Murat Aslan bayıldı. 
     
     HASTANEDEN KAÇTI 
     Olay yerine gelen polis, hayati tehlikesi olabileceği düşüncesiyle Aslan'ı Tarsus Devlet Hastanesi'ne götürdü. Beyin sarsıntısı geçirdiği belirlenen zarlı, Yoğun Bakım Ünitesi'nde tedavi altına alındı. Öğle saatlerinde kendine gelen Murat Aslan, kapıda bekleyen polislere yakalanmamak için ikinci kat havalandırma penceresinden atlayarak kaçmak istedi. Hastane görevlilerinin haber vermesi üzerine polis alarma geçti. Murat Aslan, peşine düşen polisleri atlatarak Mithatpaşa Mahallesi'ne yöneldi. 
     
     BOĞULMAKTAN SON ANDA KURTARILDI 
     Bu sırada, takviye polis ekiplerince etrafının sarıldığını ve yakalanacağını anlayan Aslan, yüzme bilmediği halde karşı tarafa geçmek için DSİ'ye ait su kanalına atladı. Kanaldan karşıya geçip izini kaybettirmek isteyen Aslan, bitkin düşünce suda boğulma tehlikesi atlattı. Bu sırada olay yerine ulaşan polisler suyun içinde batıp, çıkarak boğulmak üzere olan zanlıyı kurtarmak için harekete geçti. Polis, çevreden buldukları bir uzun sopayı kendisine uzatarak tutmasını sağlamaya çalışırken, çevreden yetişen gençler de kanala atlayarak Murat Aslan'a ulaştı. Kanal içinde baygın olduğu için bir süre sürüklenen genç, daha sonra güçlükle dışarıya alındı. Burada olay yerine çağrılan ambulansta görevli sağlık ekibince ilk tedavisi yapılan Murat Aslan, kaçtığı Devlet Hastanesi'ne tekrar götürülerek tedavi altına alındı. 
     Burada yapılan tedavisinin ardından mahkemeye çıkartılan Murat Aslan, tutuklandı. 
     
</TEXT>
</DOC>
