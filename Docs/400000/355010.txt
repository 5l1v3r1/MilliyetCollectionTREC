<DOC>
<DOCNO> 355010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/yazar/cemal.html </URL>
<DATE> 2005/06/24/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Avrupa yazıları 4 
</HEADLINE>
<TEXT>
Model kavgası, değişim krizi 

Avrupa Birliği krizde Neyin krizi bu .. Önce Fransa'yla Hollanda'da yeni anayasaların reddi, arkasından zirvede bütçe kapışması ve kilitlenme... Sonra da euro'nun dolar karşısında inişe geçişi... 
Günlerdir aynı sorular 
AB'de gidiş nereye Yaşanan neyin krizi Kökleri ne kadar derinde Bundan sonra iyice çözülür mü, yoksa toparlanır mı AB 
Kafalar karışık. 
Ancak, ağaçların üstüne çıkıp bakınca bir noktanın belirginleştiği söylenebilir. Avrupa'da yaşanmakta olan krizin perde arkasında bir model kavgası var. Bu kavgaya belki değişim krizi de denebilir. 
Bu çerçevede Avrupa Birliği için karşılığı aranan bazı sorular akla takılıyor Amerika'yla, Asya'yla, daha doğrusu bir Çin'le, bir Hindistan'la rekabet edecek ekonomik güce sahip olabilecek mi Avrupa Küreselleşmenin sorunları ile baş edebilecek mi Bunun için ekonomide gerekli yapısal ve de radikal reformları gerçekleştirebilecek mi 
Avrupa bunları yapamadı. 
Yapamadığı için de işsizlikle doğru dürüst mücadele edemiyor. Bugün Avrupa Birliği'nde toplam 20 milyon işsiz var. 
Büyüme hızı çok düşük. 
Tarım alanında uzun yıllardır reformcu adımlar atılamadığı için AB bütçesinin yüzde 42'si, toplam nüfusun yüzde 5'ini desteklemek için ayrılıyor. Bunun yüzde 22'si de Fransa'ya gidiyor. Başta İngiltere olmak üzere, Hollanda'yı, İsveç'i isyan ettiriyor bu dengesizlik... 
İşgücü piyasasının esneklikten yoksunluğu, vergi ve sosyal güvenlik düzenindeki ağırlık ve katılıklar yıllardır ekonomik büyümeyi frenliyor. Küresel rekabette Avrupa'yı zorluyor, geride bıraktırıyor. 
İşsizlik bu nedenle makul bir düzeye indirilemiyor AB'de. 
Avrupa, böyle giderse, jeopolitik açıdan gitgide önemsizleşecek, dünya sahnesinde siyasal oyuncu olarak nüfuzunu yitirmeye başlayacak ve küresel siyasette Amerika'dan sonra Asya'yla da aşık atamaz hale gelebilecektir. 
AB açısından bütün bu olumsuzlukların altında ekonomi yatıyor. Ekonomisini adam edemediği için krizde AB. Ve bu konuda iki ülke özellikle eleştiri oklarına hedef oluyor 
Fransa'yla Almanya. 
Bu iki ülke özellikle son on yıldır yapısal ekonomik sorunlarını çözemedikleri için kendileriyle birlikte AB'yi de aşağıya çekiyorlar. 
İşte model kavgası burada ortaya çıkıyor. Değişim krizi bu çerçevede kendini belli ediyor. 
Ekonomik alanda Thatchter'dan beri, Başbakan Blair'le de reformcu raydan ayrılmayan İngiltere şimdi bu model kavgasında liderliğe aday bir ülke konumuna geliyor. Bu açıdan Hollanda, İsveç'le birlikte AB'ye geçen yıl üye olan 10 ülkenin çoğunluğu da bu model kavgasında Blair'in ekonomi anlayışına yakın bir çizgide yer alıyorlar. 
Özetle deniyor ki 
İşsizlikle gerçekten mücadele edilecekse, refah düzeyi sistemli biçimde yükseltilecekse, bunun için ekonomik büyümeyi köstekleyen frenlerden kurtulmak şarttır bunun yolu da AB'de ekonomiyi daha liberal bir raya oturtmaktan geçiyor başka türlü küreselleşmenin sorunlarıyla başa çıkamaz Avrupa... 
Şu sözler, İngiliz Dışişleri Bakanı Straw'un 
"Avrupa'daki bölünmenin düğümlendiği yer şudur Gelecekle baş edebilecek bir Avrupa mı Yoksa geçmişin tuzağına düşmüş bir Avrupa mı " 
Model kavgası bu. 
Değişim krizi bu sözlerde yatıyor. 
İngiltere Başbakanı Blair'in yakın çevresinden olan, halen AB'nin ticaretten sorumlu komiserliğini yapan Peter Mandelson'ın şu sözleri de Avrupa Birliği içindeki 'model kavgası'nın çerçevesini çiziyor 
"Küreselleşmeyi sosyal adaletle evlendirebiliriz. Avrupa'da pazarları daha çok açarak ve ekonomik reformları gerçekleştirerek küreselleşme oyununda 'kazananlar'la 'kaybedenler' arasındaki uçurumu azaltabiliriz. Bunun için Avrupa'da yeni bir mutabakat bulunabilir." 
Avrupa'daki bu yeni mutabakat arayışının tarafları arasında, Fransa ve Almanya'da iktidar yürüyüşünü sürdüren Sarkozy ve Merkel gösteriliyor. 
Gerek Chirac'ın yerine geçmeye hazırlanan sağcı Sarkozy ile sonbaharda Schröder'in yerine Başbakanlık koltuğuna oturmasına kesin gözüyle bakılan muhafazakar Angela Merkel, ekonomide daha liberal ve piyasa ekonomisine dönük reformcu anlayışların temsilcileri olarak görülüyorlar. 
Ama yine de Fransa'yla Almanya'nın ekonomide daha devletçi, daha sosyal bir raydan çıkarak, daha liberal yeni bir raya oturup oturamayacakları, bunun için gerekli ekonomik ve toplumsal reformları başarıp başaramayacakları, yani bir modelden diğerine geçip geçemeyecekleri henüz bilinmiyor. 
Kolay da gözükmüyor bu. 
Şimdilik öyle anlaşılıyor ki, Türkiye'yi de çok yakından ilgilendiren ve temelinde model kavgası yatan değişim krizi daha bir süre devam edecek. Yanıtlardan çok soruların ve belirsizliklerin ağır bastığı bir dönem olacak bu. 
Avrupa yazılarının beşincisi yarın... 



</TEXT>
</DOC>
