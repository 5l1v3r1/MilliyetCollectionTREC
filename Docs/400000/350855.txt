<DOC>
<DOCNO> 350855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sonyas10.html </URL>
<DATE> 2005/06/10/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Hava için 'koyun idrarıyla çalışan otobüs' 
</HEADLINE>
<TEXT>

     İngiltere'nin güneyinde bir otobüs şirketi yöneticisinin, hava kirliliğine ''alternatif'' bir çözüm getirerek, otobüslerinden birinde yakıt olarak ''koyun idrarı'' kullandığı bildirildi. 
     The Guardian gazetesinde çıkan haberde, otobüsün koyun idrarı dolu bir ''rezervuar'' ile donatıldığını, böylece aracın emisyon değerlerinin azaltıldığını belirtildi. 
     Fikrin sahibi olan Stagecoach South otobüs şirketinin yöneticisi Andrew Dyer, bu tuhaf uygulamasını şöyle savundu 
     ''Bu kirliliği önlemenin yeni bir yolu ve bu yolun geleceğinin olduğunu düşünüyorum. Yolcuların endişelenmelerine mahal yok, çünkü otobüsün arkasına koyun yerleştirmeye gerek kalmayacak.'' Andrew Dyer, gerekli ''hammaddenin'' çiftliklerden sağlanabileceğini, idrarın içindeki amonyağın yanınca azot diyoksite dönüşeceğini, egzozdan ise sadece su buharı çıkacağını, bu şekilde çalışan bir otobüsün geçen aydan bu yana Winchester'da işlediğini kaydetti. 
     İlginç fikre imzasını atan yönetici, projesini Birmingham'da bir konferansta ilk açıkladığında dinleyenlerin gülmekten kırıldığını belirterek, projesinin gerçekleştiğini görmekten mutluluk duyduğunu anlattı. 
     Dyer, sözlerini, ''Bu, yeşil teknoloji alanında en son icat. Bunun sayesinde şehirler daha yaşamaya değer yerlere dönüşecek'' diye bitirdi. 
     
</TEXT>
</DOC>
