<DOC>
<DOCNO> 364443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sonspo22.html </URL>
<DATE> 2005/07/26/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Trabzonspor, Tomas Jun ile 5 yıllık ön protokol yaptı... 
</HEADLINE>
<TEXT>

     Trabzonspor, Çek Cumhuriyeti’nin AC Sparta Prag takımının golcü oyuncusu Tomas Jun ile 5 yıllık ön protokol yaptı. 
     Dün gece Trabzon’a gelen ve bugün Mehmet Ali Yılmaz Tesisleri’ni, Hüseyin Avni Aker Stadı’nı ve kalacağı evi gezen Tomas Jun ile yapılan görüşmenin sonrasında, golcü oyuncuyla 5 yıllık ön protokol imzalandı. 
     Mehmet Ali Yılmaz Tesisleri’nde yapılan protokolün ardından gazetecilerin sorularını yanıtlayan kulüp yönetim kurulu üyesi Önder Bülbüloğlu, gün boyunca Tomas ile birlikte kenti gezdiklerini ve futbolcuyla son görüşmeleri yaptıklarını belirterek, "Tomas ile 5 yıllık ön protokol yaptık. Yarın bu futbolcuyla basın huzurunda resmi sözleşme imzalayacağız" dedi. 
     Güçlü bir transfer yaptıklarını da dile getiren Bülbüloğlu, "Trabzonspor’a çok büyük katkı yapacak. Çek Ligi’nin gol kralını şehrimize ve kulübümüze getirdiğimiz için mutluyuz. Avrupa’da yaptığımız görüşmelerin devamını da burada yaptık ve sonuçlandırdık. 
     Tomas Trabzonspor’da 21 numaralı formayı giyecek" diye konuştu. 
     Bülbüloğlu, yarın sabah futbolcunun sağlık kontrolünden geçtikten sonra Mehmet Ali Yılmaz Tesisleri’nde sözleşme imzalayacağını bildirdi. 
     
     TOMAS "HAYATIMIN EN ÖNEMLİ GÜNÜ" 
     Bordo-mavili takımla anlaşan Tomas Jun ise yaşamının en önemli gününü yaşadığını söyledi. 
     AC Sparta Prag takımında 9 yıldır forma giydiğini belirten Tomas, "6 yıldır da A takımda oynuyorum. Milli takımda da oynamaya başladım. Birçok kulüp beni istedi ancak Trabzonspor oldu. Onun için mutluyum. Buraya geldiğimde Trabzonspor’un büyük kulüp olduğunu anladım. Avrupa Şampiyonlar Ligi’nde de başarılı olacağız ve Sparta Prag ile de aynı grupta olabiliriz" dedi. 
     Geçen yıl 14 golle Çek Ligi’nde gol kralı olan 22 yaşındaki futbolcunun, 102 lig maçında 36 gol kaydettiği belirtildi. 
     
</TEXT>
</DOC>
