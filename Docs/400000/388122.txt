<DOC>
<DOCNO> 388122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/siyaset/axsiy02.html </URL>
<DATE> 2005/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Müzakereye ilk adım 
</HEADLINE>
<TEXT>


Türkiye, 35 başlıktan oluşan AB müzakere maratonuna bugün başlıyor. İlk adım, "en kolay başlık" olarak nitelenen bilim ve araştırma alanında atılıyor 

GÜVEN ÖZALP Brüksel 


Türkiye, en az 10 yıl sürmesi öngörülen ve 35 başlıktan oluşan AB müzakere maratonuna bugün başlıyor. Bugünkü tanıtıcı taramada AB Komisyonu yetkilileri, müktesebata ilişkin bilgi verecek. Toplantıya Türkiye'den kalabalık bir heyet katılacak. Türk heyetinde YÖK, ÜAK, MEB, TÜBİTAK, TAEK ve Sanayi Bakanlığı yetkilileri yer alacak. 
Süreçte ilk adım "en kolay başlık" olarak nitelenen bilim ve araştırma alanında atılıyor. Bu alandaki müktesebatın iç hukuka aktarılmasına gerek olmadığı için, başlık diğerlerine göre "daha kolay" olarak algılanıyor. Türkiye'nin uygulama kapasitesini, yasal düzenlemeleri etkili biçimde uygulayarak değil konuya ilişkin çerçeve programlara etkin katılarak kanıtlayacağı bu alanda yine de eksikler bulunuyor. 
"Bilim ve araştırma" başlığı altında AB'nin Türkiye'den en önemli beklentisini, bu alanda ilerleme kaydetmek ve araştırmaları desteklemek için yaratılan 6. Çerçeve Programı'na etkin katılım oluşturuyor. Öncelikleri arasında genetik araştırmalar, sağlık biyoteknolojisi, bilgi toplumu teknolojileri, nano teknoloji, havacılık ve uzay gibi alanların ilk sıralarda yer aldığı programa Türkiye'nin katılımı şu ana kadar oldukça sınırlı. 

Eksikler var 
AB, 6. Program çerçevesinde Türkiye'nin hem nitelik, hem nicelik kapsamında belirgin adımlar atmasını bekliyor. Türkiye'nin, müzakere süreci sırasında devreye girecek ve 2007 - 2013 arasında yürürlükte kalacak 7. Çerçeve Program'a da katılması gerekecek. Bu programın öncelikleri arasında da uzay ve havacılık, savunma teknolojilerinin ilk sıralarda yer alması bekleniyor. 
AB'nin Türkiye'de "eksik" olarak nitelendirdiği bir başka unsuru da, gayri safi yurtiçi hasıladan AR - GE çalışmalarına aktarılan payın AB ortalamasının çok altında kalması oluşturuyor. AR - GE alanına aktarılan payın artırılmasını isteyen AB, Türkiye'deki araştırmacıların sayısının azlığından da şik yetçi. Araştırmaya yönelik yönetim kapasitesi ve altyapının güçlendirilmesi de AB'nin istekleri arasında yer alıyor. Üniversitelerle özel sektör arasındaki ilişkilerin zayıflığı da Brüksel'in dikkatini çeken unsurlar arasında yer alıyor. 

Türkiye 7 başlık açmak istiyor 

AB'yle müzakerelere 3 Ekim'de başlayan Türkiye, bu yıl sonuna kadar 7 başlıkta tarama süreci açmayı hedefliyor. Hadefler arasında en azından bir başlıkta müzakere sürecine geçilmesi de var. Ancak, Brüksel'in takviminin buna izin vermeyecek kadar yoğun olması nedeniyle bu hedefe ulaşamama olasılığı yüksek gözüküyor. 
2005'te 7 başlıkta açılacak tarama sürecine ilişkin takvim ise şu şekilde belirlendi 
20 Ekim - Bilim ve Araştırma, tanıtıcı tarama26 Ekim - Eğitim ve Kültür, tanıtıcı tarama 7 Kasım - Kamu alımları, tanıtıcı tarama 8 - 9 Kasım - Rekabet politikası, tanıtıcı tarama 14 Kasım - Bilim ve Araştırma, ayrıntılı tarama 16 Kasım - Eğitim ve Kültür, ayrıntılı tarama 21 - 22 Kasım - Yerleşme hakkı ve hizmetlerin serbest dolaşımı, tanıtıcı tarama 25 Kasım - Sermayenin serbest dolaşımı, tanıtıcı tarama 28 Kasım - Kamu alımları, ayrıntılı tarama 1 - 2 Aralık - Rekabet politikası, ayrıntılı tarama 5 16 Aralık - Tarım, tanıtıcı tarama 19 20 Aralık - Yerleşme hakkı ve hizmetlerin serbest dolaşımı, ayrıntılı tarama 19 Aralık - Bilim ve Araştırma ile Eğitim ve Kültür başlıklarında tarama raporunun üyelere gönderilmesi 22 Aralık - Sermayenin serbest dolaşımı, ayrıntılı tarama. 

</TEXT>
</DOC>
