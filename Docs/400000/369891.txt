<DOC>
<DOCNO> 369891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sondun11.html </URL>
<DATE> 2005/08/15/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Rus turist sayısı yüzde 5 arttı ama... 
</HEADLINE>
<TEXT>

     Rusya'dan Türkiye'ye giden turist sayısı geçen yıla kıyasla yüzde 5 artarken, bu artış tur operatörlerini memnun etmedi. 
     Moskova'daki bir turizm seyahat bürosunun sahibi İskender Memedov, turizm şirketi sahiplerinin turist sayısının bu yıl yüzde 20 oranında artacağını tahmin ettiğini ve uçaklarda bu hesaba göre yer satın aldığını söyledi. 
     Memedov, tur operatörlerinin, uçakları mayıs ayında tamamen doldurduğunu, ancak haziran ve temmuz aylarında bekledikleri müşteri potansiyelini yakalayamadığını söyledi. 
     Moskova'daki başka bir turizmci Tamer Özsoy da AA'ya yaptığı açıklamada, bu sene sezonun iyi geçtiğini, ancak beklentilerine ulaşamadıklarını belirterek şunları kaydetti 
     ''Bunun başlıca nedenleri, turizm operatörleri arasında yaşanan rekabet ve bu rekabet sonucu kalitenin düşmesidir. Rusların mantalitesinde değişiklik var. Bugün rekabet yüzünden kalitesi düşen turizm hizmeti, suni bir şekilde yükseltilen fiyatlar ve otellerin avro olarak satılması yüzünden, Rus turistler çoğunlukla Avrupa ülkelerini tercih etmeye başladılar.'' 
     
     TÜRKİYE'YE GİDEMEYENLER NE YAPIYOR 
     Bu arada yurtdışında tatile gidemeyen Ruslar, havaların ısınması üzerine soluğu Moskova Nehri'nin sahillerinde aldı. 
     Moskova Nehri'nde tatilini geçiren 25 yaşındaki Dimitri, pasaportu olmadığı için Türkiye'ye tatile gidemediğini, ancak pasaportunu aldıktan sonra mutlaka gideceğini belirtirken, 20 yaşındaki Mihail, Türkiye'de tatil yapmanın Moskova'dan daha ilginç olacağını söyledi. 
     Dimitri Sergey de daha önce Türkiye'ye gitmediğini, ama bu yıl mutlaka gitmeyi planladığını ifade ederken, Tatyana Oleg, daha önce gittiği Marmaris'i çok sevdiğini ve oraya tekrar gideceğini bildirdi. 
     
</TEXT>
</DOC>
