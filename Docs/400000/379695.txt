<DOC>
<DOCNO> 379695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/sonsiy16.html </URL>
<DATE> 2005/09/19/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Erdoğan'dan Almanya seçimleri değerlerdirmesi... 
</HEADLINE>
<TEXT>

     Başbakan Recep Tayyip Erdoğan, Almanya’daki seçimlerde Gerhard Schröder’in, iktidar partisinin bir lideri olmasına rağmen başarılı bir kampanya sürdürdüğünü söyledi. Erdoğan, "Almanya’yı dışardan izleyenler için bir sürpriz olarak ortaya çıkan bu netice, siyasetçileri de düşündürmeli ve siyasetçilerin bana göre örnek alması gereken bir neticedir" dedi. 
     Erdoğan, Esenboğa Havalimanı’nda, Trabzon’a hareketinden önce gazetecilerin soruları üzerine, Almanya’daki seçimleri değerlendirdi. 
     Kampanya sürecinin, Alman halkının özellikle seçim kampanyasının başladığı andan itibaren açıklanan kamuoyu araştırmalarına ne denli ilgi gösterdiğini ortaya koyduğunu kaydeden Erdoğan, "Kampanya süreci, özellikle anket neticelerinin aksine Sayın Gerhard Schröder tarafından gayet iyi değerlendirildiğini ortaya koymuştur" dedi. 
     Erdoğan, şöyle devam etti 
     "Bu arada da Türkler üzerinde yapılan olumsuz propagandaların, hele hele Avrupa Birliği’ne Türkiye’nin imtiyazlı ortaklık konusunun, üyelik konusunun, yine ne denli olumsuz bir netice doğurduğunu ortaya koyan bir kampanya oldu ve doğrusu Almanya’yı dışardan izleyenler için bir sürpriz olarak ortaya çıkan bu netice, siyasetçileri de düşündürmeli ve siyasetçilerin bana göre örnek alması gereken bir neticedir. 
     Fakat Sayın Schröder, iktidar partisinin bir lideri olmasına rağmen bence başarılı bir kampanya sürdürdü diyebiliriz. Şu anda hemen hemen başa baş gitmiş olan bu seçimlerde, 2 hafta sonra bir yerde daha yapılacak seçimle belki başa baş konumuna iyice gelinmiş olacak, milletvekili sayısı itibariyle de kapanmış olabilir diye düşünüyorum. 
     Gerek Almanya halkı ve gerek Almanya demokrasisi için hayırlı olsun derken, AB üyeliği süreci için de inanıyorum ki, hayırlı bir netice çıkacaktır." 
     
</TEXT>
</DOC>
