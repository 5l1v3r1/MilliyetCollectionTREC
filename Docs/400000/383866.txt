<DOC>
<DOCNO> 383866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/soneko22.html </URL>
<DATE> 2005/10/04/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Corus, Erdemir'den vazgeçti, Salzgitter ile işbirliği yaptı... 
</HEADLINE>
<TEXT>

     Erdemir ihalesine girmek için ön yeterlilik alıp, daha sonra ''yerli ortak bulamadığı için vazgeçtiğini'' açıklayan İngiliz çelik devi Corus, Almanya'nın ikinci büyük üreticisi Salzgitter ile işbirliği yapacak. 
     Salzgitter AG'den yapılan açıklamada, işbirliğiyle, HSD olarak adlandırılan otomobillerin bazı parçaları dahil karmaşık makinelerde kullanılan yüksek güçte çelik geliştirileceği belirtildi. 
     Açıklamada, işbirliğiyle ilgili somut sonuçlara 2006 yılında ulaşılacağı da ifade edildi. 
     Corus, daha önce de Salzgitter'le ortaklığı değerlendirdiğini açıklamıştı. Frankfurt Borsası'nda, Corus'un ilgisinden olumlu etkilenen Salzgitter hisseleri, tarihinin en yüksek seviyesinde bulunuyor. 
     Analistler, çelik fiyatlarında son yıllardaki yükselişle kasaları dolan büyük şirketlerin sektörde satın alma ve birleşmeleri hızlandırdığına dikkat çekiyor. 
     Almanya'da ThyssenKrupp'un ardından ikinci büyük çelik üreticisi olan Salzgitter'in yıllık üretim kapasitesi yaklaşık 8 milyon ton. 18 bin çalışanı olan şirket, 2005 yılında yaklaşık 600 milyon avro vergi öncesi kar hedefliyor. 
     Londra merkezli Corus ise ana ülkesi İngiltere dışında Almanya, Fransa, Hollanda, Belçika ve Norveç'te üretim yapıyor. Yıllık satış hacmi 9 milyar sterlini geçen şirketin 40'tan fazla ülkede 48 bin çalışanı bulunuyor. 
     
</TEXT>
</DOC>
