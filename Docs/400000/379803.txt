<DOC>
<DOCNO> 379803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/dunya/dun02.html </URL>
<DATE> 2005/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkler ilk kez 'Biz de varız ' dedi 
</HEADLINE>
<TEXT>


DIŞ HABERLER SERVİSİ 


Türkiye'nin AB üyeliğini destekleyen Sosyal Demokrat Parti SPD , 7 yıldır sürdürdüğü iktidarındaki bütün yıpranmışlığına, ükedeki işsizliğe ve ekonomik durgunluğa rağmen, iki ay öncesine kadar açık ara favori gösterilen Hıristiyan Birlik CDU CSU partilerinden beklenenin tersine sadece yüzde 1 fark yemişse, bunda ülkedeki 600 bin Türk seçmenin ezici çoğunluğunun oyunu SPD'ye vermesinin payı büyük. 
Partiler arasındaki güç dağılımında farkın belirsizleştiği durumlarda "yüzde 1" çok şey ifade eder. Tıpkı, Türk kökenli seçmenin toplam seçmen içindeki oranının yüzde 1,2 olmasındaki gibi. SPD, Türk seçmenin oyunu alamamış olsaydı, Birlik partileri ile arasındaki fark en az yüzde 2 olurdu ve bunun da sağlayacağı siyasi üstünlük koalisyon pazarlığında Merkel'in elini daha güçlü kılardı. Bugün Merkel kendisini rahat hissedemiyorsa, bunun nedeni anahtar konumdaki Türk seçmeninin SPD'ye akan oylarıdır. 
Almanya'ya büyük Türk göçünün yarım asırlık tarihinde önceki gün yaşanan bir dönüm noktasıdır. Türkler ilk kez Avrupa'da yerleştikleri bir ülkenin siyasetinde varlıklarını güçlü bir şekilde hissettirdiler ve bir seçmen grubu olarak hesaba katılmaları gerektiğini gösterdiler. 


</TEXT>
</DOC>
