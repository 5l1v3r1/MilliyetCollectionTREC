<DOC>
<DOCNO> 371123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sondun13.html </URL>
<DATE> 2005/08/19/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
11 Eylül sanığına 7 yıl hapis 
</HEADLINE>
<TEXT>

     ABD'deki 11 eylül saldırılarıyla bağlantılı olarak Hamburg Eyalet Yüksek Mahkemesi'nde yargılanan Münir El Mutasaddık, bir terör örgütüne üye olmak suçundan 7 yıl hapis cezasına çarptırıldı. 
     El Mutasaddık, hemen yürürlüğe giren mahkeme kararı uyarınca tutuklanarak cezaevine gönderildi. 
     El Mutasaddık, Hamburg Eyalet Yüksek Mahkemesi'nde daha önce de yargılanmış ve 2003 yılının şubat ayında 11 eylül saldırılarını düzenleyen teröristlere destek vermek ve terör örgütü üyesi olmak suçundan 15 yıl hapis cezasına çarptırılmıştı. 
     Münir El Mutasaddık'ın açtığı temyiz davasında Federal Yargıtay, delillerin toplanmasında hatalı davranıldığı gerekçesiyle mahkemenin bu kararını iptal etmişti. 
     
     Schily Mücadele sürecek 

     Almanya Federal İçişleri Bakanı Otto Schily, teröre karşı mücadelede gerekli sertliği göstermeye devam edeceklerini söyledi. 
     Schily, terör zanlısı Münir El Mutasaddık'ın Hamburg Eyalet Yüksek Mahkemesi tarafından 7 yıl hapis cezasına çarptırılmasıyla ilgili yaptığı yazılı açıklamada, karardan duyduğu memnuniyeti dile getirdi. 
     Mahkeme kararının, delillerin ayrıntılı bir şekilde incelenmesinden sonra alındığını ve temyize gidilmesi durumunda bile değişmeyeceğine inandığını ifade eden Schily, "Tek başına ya da suç örgütleri oluşturarak medeniyetimize saldıran, cinayet ve terörle barışçı yaşamı yok etmeye çalışan herkese karşı gerekli sertliği göstermeye devam edeceğiz" şeklinde ifadeye yer verdi. 
     Schily, bu kararla bir hukuk devletinin terörizme karşı mücadeledeki kararlılığı konusunda açık bir işaret verildiğini ve bunun güvenlik makamlarının cesaretlendirilmeleri açısından önemli olduğunu kaydetti. 
     Otto Schily, ABD'deki 11 Eylül saldırılarını düzenleyen teröristlere yakın bir kişinin cezalandırılmış olmasının, Almanya'nın radikal dinci teröre karşı mücadelede ne kadar etkili ve başarılı olduğunu da gösterdiğini belirtti. 
     
</TEXT>
</DOC>
