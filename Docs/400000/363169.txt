<DOC>
<DOCNO> 363169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sontur32.html </URL>
<DATE> 2005/07/21/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Trabzon'daki linç girişimi... Davada tartışma çıktı 
</HEADLINE>
<TEXT>

     Trabzon’da 6 Nisan’da meydana gelen olaya karıştıkları iddiasıyla haklarında dava açılan 11 kişinin yargılanmasına başlandı. 
     Trabzon 2. Asliye Ceza Mahkemesi’ndeki duruşmaya, F Tipi cezaevlerindeki olaylarla ilgili kamuoyu oluşturmak amacıyla bildiri dağıtılırken çıkan olaylarda, TAYAD üyesi 5 kişiye saldırdıkları iddiasıyla haklarında "basit müessir fiilde bulunma, güvenlik güçlerine karşı zor ve şiddet kullanarak direnme" suçlarından dava açılan 11 kişiden İlyas Aktaş, Emre Uğur, Metin Kazancı, Erkan Kayan ve Fatih Koç ile müştekiler katıldı. 
     İlyas Aktaş, olay günü olay mahalline yakın olduğunu, merak ederek kalabalığın arasına karıştığını belirterek, "Ancak müştekilere ve polis memurlarına saldırmadım. Suçlamaları kabul etmiyorum" dedi. 
     Diğer sanıklar da haklarındaki suçlamaları kabul etmediler. 
     Müşteki Zeynep Erduğrul ise olay günü TAYAD adına bildiri dağıttıklarını söyleyerek, şöyle konuştu 
     "Ancak ’bayrak yakıyorlar’ şeklindeki asılsız söylentiler nedeniyle üzerimize saldırıldı. Burada yargılananların asıl suçlular olmadığını düşünüyoruz. Asıl suçlular olan provokatörler, dışarıda. 
     Saldırıya katılan herkesten şikayetçiyim. Buradaki sanıklardan birinin bana direkt vurduğunu söyleyemem, tam olarak görmedim. Ama bazılarının orada olduğunu hatırlıyorum." Diğer müştekiler de aynı yönde ifade verdiler. 
     Mahkeme heyeti, müştekilerin 1. Asliye Ceza Mahkemesi’ndeki davasıyla söz konusu davanın taraflarının aynı olması ve her iki dava arasında irtibat bulunmasından dolayı iki davanın birleştirilmesine ve davanın 1. Asliye Ceza Mahkemesi’nde devam etmesine karar verdi. 
     
     TARTIŞMA ÇIKTI 
     Duruşmanın ardından adliye binasının önünde basın açıklaması yapmak isteyen TAYAD üyeleri ile yargılananlar arasında tartışma yaşandı. 
     Yargılanan kişiler, TAYAD’lılara, "Eğer gerçekten bizim gibi düşünüyorsanız ’Tunceli’de er Coşkun Kırandi’yi kaçıran PKK’yı kınıyoruz’ diye burada bağırın" dediler. 
     Bu sırada çevrede bulunan vatandaşlar da TAYAD üyelerine tepki gösterdiler. 
     Tartışmanın büyümesi üzerine, güvenlik güçleri, önlem alarak olayın büyümesini önlediler. 
     Daha sonra TAYAD üyeleri adına açıklama yapan Zeynep Erduğrul, "Fiziki, hukuki, siyasi linç girişimlerine, provokasyonlara ve türlü türlü komplolara, baskılara rağmen gerçekleri anlatmaya devam etmeyi halkımızın yarınlarına borç bilmekteyiz" dedi. 
     Trabzon’da 6 Nisan 2005 tarihinde bildiri dağıtmaya çalışan 5 kişi, arbede sonucu yaralanmıştı. 
     Trabzon Cumhuriyet Başsavcılığı’nca, TAYAD üyesi 5 kişi hakkında "memura mukavemet, müessir fiil ve izinsiz gösteri yürüyüşü yapmak" suçundan 1. Asliye Ceza Mahkemesi’nde, 11 kişi hakkında ise 6 Nisan’da meydana gelen olaya karıştıkları iddiasıyla "basit müessir fiilde bulunma, güvenlik güçlerine karşı zor ve şiddet kullanarak direnme" suçlarından 2. Asliye Ceza Mahkemesi’nde dava açılmıştı. 
     
</TEXT>
</DOC>
