<DOC>
<DOCNO> 365150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sontur21.html </URL>
<DATE> 2005/07/28/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Alanya'da ''su sporu'' yaptıran iki grup kavga etti 4 ölü 
</HEADLINE>
<TEXT>

     Antalya’nın Alanya İlçesi’nde, su sporları yaptıran iki grup arasında çıkan silahlı ve bıçaklı kavgada 4 kişi öldü, 6 kişi yaralandı. Olayın korsan olarak su sporları yaptırmak isteyen iki grubun rant kavgasından çıktığı bildirildi. 
     Alanya Kaymakamı Günhan Sarıkaya, AA muhabirine yaptığı açıklamada, Okurcalar Beldesi’nde bir otelin sahilinde meydana gelen olayın çok üzücü olduğunu belirterek, "Olay, korsan olarak su sporları yaptırmak isteyen iki grubun rant kavgasından ibarettir. Bu iki grubun hiçbirine devlet olarak su sporları yaptırmaları için yetki verilmemiştir ama bazıları bu yetkiyi gayrimeşru olarak kullanmaya ve rant elde etmeye kalkışmıştır" dedi. 
     Sarıkaya, Alanya’da 40 ayrı bölgede ruhsatlı su sporları yapıldığını ve buralarda her türlü denetimin sağlandığını söyledi. 
     Yaklaşık 2 ay önce aynı bölgede küçük bir olay yaşandığını ve bir kişinin ayağından yaralandığını hatırlatan Sarıkaya, "Her kavganın arkasından ikinci bir kavga, ikinci kavganın arkasından üçüncü bir kavga olacak diye insanları doğru yolda gitmeleri için adliyeye sevk edemeyiz. İlk olayda failler yakalanmış ve adli mercilere teslim edilmiştir. Ama bunu yeterli görmeyen kişiler, kendi cezalandırma yöntemini kullanmaya kalkışmışlardır" diye konuştu. 
     Sarıkaya, olayda İdris Uysal, Şemsettin Uysal, Hasan Hüseyin Er ve Mehmet Kaptan’ın öldüğünü belirtti. 
     Daha önce öldüğü açıklanan Eyüp Çayır’ın durumunun ciddi olduğu ve ameliyatının sürdüğü, diğer yaralılar Cafer Eren, Yunus Eren, Aleksander Thcenko ve Katerina Alenicheva’nın tedavilerinin de devam ettiğini bildirildi. 
     Öte yandan, olay sırasında yaralanan Z.E’nin ayakta tedavi edildiği, tedavinin ardından jandarma tarafından gözaltına alındığı öğrenildi. 
     Olay yerinde geniş güvenlik önlemi alan güvenlik güçleriyle olaya karışanların yakınları arasında zaman zaman gerginlik yaşandı. 
     İl Jandarma Alay Komutanı Kıdemli Albay Erhan Güder de Okurcalar’a geldi. 
     Ölü ve yaralıların kaldırıldığı hastaneler ile olayın yaşandığı otelin önünde geniş güvenlik önlemleri alındı. 
     
</TEXT>
</DOC>
