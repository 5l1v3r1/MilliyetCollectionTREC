<DOC>
<DOCNO> 385824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sonsiy17.html </URL>
<DATE> 2005/10/11/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Topbaş Çıkan karar geçerli ve caminin yapılmasına yasal engel yok 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, Göztepe Parkı’na cami yapılması konusunda Büyükşehir Belediye Meclisi’nin aldığı kararın geçerli olduğunu ve şu anda cami yapılmasına yasal hiçbir engel bulunmadığını bildirdi. 
     Saraçhane’deki Büyükşehir Belediyesi’nde yer alan makamında Kadıköy Belediye Başkanı Selami Öztürk’ü kabul eden Topbaş, tartışmaya yol açan Göztepe Parkı’na cami yapılması konusunu görüştü. 
     Daha sonra basın mensuplarına yaptığı açıklamada, cami kararının Göztepe Parkı’na değil, parka bitişik olan Büyükşehir Belediyesi Park ve Bahçeler Müdürlüğü’nün fidanlık olarak kullandığı bir alan içine alındığını belirten Topbaş, şunları kaydetti 
     "Karar şu anda gündemde ve geçerli bir karar. Karar, Başkan Vekili tarafından onaylanmış. Bu karardan geriye dönüş yok. Meclis’in verdiği karara saygılı olmak durumundayız. Caminin yapılmasına da yasal hiçbir engel yok. Bu karara istinaden 3 ay içinde ilgili belediyece 1 1000’lik uygulama planlarının yapılması gerekiyor. 
     Yapılmadığı takdirde 5216 sayılı yasa, İstanbul Büyükşehir Belediyesi’ne 3 ay sonra bu planı yapma yetkisi veriyor." Topbaş, Kadıköy Belediye Başkanı Öztürk’ün, görüşmede, "camiye karşı olmadığını, cami için alternatif yerler üzerinde durduğunu" söyledi. 
     
     "YARGI YOLU AÇIK" 
     Kendisinin de Öztürk’e derlediği bir dosyayı takdim ettiğini, plan tadili talebinde imzası olan yüzlerce insanın isimleri ve telefonlarının da dosyada yer aldığını anlatan Topbaş, "Aksi çıkmadığı sürece şu anda bu karar geçerlidir. Ancak yargı yolu açık" dedi. 
     Kadir Topbaş, Meclis’ten yalnız cami değil, cemevi ve kilise onaylarının da geçtiğini dile getirerek, "Burada Meclis tarafsızlığını koruyor ise cami konusunda gelen bu kararı kendi iradesiyle koymuştur. Bu karara saygılı olmak gerekir" diye konuştu. 
     Diyanet İşleri Başkanlığı’nın cenaze, Cuma ve bayram namazlarında yaşanan sıkışıklık nedeniyle bundan sonra yapılacak cami alanlarının 2 bin 500 metrenin altında olmamasını talep ettiğini, ancak burada yapılması planlanan caminin 500 metrekare olacağını kaydeden Topbaş, "Mimari tasarımlar yapılacak. Burada yapılacak caminin mutlaka bir yarışmaya girip bir Cumhuriyet dönemi tasarımı, yansıması olsun diye düşünüyorum. Bir de bundan sonra yapılacak camilere örnek olur" dedi. 
     İstanbul Büyükşehir Belediye Başkanı Topbaş, yargıdan farklı bir karar çıkması halinde de Meclis ve diğer ilgili kurumların bunun değerlendirmesini yeniden yapacağını sözlerine ekledi. 
     
     SELAMİ ÖZTÜRK’ÜN AÇIKLAMASI 
     Kadıköy Belediye Başkanı Selami Öztürk ise Büyükşehir Belediye Başkanı’nın aynı zamanda Meclis Başkanı olarak gruplar arasındaki konsensüsü temin etmesi ve yeşil alandaki inşaatı kaldırmasını, Diyanet İşleri’nin ihtiyaç bildirmesi halinde de bunu başka alanda birlikte çözmeyi önerdiğini söyledi. 
     Tek amaçlarının oksijen alamayan insanların oksijenini daha fazla kesmemek olduğunu ifade eden Öztürk, şunları kaydetti 
     "Bu konuda Büyükşehir Belediye Başkanı’ndan da Meclis’ten de anlayış bekliyoruz. Meclis bu adımı atmıştır. Başkan, Meclis’in kararını bekliyor. Biraz da kimse bu işi eline almak istemiyor. Elinde kalsın da istemiyor. Ama yöneticiler olarak bir şeyleri elimize almak ve çözmek zorundayız. Bu alanda biz mücadelemize devam edeceğiz. 
     Bugünden itibaren Kadıköy’de dava açılmaya başlanacaktır. İstanbul Barosu Çevre Komisyonu da bu konuda bütün vatandaşlarımıza yardımcı olacak. Bu konu İdare Mahkemesi’ne gidecek. İdare Mahkemesi’nin de bu kararı bozacağı kesin. Çünkü hukuki temelden yoksun." 
     
</TEXT>
</DOC>
