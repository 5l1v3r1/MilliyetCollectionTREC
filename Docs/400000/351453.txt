<DOC>
<DOCNO> 351453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sondun28.html </URL>
<DATE> 2005/06/13/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Polislerden İçişleri Bakanlığı önünde davullu düdüklü protesto 
</HEADLINE>
<TEXT>

     Hollandalı polisler, toplu sözleşme görüşmelerinde ortaya çıkan anlaşmazlık üzerine, işveren konumunda olan İçişleri Bakanlığı'nın önünde iki hafta sürecek bir protesto eylemi başlattı. 
     Sayıları 150 ile 250 arasında değişen polisler, Lahey'deki bakanlık binası önünde bir araya gelerek, davul ve düdük gibi araçları kullanarak yaptıkları gürültülerle İçişleri Bakanı Johan Remkes ve üst düzey memurlarının dikkatini eylemlerine çekiyorlar. 
     Protestocu polisler, bakanlığa giriş çıkışlara engel oluşturmuyor. 
     Sendikaların girişimiyle başlatılan eyleme polisler, resmi kıyafetli olarak, görev sürelerinin dışında katılıyor. Eyleme katılan polis grubunun protestosunu, daha sonra gelen bir başka grup üstleniyor. 
     Sendikadan yapılan açıklamada, gelecek perşembe günü bakanlık binası önünde 2500 dolayında polisin katılımıyla daha büyük protesto eyleminin yapılacağı belirtildi. 
     Açıklamada, eylemler kapsamında bu hafta ve gelecek hafta perşembe günleri polisin işlerini yavaşlatacağı kaydedildi. 
     Sendikalar, son 5 yılda polisin satın alma gücünün düştüğünü öne sürerek, daha iyi bir maaş ve çalışma koşullarında iyileştirme isterken, işveren, maaş artışının yüzde 1'in altında tutulmasını savunuyor. 
     Hollandalı polisler geçen hafta da Goes kasabasında bir protesto eylemi yapmıştı. 
     Bu arada, bakanlık binası önünde protesto eyleminde bulunan polislerden bir grubun, İçişleri Bakanı Johan Remkes tarafından kabul edildiği, ancak görüşmede, polislerin, çalışma koşullarının iyileştirilmesine ilişkin bakandan hiçbir söz alamadıkları belirtildi. 
     
</TEXT>
</DOC>
