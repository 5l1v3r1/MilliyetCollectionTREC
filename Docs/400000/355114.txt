<DOC>
<DOCNO> 355114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/soneko30.html </URL>
<DATE> 2005/06/24/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Suzan Sabancı Dinçer, Lüksemburg fahri konsolosu oldu... 
</HEADLINE>
<TEXT>

     Akbank Murahhas Azası Suzan Sabancı Dinçer, Lüksemburg'un İstanbul fahri konsolosu oldu. 
     Dinçer, bu yeni görevi kapsamında, Avrupa Birliği AB Dönem Başkanı Lüksemburg ile Türkiye arasındaki ticari, ekonomik, sosyal ve kültürel alanda ilişkileri artırmak için çalışacak. 
     Dışişleri Bakanlığı'nda fahri konsolosluk beratını alan Dinçer, kendisine verilen bu yeni görev nedeniyle gurur ve mutluluk duyduğunu belirterek, ''AB'nin önemli bir ülkesi olan Lüksemburg'un İstanbul fahri konsolosu olarak iki ülke arasındaki ticari, ekonomik, sosyal ve kültürel ilişkilerin geliştirilmesi yönünde çaba sarfedeceğim. Yapacağımız çalışmaların özellikle Türkiye'nin AB'ye üyelik sürecinde ülkemiz açısından yararlı olacağına inanıyorum'' dedi. 
     Dinçer, Lüksemburg'un AB'nin önemli bir ülkesi olmasının yanı sıra dünya finans piyasalarında da önemli bir konuma sahip olduğunu kaydederek, finans sektörünün bir temsilcisi olarak kendisine fahri konsolosluk görevinin verilmiş olmasının bu açıdan önemli bir gelişme olarak değerlendirilebileceğini söyledi. 
     
     SUZAN SABANCI DİNÇER 
     Suzan Sabancı Dinçer, 1965 yılında İstanbul'da doğdu. Lise tahsilini tamamladıktan sonra, 1985 yılında İngiltere'deki Richmond College'da Pazarlama, Finans ve İş İdaresi Bölümü'nde öğrenim gördü. 
     Bu okuldan mezun olduktan sonra ABD'de, Boston University'de Finans ve İş İdaresi Bölümü'nde master yaptı. 
     Dinçer, 1986 yılında Sabancı Grubu kuruluşlarından BNP-Ak Dresdner Bank'ın Hazine Bölümü'nde çalışmaya başladı. Daha sonra 1989 yılında Akbank'ta Hazine Bölüm Başkanı olarak görev alan Dinçer, 1991 yılında da Akbank'ta Hazine'den Sorumlu Genel Müdür Yardımcılığı görevini üstlendi. 
     Dinçer, 1995 yılında fon yönetimi ve uluslararası ilişkilerden sorumlu murahhas aza olarak yönetim kuruluna atandı. 
     2000 yılından itibaren de bankanın tüm işlerinden sorumlu murahhas aza olarak görev yapan Sabancı Dinçer, evli ve iki çocuk annesi. 
     
</TEXT>
</DOC>
