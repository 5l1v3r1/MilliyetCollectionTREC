<DOC>
<DOCNO> 352025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/guncel/agun.html </URL>
<DATE> 2005/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Aşk için tacımı bırakmam 
</HEADLINE>
<TEXT>


"Prenses bile olsa her insanın sevdiği insanla evlenmesi gerek" diyen İsveç veliaht Prensesi Victoria, kraliyet tacı ile sevdiği arasında tercih yapmak zorunda kalırsa, tacı seçeceğini söylüyor 

UTKU ÇAKIRÖZER Ankara 

Doğayı ve gezmeyi seviyor. Evleneceği kişinin esprili ve kahkahaya yakın biri olmasını istiyor. "Prenses bile olsa herkes sevdiğiyle evlenmeli" diyor. Ama kraliyet tacı ile sevdiği arasında bir seçim yapsa, tacı seçeceğini söylüyor. İsveç Prensesi Victoria ile kraliçeliği, Türkiye'yi, özel hayattan beklentilerini konuştuk. 

Kraliçeliğe nasıl hazırlanıyorsunuz 
- Bu soruyu yanıtlamak güç. Sanki babamı kısa süre sonra kaybedecekmişim gibi. Bu çok ileri bir gelecekte kaçınılmaz olarak gündeme gelecek. Maalesef 'nasıl kraliçe olunur'un bir okulu yok. Ama her konu hakkında bilgi edinmeye, kendimi geliştirmeye çalışıyorum. 

Kraliyet ailesinde doğmasaydınız, ne olmak isterdiniz 
- Doğayı, insanları, değişik kültürlerden insanlarla tanışmayı, gezmeyi seviyorum. Herhalde bunlarla ilgili bir konu olurdu. Ama çok şanslıyım ki şimdi de neredeyse aynı şeyleri yapıyorum. 

Sizin için anayasa değişti ve prenseslere kraliyet yolu açıldı. Sizden sonra kraliyet tacını alacak kişinin prens mi, prenses mi olmasını tercih edersiniz 
- Eşitlik olması yeterli. Bir tercihim yok. Önemli olan o kişinin ülkem için iyi işler yapabilmesini sağlayacak güçlü bir desteğinin bulunması. 

Prensesler kendileri gibi soylu insanlarla mı evlenmelidir 
- Böyle bir kural yok. Ben herkesin, prenses de olsa, sevdiği ve sevildiği kendisini tamamlayacak insanla evlenmesi gerektiğini düşünüyor ve umut ediyorum. 

Bir tarafın prenses olması özel ilişkileri nasıl etkiliyor 
- İlişkiye etkisi tabii ki büyük. Ama mutluluk tamamen çiftin uyumuna bağlı. Etkisi var, çünkü hayatıma getirdiğim kişi, işimi, sorumluluğumu benimle paylaşacak. İsveç halkının da parçası olacağı için, umarım İsveç halkı da bu kişiyi sevecek ve sayacaktır. 

Bir gün evlenmek istiyor musunuz 
- Şu anda evlilik planım yok ama tabii ki bir gün evlenmek istiyorum. Tüm hayatını yalnız geçirmek çok üzücü olur. şık olduğum ve İsveç halkının da seveceği biriyle evlenmek isterim. 

Sevdiğiniz için prenseslik, kraliçelik tacınızı bırakır mıydınız 
- Hayır bu pozisyonumu bırakamam. İsveç'e yardım için doğdum ve yapabileceğimin en iyisini yapmaya çalışacağım. 

Esprili olsun yeter 
Bir prensesin çıktığı kişi ya da evleneceği insanın bazı özellikleri olmalı mı 
- Benim için en önemli olan, onun çok iyi bir mizah anlayışına sahip, esprili, gülmeye ve kahkaya yakın olması. Bu birçok zor durumda işleri çok kolaylaştırır. 

Kraliçe olmasaydınız dünyanın neresinde evlenirdiniz 
- Bana Türkiye'ye gel çağrısı mı yapıyorsunuz 

Türk halkı böyle bir karardan onur ve mutluluk duyar. 
- Teşekkür ederim ama İsveçli olarak İsveç'te evlenmek isterim. 

Belki İstanbul'u görünce fikriniz değişir. 
- Evet, belki de değişebilir. 

Türkiye popüler tatil yeri 
Türkiye'yle ilgili izleniminiz 
- Bunun Türkiye'ye ilk ziyaretim olduğunu söylemeye utanıyorum. Ama çok güzel bir gün geçirdim. Ülkemde Türkiye artık popüler bir tatil yeri. Her yıl 250 bin kişi tatilini Türkiye'de geçiriyor. 

Türkiye'nin AB süreci hakında ne düşünüyorsunuz 
- İsveç, gerekli standartlara eriştiğinde, Türkiye'nin AB üyeliğini desteklemektedir. 

Telia Sonera'dan 'prenses' lobisi 

İsveç Sanayi Bakanı Östros, Prenses onuruna verilen yemekte Turkcell'e yönelik beklentilerini Başbakan'a anlattı 


İsveç, Veliaht Prenses Victoria'nın Ankara ziyaretini fırsat bilerek, İskandinav telekomünikasyon devi Telia Sonera'nın, Türkiye'nin en büyük GSM operatörü Turkcell'e yönelik beklentilerini Başbakan Recep Tayyip Erdoğan'a aktardı. Yüzde 45'i İsveç hükümetine ait Telia Sonera'nın, hisselerinin yüzde 37'sine sahip olduğu Turkcell'in çoğunluk hissesini almak için imzaladığı ön anlaşmanın, Çukurova Grubu'nun vazgeçmesi nedeniyle hayata geçirilememesi, Erdoğan'ın Prenses onuruna önceki akşam verdiği yemekte gündeme geldi. 

Yatırımcı olumsuz etkilenir 
Prenses Victoria'nın siyasi konularda görüş beyan etme yetkisi olmadığı için, konuyu İsveç Sanayi Bakanı Thomas Östros açtı. 3.1 milyar dolarlık anlaşmanın sonucundan kaygı duyduklarını belirten Östros, kararın Türkiye'ye yatırım yapan yabancılar açısından da olumsuz etkisi olacağını vurguladı. 
Türkiye'ye uluslararası yatırım gelmesine büyük önem verdiklerini söyleyen Erdoğan, Turkcell ve Çukurova özel şirketler olduğu için, hükümetin müdahale etmesinin mümkün olmadığını anlattı. 
Milliyet'e bu tür problemlerin Türk - İsveç ilişkilerini etkilemeyeceğine inandığını belirten Prenses Victoria da "Ancak bir İsveçli olarak, her yerde ülkemin şirketlerinin başarılı olmasını isterim" dedi. 
Prenses Victoria ve Östros'a brifing veren Telia Sonera Yönetim Kurulu Başkanı Anders Igel, önceki akşam düzenlenen İsveç Günü'ne katılan Dışişleri Bakanı Abdullah Gül ve ekonomiden sorumlu Devlet Bakanı Ali Babacan'a da kaygılarını aktardıklarını kaydetti. Igel, "Genel olarak Telia Sonera gibi yatırımcılara destekçi olduklarını söyleyebilirim" dedi. 
Anlaşma sağlandığında, görüştükleri hükümet yetkililerinin gelişmeye sıcak baktığını anlatan Igel, şunları kaydetti "Tabii şimdi durumun böyle olması şaşırtıcı. Umarım düzelir. Bizim de biraz sabırlı olmamız, Çukurova ile yeniden görüşmeye ve anlaşmamızı tamamlamaya hazır olduğumuzu, herkesin anlayacağı şekilde yinelememiz gerekiyor." 

Lotaryacının da umudu 
Milli Piyango İdaresi'nin özelleştirme ihalesine girmek isteyen Essnet Başkan Yardımcısı Mikael Olson da, "Prensesimizin İsveçli şirketleri ön plana çıkarmasını ve Türk bakanların bizim özelleştirme ihaleleri konusundaki isteklerimizden haberdar olmasını sağlamayı bekliyoruz" diye konuştu. 

Lindh anısına burs iki kadın hukukçuya... 

Victoria, öldürülen eski İsveç Dışişleri Bakanı Anna Lindh'in anısına, Türk kadın hukukçular Zeliha Aydın ve Özge Yücel'e İsveç - Türk İnsan Hakları Bursu'nu kazandıklarına dair belgelerini verdi. Ankara'daki temaslarını tamamlayan Victoria, dün THY'ye ait tarifeli uçakla İstanbul'a geldi. Prenses, daha sonra konaklayacağı Çırağan Sarayı'na gitti. Önce başkonsolosluktaki resepsiyona ardından da TÜSİAD'ın Sakıp Sabancı Müzesi'nde onuruna verdiği yemeğe katılan Victoria, bugün İstanbul'un turistlik yerlerini gezecek. 


</TEXT>
</DOC>
