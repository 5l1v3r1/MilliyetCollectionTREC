<DOC>
<DOCNO> 361570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/spor/spo10.html </URL>
<DATE> 2005/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ettayeb'e vize yok 
</HEADLINE>
<TEXT>


Gaziantepspor kafilesi ikinci etap kamp çalışmaları için yurt dışına giderken, Almanya'nın vize vermediği Libyalı yıldız futbolcu Türkiye'de kaldı. Yönetim, hemen kolları sıvayarak sorunu çözmek için Ankara'yı devreye soktu 


Gaziantepspor'un 10 günlük ikinci etap Almanya kampı Tarık Ettayeb kriziyle başladı. Kırmızı - Siyahlı kafile Düsseldorf'a gelip daha sonra Elten kasabasına geçerek kamp yaptığı otele yerleşti. 
Ancak kafileyi Düsseldorf'a götüren uçakta Ettayeb yoktu. Çünkü Almanya'nın vize vermediği Libyalı yıldız futbolcu Türkiye'de bırakılmıştı. Yönetim bu gelişme üzerine sorunu çözmek için kolları sıvadı. Alman makamlarıyla temasa geçen Gaziantepsporlu idareciler, Ankara'yı arayarak Dışişleri Bakanlığı yetkililerinden yardım istediler. Sorunun kısa süre içinde çözülmesi ve Ettayeb'in kampa katılması bekleniyor. 

Yeni kaptan Erdal 
Teknik Direktör Hadzıbegiç, yorgun olmaları nedeniyle futbolculara hafif bir çalışma yaptırdı. Daha sonra oyuncularıyla toplantı yapan Boşnak hoca, kaptanlık görevini Erdal'a verdi. Lazarov ise ikinci kaptan olarak belirlendi. Kırmızı - Siyahlı takımın dün yaptığı antrenmana yeni transfer gurbetçi Serkan Atak da katıldı. Gaziantepspor hazırlık maçında bugün Nec Nijmegen'le karşı karşıya gelecek. 

Erciyes durmuyor 

Süper Lig'in yeni ekibi hazırlıklarını aralıksız sürdürüyor. Mavi - Siyahlı takım bugün Samsunspor ile karşılaşacak 

DEMET ÖZTÜRK DHA 

Kayseri Erciyesspor hız kesmiyor. Yeni sezona Bolu Gerede'de kamp yaparak hazırlanan Mavi - Siyahlı takım, Teknik Direktör Mustafa Uğur yönetiminde gerçekleştirilen antrenmanlarla çalışmalarını sürdürdü. Futbolcuların ağır idman temposuna rağmen son derece hırslı oldukları gözlendi. 
Yeni sezonu 27 Temmuz'da Atatürk Stadı'nda açacak olan Erciyesspor'un Basın Sözcüsü Aşkın Genç, pop müziği sanatçısı Burcu Güneş'in konser vereceğini açıkladı. Kampın çok verimli geçtiğini ve yeni futbolcuların kısa sürede takıma uyum sağladığını vurgulayan Genç, "İlk hafta sahamızda Beşiktaş'la karşılaşacağız. Şimdiden bu maçı düşünüyoruz. Lige iyi bir başlangıç yapmak istiyoruz" dedi. 
İlk hazırlık maçında İskenderun Demirçelik'i 1-0 yenip, ikinci sınavında Konyaspor'la 1-1 berabere kalan Kayseri Erciyesspor üçüncü karşılaşmasında bugün Samsunspor'la mücadele edecek. Bu arada izin verilen Senegalli oyuncu Mamadou'nun bugün kampa katılacağı açıklandı. 

Konya'ya yeni kaleci 

Yeşil - Beyazlı takım, Antalyasporlu Haluk'u kadrosuna kattı. Üç yıllık imza atan başarılı file bekçisi ayağının tozuyla idmana çıktı 

TANER BAYAR DHA 

Kamp çalışmalarını Bolu'da sürdüren Konyaspor transfere doymuyor. Yeşil - Beyazlı takım, Antalyaspor'un kalecisi Haluk Tanrısever'e üç yıllık resmi sözleşme imzalattı. 
Daha önce 4 sezon Fenerbahçe forması giyen Haluk dün Bolu'ya gelerek imza attı. Teknik Direktör Aykut Kocaman'ın isteğiyle kadroya dahil edilen Haluk, Konyaspor'da başarılı olacağını söyledi. Tecrübeli eldiven, "En kısa zamanda takıma adapte olarak Konyaspor'un başarısı için elimden geleni yapacağım. İlk hedefim formayı kapmak. Yeni sezonda başarılı maçlar çıkaracağıma inanıyorum" diye konuştu. 
Öte yandan Yeşil - Beyazlılar dün kondisyon ve taktik ağırlıklı geçen çift antrenman yaptı. Teknik Direktör Aykut Kocaman idman boyunca futbolcularıyla yakından ilgilenip, hata yapmamaları için uyardı. 

Kocaeli'de Alişen sevinci 

İkinci Lig A Kategorisi'nde sezona şampiyonluk parolasıyla hazırlanan Körfez ekibinde, Alişen'in kadroya dahil edilmesi teknik heyetin yüzünü güldürdü. 
Teknik patron Sadi Tekelioğlu'nun ısrarıyla Trabzonspor'dan önceki gün bir yıllığına kiralanan genç orta saha oyuncusu, Kocaelispor'da yeni bir sayfa açtığını söyledi. Başarılı futbolcu, "Büyük bir camiaya geldim. Yeni sezonda hedefimiz şampiyonluk. Bana güvenen insanları mahçup etmeyeceğim" dedi. Öte yandan Yeşil - Siyahlı takım dün izin yaparken, Alişen, Ferit, Serhat ve kampa geç katılan Kaan Dobra çalışmalara devam etti. 

Malatyaspor Taner'le coştu 5-0 

Yeni sezon hazırlıklarını Almanya'da sürdüren Malatyaspor, amatör lig takımlarından Ashaffenburg'u 5-0 mağlup etti. Frankfurt'ta bir turnuvaya katılan ve önceki gün 2. Lig ekiplerinden Offenbach ile 3-3 berabere kalan Sarı - Kırmızılılar'ın gollerini, 21, 34, 44, 45 ve 53. dakikalarda yeni transfer Taner kaydetti. Mücadeleyi 500 civarında Türk izledi. 

Samsun galip 

Gerede'de hazırlıklarını sürdüren Samsunspor, özel maçta İskenderun Demir Çelikspor'u 2-1 yendi. Karadeniz ekibinin gollerini 5'te Musa ve 25'te Mustafa attı. B Kategorisi'nde mücadele edecek olan İskenderun Demir Çelik'in tek sayısı ise 35'te Erhan'dan geldi. 

Diyarbakır'ın keyfi yerinde 

Kızılcahamam'da düzenlenen Patalya Dostluk Turnuvası'nın final maçında Azerbaycan'ın Turan takımını Hasan Özer'in tek golüyle 1-0 yenerek kupayı kazanan Kırmızı - Yeşilli takımda yüzler gülüyor. Yeni sezon hazırlıklarını dün yaptığı çalışmalarla sürdüren Diyarbakırspor'un hocası Hüseyin Kalpar her geçen gün iyiye doğru gittiklerini söyledi. Kalpar, "Kısa süre içinde önemli yol aldık. Yeni sezonda ligde ilk 10'a girmeyi hedefliyoruz" dedi. 

Rizeli Bashir de gidemedi 

Çaykur Rizespor'un Mısırlı futbolcusu Bashir'in, Hollanda'nın vize vermemesi yüzünden Yeşil - Mavili takımın bu ülkede yaptığı kampa gidemediği açıklandı. Yönetici Orhan İstif, Bashir'in, Hollanda kampına katılmak için Mısır'dan vize başvurusunda bulunduğunu fakat bu isteğinin kabul edilmediğini söyledi. İstif, "Bu nedenle gecikmeli olarak Türkiye'ye geldi. Gerekli müracaatı yaptık. Cevap bekliyoruz. Vizesi onaylanır onaylanmaz Hollanda kampına katılacak" dedi. 


</TEXT>
</DOC>
