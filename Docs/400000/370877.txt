<DOC>
<DOCNO> 370877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/soneko11.html </URL>
<DATE> 2005/08/18/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Telekom için Oger Telecom'a sözleşme gönderildi... 
</HEADLINE>
<TEXT>

     Hüseyin Tunçay AA 

Türk Telekom'un yüzde 55'lik bölümünün satışında en yüksek teklifi veren Oger Telecom'a, hisse satış sözleşmesini parafe etmesi için davet mektubunun, geçtiğimiz Cuma günü gönderildiği öğrenildi. 
     Alınan bilgiye göre, hisse satış sözleşmesinin önümüzdeki haftalarda parafe edilmesi beklenirken, hisse satış sözleşmesi imtiyaz sözleşmesinin onayından sonra yürürlüğe girecek. 
     Hisse satış sözleşmesinin imzalanması için alıcı firmanın, Türkiye'de yerleşik 250 milyon dolar sermayeli bir anonim şirket kurması gerekecek. Hisse satış sözleşmesine bu şirket imza koyacak. 
     
     İMTİYAZ SÖZLEŞMESİ İÇİN DANIŞTAY GÖRÜŞÜ 
     Bunun ardından imtiyaz sözleşmesi, Telekom ve Telekomünikasyon Kurumu tarafından parafe edilerek Danıştay'a gönderilecek. 
     Danıştay'dan olumlu görüş gelmesinin ardından ise hissedarlar sözleşmesi imzalanacak. 
     
     TAKSİTLER İÇİN TEMİNAT MEKTUBU ALINACAK 
     Bu arada devir için alınacak yüzde 20'lik peşinatın yanı sıra alıcı firmadan bir sonraki taksit ve bunun faizi için, teminat mektubu alınacak. 
     Her taksit ödemesinde teminat mektubu yenilenerek, bir sonraki taksit güvence altına alınmış olacak. 
     Türk Telekom'un yüzde 55'lik bölümü için Oger Telecom'un 6 milyar 550 milyon dolar teklif ettiği göz önüne alınırsa, firma 1 milyar 310 milyon dolar peşinat ödeyecek, bunun yanında bir sonraki taksit ödemesi için yaklaşık 1.4 milyar dolarlık teminat mektubu getirecek. 
     
</TEXT>
</DOC>
