<DOC>
<DOCNO> 380230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sondun45.html </URL>
<DATE> 2005/09/21/ </DATE>
<TIME> 23.30 </TIME>
<AUTHOR>  </AUTHOR>
<HEADLINE>
Gül, ''İslam Dünyasında Çocuklara Yatırım'' toplantısına katıldı... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, New York’ta "İslam Dünyasında Çocuklara Yatırım" toplantısına katıldı. 
     Malezya Daimi Temsilciliği’nde Malezya Dışişleri Bakanı’nın ev sahipliğinde düzenlenen etkinlikte konuşan İslam Konferansı Örgütü İKÖ Genel Sekreteri Ekmeleddin İhsanoğlu, "İslam Dünyasında Çocuklara Yatırım" faaliyetinin önemli bir adım olduğunu söyledi. 
     İhsanoğlu, "İKÖ’ye üye ülkeler ve daha geniş olan Müslüman toplumu, İslam’ın çocuklarla ilgili konulara ve İslami dayanışmanın gerçek ruhu konusuna bakışının gerçek anlamını göstermeliler" dedi. 
     İhsanoğlu, ülkelerin gelecekteki gelişmelerinin bugünün çocuklarına bağlı olduğunu hatırlatarak, çocukların ihtiyaçlarının aciliyet taşıdığını ifade etti. 
     Toplantıda, İKÖ ile Birleşmiş Milletler Çocuk Fonu UNICEF 
     tarafından hazırlanan "İslam Dünyasında Çocuklara Yatırım" başlıklı rapor açıklandı. "İslami Dayanışma için Odak, Çocuklar" alt başlıklı raporda, İslam dünyasındaki 600 milyon çocuk için yoksulluktan hastalığa, eğitimden korumaya kadar çok çeşitli konularda acil eylem gerektiği ifade ediliyor. 2.3 milyarlık çocuk nüfusunun dörtte birinin İKÖ’ye üye ülkelerde bulunduğu hatırlatılan raporda, Müslüman ülkelerdeki çocukların ihtiyaçlarının karşılanması ve haklarının korunmasının, yoksullukla savaş, küresel barış ve güvenliğin teşvik edilmesi için yürütülen çabaların genel başarısında kısmen belirleyici olacağı kaydedildi. Raporda, aralarında Endonezya, Nijerya ve Suudi Arabistan’ın da bulunduğu İKÖ’ye üye 11 ülkenin dünyada çocuk ölümlerinin en çok meydana geldiği 16 ülke arasında yer aldığı belirtildi. Bu ülkelerde 5 yaşın altındaki 4.3 milyon çocuğun önlenebilir hastalıklardan ve yanlış beslenme yüzünden öldüğüne dikkat çekilen raporda, birçok İKÖ ülkesinin, doğumların fazlalığı ve tıbbi yardımın eksikliği sebebiyle dünya genelinde en yüksek anne ölüm oranına sahip ülkeler olduğu kaydediliyor. Raporda, ilköğretim, dengesiz beslenme ve HIV AIDS konuları üzerinde de önemle duruldu. 
     
</TEXT>
</DOC>
