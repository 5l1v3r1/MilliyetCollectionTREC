<DOC>
<DOCNO> 361721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/son/sontur21.html </URL>
<DATE> 2005/07/16/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
"Dondurmam Gaymaaak" filminin setinde kaza... 
</HEADLINE>
<TEXT>

     Muğla'da çekimleri süren ''Dondurmam Gaymaaak'' isimli filmin setinde, motosikletten düşen oyuncu Turan Özdemir'in sağ omzunda çatlak oluştu. 
     Yönetmenliğini Yüksel Aksu'nun yaptığı ''Dondurmam Gaymaaak'' isimli filmin Saburhane Mevkii'nde devam eden çekimleri sırasında, rol gereği evinden kent merkezine motosikletle gelen Turan Özdemir, virajı alamayınca kaza yaptı. 
     Sağ omzunda çatlak oluşan Özdemir, settekiler tarafından Muğla Devlet Hastanesi'ne kaldırılarak, tedavi altına alındı. 
     Ortopedi uzmanı Dr. Mehmet Ali Salın, AA muhabirine yaptığı açıklamada, Turan Özdemir'in röntgeninin çekildiğini ve kol askısı takıldığını bildirdi. 
     Salın, ''4 hafta iş göremez. Omuzda çatlak tespit ettik. Kolun uzun süre askıda tutulması gerekiyor'' dedi. 
     Filmin yönetmeni Yüksel Aksu, deneme çekimi yaparken kazanın meydana geldiğini belirterek, ''Açı ve yer tespiti yapmıştık. Virajı dönerken birden düştü. Bu kaza filmin seyrini etkiledi. Filmi 5 haftada çekecektik. Ancak birkaç hafta uzayacak. Film mutlaka çekilecek'' diye konuştu. 
     
</TEXT>
</DOC>
