<DOC>
<DOCNO> 354321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sondun30.html </URL>
<DATE> 2005/06/22/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Papadopulos'un partisi salondaki bayraklar bahanesiyle CTP ile görüşmedi 
</HEADLINE>
<TEXT>

     KKTC’de iktidarın büyük ortağı Cumhuriyetçi Türk Partisi CTP ile Rum yönetimi lideri Tasos Papadopulos’un başkanı olduğu Demokratik Parti’nin DİKO bugün CTP Genel Merkezi’nde yapılması planlanan görüşmesi, DİKO’nun, "toplantı odasındaki Türk ve KKTC bayraklarının kaldırılması" talebi nedeniyle yapılamadı. 
     CTP Genel Sekreteri Ömer Kalyoncu, DİKO’nun görüşmeye gelmemesinin nedenlerini açıklarken, "Bu tür takıntıları yaşarsak, birbirimize bu haksızlıkları yaparsak hiçbir yerde, hiçbir biçimde görüşme yapamayacağız" dedi. 
     Kalyoncu, "DİKO ile bir görüşme planladıklarını, ancak dün Demokratik Seferberlik Partisi DİSİ ile yapılan görüşmede her zaman kullandıkları toplantı salonunun fotoğraflarının basında yer aldığını, orada bulunan bayrakların DİKO tarafından problem haline getirildiğini ve böyle bir salonda toplantı yapmak istemediklerini duyurduklarını" kaydetti. 
     "Rumlarla bu tartışmanın bir süre devam ettiği için basının bekletildiğini" ifade eden Kalyoncu, "Söz konusu salonun herkesin aşina olduğu bir yer olduğunu, geçmişteki toplantıların tümünün aynı tertibatta aynı salonda yapıldığını, bu partilerin hiçbir sorun çıkarmadan kendileriyle görüştüğünü, kendilerinin de onların salonlarında problem yaratmadan toplantılara katıldıklarını" söyledi. 
     Kalyoncu, şöyle konuştu 
     "Geçenlerde Demokrat Parti DP ile bir görüşme yaptılar. Orada tertibat nasıldı bilmiyoruz ama araştırıp bakacağız. Biz salonumuzu bu görüşme için değiştiremezdik, çünkü kendi kendimize ve ondan önceki partilere haksızlık etmiş olurduk. Bu salon herkesçe bilinen, herkesin aşina olduğu ve bu görüntüleri kabullendiği bir salondu. 
     Değiştiremeyeceğimiz için DİKO bugün burayı ziyaret etmiyor. Bu buluşma belki başka koşullarda gerçekleşir, buna bakacağız ama şimdiden hangi koşullarda gerçekleşeceğiyle ilgili bir taahhütte bulunamayız. Bizim için önemli olan partiler arası görüşmeler ve bunun içeriğidir. Bu tür takıntıları yaşarsak, birbirimize bu haksızlıkları yaparsak hiçbir yerde, hiçbir biçimde görüşme yapamayacağız demektir." 
     
</TEXT>
</DOC>
