<DOC>
<DOCNO> 382736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/siyaset/siy03.html </URL>
<DATE> 2005/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Fanatikler ABD'de Türkiye ile uğraşıyor 
</HEADLINE>
<TEXT>


ANKARA Milliyet 


Dışişleri Bakanı Abdullah Gül, Washington Times gazetesinde AKP hükümetini "İslamcı - faşizmle" suçlayan makaleye sert tepki gösterdi. Gül, "ABD'de Türkiye ile uğraşan fanatik bir grup var. Bunlar Türkiye'deki çıkar çevreleriyle uzantılı" dedi. Gül dün düzenlediği basın toplantısında gazetede çıkan makaleyle ilgili bir soru üzerine şu değerlendirmeyi yaptı "Gerçeklere yüzde yüz aykırı, tamamen yalan, Türkiye'ye, partimize, Başbakan'a karşı bir şey olursa tepkimizi gösteririz. Bu makale ise çok çirkin, kasıtlı ve tamamen yalanlarla dolu. Böyle bir ortamda böyle bir yazı çıkarsa bunun arkasında kasıt aramak gerekir. Bildiğim kadarıyla daha önce de aynı yönde çıkan bu yazıları ABD'de fanatik bir grup organize ediyor. Bunları takip ediyoruz." Türkiye'nin tüm komşuları ve diğer ülkelerle ikili ilişkilerinin iyi olmasını istediğini belirten Gül, aynı zamanda bölgedeki tüm ülkelerde demokrasinin güçlenmesini, şeffaflığın yerleşmesini de arzu ettiklerini kaydetti. 



</TEXT>
</DOC>
