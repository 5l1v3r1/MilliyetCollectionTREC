<DOC>
<DOCNO> 351867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sonsiy20.html </URL>
<DATE> 2005/06/14/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Gül Bireysel hak ve özgürlüklerde sıkıntı yaşadığımız malum 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, hükümetin reformları sürdürmekte kararlı olduğunu belirterek, "Türkiye’deki demokratikleşme süreci, hükümetimizin kararlı tutumuyla devam edecektir" dedi. 
     AB sürecinde reformların uygulanmasını takip eden Reform İzleme Grubu’nun RİG 8’inci toplantısı, Dışişleri Bakanı ve Başbakan Yardımcısı Abdullah Gül başkanlığında Başbakanlıkta yapıldı. 
     Gül, toplantının başında yaptığı açıklamada, Türkiye’deki demokratikleşme sürecinin iki ayağı bulunduğuna işaret ederek, bunlardan birinin yasaların hazırlanması, organize edilmesi ve meclise sevki, diğerinin de yasaların en iyi şekilde uygulanmasını takip etmek olduğunu kaydetti. 
     Bu hususların hükümetin görevi ve sorumluluğu dahilinde olduğunu ifade eden Gül, RİG’in bu konularda önemli çalışmalar yaptığını ve yapmaya da devam edeceğini söyledi. 
     RİG toplantılarının gündeminin, reform sürecini takip etmek, reform süreciyle ilgili çalışmaların altyapısını hazırlamak ve uygulanmasını yakından izlemek olduğuna işaret eden Gül, açıklamasında, bugünkü toplantının gündemine ilişkin de bilgiler verdi. 
     TBMM’ye sevk edilen Vakıflar Kanunu tasarısının bir an önce hayata geçirilmesi için çalışmalar yapıldığını belirten Gül, TBMM’de kadın hakları komisyonu kurulması çalışmaları konusu üzerinde de bugün duracaklarını ifade etti. 
     Türkiye’de işkenceye karşı "sıfır tolerans" politikasının netice vermeye başlamasından duyduğu memnuniyeti de dile getiren Gül, işkence ve kötü muameleye ilişkin iddiaların gelmesi halinde, bunların yakından takip edildiğini belirtti. Gül, uluslararası örgütlerin, Türkiye’de işkence yapıldığına dair iddialarının artık kalmadığını da kaydetti. 
     Gül, "Ama tüm bunlara rağmen, zaman zaman eğer bireysel olaylar, kötü muamele söz konusu oluyorsa tabii ki bunlar yakından takip edilmektedir. Bunların hiçbirinin üstü kapatılmamakta, üstüne gidilmektedir" diye konuştu. 
     
     "TÜRKİYE’DE HALA BAZI SIKINTILARIN OLDUĞU BİLİNMEKTE" 
     "Türkiye’de hala bazı sıkıntıların olduğu bilinmektedir bireysel hak ve özgürlükler, demokratik hak ve özgürlükler, temel hak ve özgürlükler konusunda zaman zaman sıkıntılarla karşı karşıya kaldığımız malumdur" diye konuşan Gül, bugünkü gazetelerde de buna benzer olayların yer aldığına işaret etti. 
     Gül, "Bütün bunların giderilmesi için hükümetimiz kararlıdır. 
     Şüphesiz ki bunlar bir çalışmanın neticesinde olacaktır" dedi. 
     Abdullah Gül, RİG’in, "Türkiye’nin daha özgür olması, temel hak ve özgürlüklerin garanti altına alınması, Kopenhag siyasi kriterlerinin Türkiye’de tam geçerli hale gelmesiyle ilgili gerek yasal çalışmaların altyapısını hazırlamakta olduğunu, bunların uygulamasında üstüne düşen görevleri de muhakkak yapacağını" kaydetti. 
     Gül, burada yapılan hazırlıkların Bakanlar Kurulu’na getirileceğini, Bakanlar Kurulu’nun da bu çalışmaları dikkate alarak üstüne düşenleri yapacağını ifade etti. 
     Toplantıya, başmüzakereciliğe getirilmesi sebebiyle Devlet Bakanı Ali Babacan ilk kez katılırken, Dışişleri Bakanı ve Başbakan Yardımcısı Gül ve İçişleri Bakanı Abdülkadir Aksu, Adalet Bakanı Cemil Çiçek, AB Genel Sekreteri Murat Sungar ve diğer yetkililer katıldı. 
     
</TEXT>
</DOC>
