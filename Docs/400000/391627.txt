<DOC>
<DOCNO> 391627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/spor/ysenay.html </URL>
<DATE> 2005/11/02/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Evimize dönelim 
</HEADLINE>
<TEXT>



Fenerbahçe, ünlü Arena'da tam teçhizatıyla dövüşen eğitimli Roma gladyatörleri karşısına, gariban ve çaresizce çıkmış bir "parya kalabalığı"gibi amaçsızca çarpışmaktaydı. 
Neydi Fenerbahçe'nin oyun planı, onu bilenler bilmeyenlere anlatsınlar da biz de bir şeyler öğrenelim Daum efendinin fikirlerinden... Haftalardır Fenerbahçe'de pozisyon hovardası gibi fırsatları heba edip, bırakmış Nobre'yi böylesine kıyasıya geçeceği iyi bilinen bir oyunda santrfor olarak sahaya sürmek, Fenerbahçe'deki Avrupa seferberliğinin hangi ciddiyetine uyabilir ki Taktir siz taraftarlarındır dostlar... Takım bir bütün halinde "düşünce-çabukluk-yardımlaşma" gibi ana maksatlarda rakibi Schalke'nin yanında eğilip, büzülüp kalmaktaysa eğer, o zaman sizin Avrupa'da büyüme fikirlerinize gülüp geçmez mi insanlar Schalke sahadaki pas zerafetleri, ani kanat aktarmaları ve de boş alan yaratma anlamlarında elini kolunu sallayarak oynamaktaydı. O zaman Fenerbahçe'nin maçın viteslerini kendi önüne alması adına "planlarınız neydi " diye sormazlar mı teknik kulübedeki hazretlere... 

Kıpkırmızı gece 
Luciano gibi savunmanın en disiplinli oyuncusu dahi kademe bunalımına girip, kırmızı kartı göze alabiliyorsa eğer, bizim bu maçtaki düşünce stratejileriniz daha başlamadan biter gider. Aurelio gibi sakin bir futbolcu bu önemli oyun için dinlendirilip, hazırlandı. Eğer o bile ilk ve ikinci 45'te almak zorunda kaldığı çift sarıyla kıpkırmızı olup, terk ediyorsa oyunu, takımın çözülüp, dağılması adına yazacak başkaca neler kalıyor ki bizlere .. 
Fenerbahçe'nin dünkü Appiah'ı, Anelka'sı, Nobre'si, Aurelio'su ve de Luciano'su Avrupa sahalarında ne kadar iş yapar veya yapamaz... Bu isimlerin yeterliliklerinin ne kadar geçerli olup, olamayacağı açıkça ortadaydı Schalke 04 önünde... İşte böylesine acı doğrulara baktıktan sonra neyine güvenip de gruptaki çıkış şansına fal açabiliriz ki Fenerbahçe'nin... Bize göre fazla ümitlenmeden yine Türkiye'de kendi "EVİMİZE DÖNMEK" ve sonuçlarıyla kendi içimizde övünmek veya dövünmek olabilir gelecekteki şansımız kanaatimizce... 



</TEXT>
</DOC>
