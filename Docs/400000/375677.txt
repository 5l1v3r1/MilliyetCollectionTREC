<DOC>
<DOCNO> 375677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sondun02.html </URL>
<DATE> 2005/09/05/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Endonezya'da yolcu uçağı düştü 147 ölü, 16 kişi kurtuldu 
</HEADLINE>
<TEXT>

     Endonezya'nın Sumatra adasında, Medan-Cakarta seferini yapan özel Mandala Havayolları'na ait, içinde 116 kişinin bulunduğu Boeing 737-200 tipi yolcu uçağının kalkışından hemen sonra yerleşim bölgesine düşmesi sonucu, 147 kişi hayatını kaybetti. Kazadan aralarında 18 aylık bir erkek bebeğin de bulunduğu 16 kişi kurtuldu. 
     Bir internet sitesinin haberinde de Ulaştırma Bakanı Hatta Rajasa'nın, ölenlerden 47'sinin yerde olduğunu söylediği belirtildi. 
     Bulutlu havada, kalkışından hemen sonra Medan kenti havaalanı pistinin 500 metre uzağında, evlerin üzerine düştükten sonra kentin işlek bir caddesine çakılan uçağın elektrik kablolarına çarptığı belirtilirken, resmi Antara ajansı, bunun kazanın nedeni olup olmadığının ise bilinmediğini bildirdi. 
     Havayollarının bir sözcüsü, yolcu listesinde bulunan bir kişinin uçağa yetişemeyerek hayatta kaldığını söyledi. 
     Uçakta, eyalet valisi de bulunuyordu. 
     
     
     EVLERİN ÜZERİNE DÜŞTÜ 

     Uçak, Endonezya'nın üçüncü, Sumatra adasının en büyük kenti olan Medan'da havaalanı pistinin 500 metre uzağında evlerin üzerine düştü ve sonra yola çakıldı. Düşme sonucu uçak alevler içinde paramparça olurken, yerde de onlarca ev ve araç yandı. 
     Görgü tanıkları, uçağın enkazından kaçan bazı insanların alevler içinde olduğunu gördüklerini kaydettiler. 
     Yerel bir muhabir, bölgeye kazadan yaklaşık 10 dakika sonra ulaştığını belirterek, her yerde yanmış cesetler gördüğünü, yaklaşık 10 ev ile 5-6 aracın yandığını, paramparça olan uçağın sadece kuyruğunu görebildiklerini anlattı. 
     Medan'ın havaalanının, kent merkezine yakın olduğu ve nüfusu yoğun olan yerleşim bölgeleriyle çevrili olduğu kaydediliyor. 
     Endonezya'da en fazla can kaybına yol açan uçak kazası 1997 yılında olmuştu. Airbus A-300B4 tipi yolcu uçağının Medan kenti yakınında dağlık bir bölgeye düşmesi sonucu, uçaktaki 222 yolcu ve 12 kişilik mürettebatın tamamı hayatını kaybetmişti. 
     

     
</TEXT>
</DOC>
