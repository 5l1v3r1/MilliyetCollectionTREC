<DOC>
<DOCNO> 350931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/spor/spo02.html </URL>
<DATE> 2005/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Emre'nin son sözü 
</HEADLINE>
<TEXT>


Milli oyuncu Inter'den ayrılıp ayrılmayacağının iki gün içinde netlik kazanacağını söyledi, "Hedefim Avrupa'da kalmak. Türkiye'yi düşünmüyorum. Ancak geri dönersem bu takım Fenerbahçe olmaz da demem" ifadesini kullandı 


İtalya'nın Inter Kulübü'nde forma giyen Emre Belözoğlu, futbol hayatını Avrupa'da sürdürmek istediğini belirtti. 
Milano'ya gitmek üzere geldiği Atatürk Havalimanı'nda bir basın toplantısı düzenleyen genç yıldız, "Inter'den ayrılıp ayrılmayacağım, iki güne kadar kesinlik kazanacak. 3-4 tane ciddi teklif aldım. Sözleşmesi süren bir futbolcu olarak direkt takım ismi vermem doğru olmaz. Türkiye'den de teklifler aldığım doğru. Ama şunu belirtmek istiyorum, kesinlikle kimse ile görüşmedim. Ne para talebinde bulundum, ne bir para aldım, ne de kimseye transferim hakkında bir söz verdim. Benim ilk hedefim kesinlikle futbol hayatımı Avrupa'da devam ettirmek. Bunu herkesin böyle bilmesini istiyorum. Önümde 6-7 senelik hedeflerim var. Tatilde transferimle alakalı doğru bir karar vereceğime inanıyorum" dedi. 
Milli futbolcu, Fenerbahçe yönetiminin transferi için Inter'le görüşüp görüşmediğine ilişkin soruya ise şu yanıtı verdi 
"Benim görüştüklerine dair bir bilgim yok. Ama Inter beni eğer bu kararımdan sonra satış listesine koyarsa, doğal olarak diğer takımlar gibi Fenerbahçe'nin de transferimle ilgili olarak görüşme hakkı olacaktır. Futbol hayatının çok geçici olduğunun farkındayım, o yüzden profesyonel düşünüyorum. Tabii ki, Galatasaray kulübünün ve camiasının bende çok fazla emeği vardır. Ama profesyonel düşünmek zorunda olduğumu da biliyorum. Galatasaray'dan ayrılırken de bunun bilinciyle ayrıldım. Eğer bir gün dönersem 'Bu takım kesinlikle Fenerbahçe olmaz' demem." 

İmzayı attı 

Fenerbahçe ile yollarını ayıran Serhat Akın, dün Belçika'nın Anderlecht kulübü ile üç yıllık sözleşme yaptı. Serhat'ı Brüksel yolculuğu öncesi kongre üyesi Ayhan Bermek ile Ümit Karan uğurladı. Serhat'ın sitesinin önceki geceden beri 70 bin kişinin hücumuna uğradığı bildirildi. Sağlık kontrolünden geçen, tesisleri ve stadı gezen Serhat, "Dindane'nin yerine geldim. Fenerbahçe de Dindane'yi istemişti ama olmadı. Onu aratmayacağıma inanıyorum. Fenerbahçe yeni sözleşme teklif etti ama Anderlecht'e söz verdiğim için artık geç olmuştu" dedi. 

Volkan Bana güvenin 

YUSUF DURSUN 

Rüştü'nün gelmesiyle birlikte geçen sezon bir anda ikinci kaleci olarak yedek kulübesine mahkum olan Volkan, şans istedi. Genç file bekçisi, "Bütün camiaya sesleniyorum, başkanıma sesleniyorum beni ligin son Konyaspor maçıyla değerlendirmeyin. O maçın bir önemi yoktu. Çünkü şampiyon olmuştuk. Herkes sevinçliydi, eğlenceden bu maça gelmişti, kupa alıp tur atmanın heyecanını yaşıyorduk. Bu nedenle maça konsantre olamadık. 4 tane gol yedim. Ama gerçek Volkan bu değil. Eğer devamlı şans bulursam neler yapabileceğimi herkes görecek. Bana güvensinler" dedi. 

Yıldırım ziyaret 

Başkan Aziz Yıldırım, önceki gün alt yapı hocaları ile Dereağzı Tesisleri'nde bir araya geldi. Yıldırım görüşmede teknik direktörlerin sorunlarını dinledi ve yeni sezondan itibaren alt yapıya daha da önem göstereceklerini, tüm eksiklerin giderilmesi için uğraş vereceklerini bildirdi. 

Yıkım işi tamamlandı 

Fenerbahçe Şükrü Saracoğlu Stadı'nın numaralı tribün inşaatının yıkım işlemi tamamlandı. Tribünün sağ tarafındaki inşaat hızla yükselirken, sol tarafına da kazık çakma işlemi yapılmaya başlandı. Başkan Aziz Yıldırım sık sık denetimlerde bulunurken, yeni tribünün Şampiyonlar Ligi maçlarına kadar hazır hale geleceği belirtildi. 


</TEXT>
</DOC>
