<DOC>
<DOCNO> 355635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/son/sonsiy01.html </URL>
<DATE> 2005/06/26/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Duble yolun istimlak faturası 81 milyon YTL 
</HEADLINE>
<TEXT>

     Bayındırlık ve İskan Bakanı Faruk Nafiz Özak, duble yol yapımı için 2003 yılından bu yana araziye harcanan parayı açıkladı. Özak 2003’ten bu yana, tahmini bedeli 81 milyon 101 bin YTL olan 13 milyon 564 bin metrekarelik arazinin kamulaştırıldığını, ancak henüz 66 milyon 938 bin YTL ödeme yapıldığını bildirdi. 
     CHP İzmir Milletvekili Bülent Baratalı’nın konuyla ilgili soru önergesini yanıtlayan Bayındırlık Bakanı Özak, Karayolları Genel Müdürlüğü’nün KGM , sahiplerine dahi haber vermeden söz konusu araziyi kamulaştırmadığı iddialarını kabul etmezken, öncelikle satın alma yolunun izlendiğini, bunda anlaşılamazsa mahkemeye gidilerek dava açıldığını bildirdi. 
     
     ARAZİ SAHİBİNE HABER VERMEDEN KAMULAŞTIRMA YOK 

     2003’ten bu yana 13 milyon 564 bin 892 metrekarelik 
     arazinin kamulaştırıldığını, bu arazilerin toplam tahmini bedelinin ise 81 milyon 101 bin 208 YTL olduğunu kaydeden Bakan Özak, bu paranın ancak 66 milyon 938 bin 652 YTL’sinin ödenebildiğini de duyurdu. Arazi sahipleriyle anlaşılamaması halinde mahkemenin verdiği karara göre belirlenen süre içerisinde paranın ilginin hesabına yatırıldığını anlatan Bayındırlık Bakanı Özak, "Dolayısıyla 2001 yılından itibaren yapılan bu uygulamada kamulaştırma bedeli peşin ve nakden ödenmekte, Anayasa ve yasaya aykırı bir durum ortaya çıkmamaktadır. Yine yasanın işleyişi gereği mal sahiplerine bilgi verilmeden kamulaştırma yapılması da söz konusu olmamaktadır" dedi. 
     
     ALACAĞINA ŞAHİN BORCUNA KARGALIK, MAHKEME KARARINDAN 

     Anayasa uyarınca kamulaştırma bedelinin peşin olarak ödenmesi gerektiğini hatırlatan Baratalı’nın, bu ilkenin ihlal edildiğini düşüncesine katılmayan Bakan Özak, Devletin kendi alacağına yıllık yüzde 48 oranında faiz uygularken, kamulaştırma bedeli ödemelerinde yıllık yüzde 15 faiz uygulamasındaki farklılık için topu mahkemelere attı. 
     Ödemelerdeki faiz hesaplamalarında mahkeme kararlarının esas alındığını belirten Özak, aradaki faiz farkının mahkemenin kararındaki "alacağın yasal faiziyle ödenmesi" veya alacağın kamu alacaklarında uygulanan en yüksek faiz oranında uygulanacak faiziyle ödenmesi" ifadelerinden kaynaklandığını bildirdi. 
     
     MAHKEME KARARINA KARŞIN ÖDEME YAPILMAMASININ SORUMLUSU MALİYE 

     Bayındırlık ve İskan Bakanı Faruk Nafiz Özak, mahkeme kararıyla ödenmesine hükmedilmesine karşın halen parasını alamayan arazi sahipleri bulunduğunu da açıklarken, bunun da sorumlusunun Maliye Bakanlığı olduğunu bildirdi. Özak, "kazanılmış ve kesin hükme bağlanmış olup kamulaştırma bedellerinin hak sahiplerine ödenmesinde gecikmeler Maliye Bakanlığı tarafından idaremize ayrılan ödeneklerin yetersiz olması nedeniyle oluşmaktadır" diyerek durumu açıkladı. 
     
</TEXT>
</DOC>
