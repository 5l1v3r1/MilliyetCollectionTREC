<DOC>
<DOCNO> 387670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sonsiy16.html </URL>
<DATE> 2005/10/18/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Demek ki birleşebiliyorlarmış 
</HEADLINE>
<TEXT>

     AK Parti Denizli Milletvekili Mehmet Yüksektepe, Denizlispor-Vestel Manisaspor maçında, Vestel Manisaspor futbolcusu Yılmaz’ın "şeref tribününe küfrettiğini" söyledi. 
     TBMM’de gazetecilerin, Denizlispor-Vestel Manisaspor maçıyla ilgili sorularını yanıtlayan Yüksektepe, aynı zamanda Denizlispor Kulübü yönetim kurulu üyesi olduğunu hatırlattı ve karşılaşmayı baştan sona izlediğini söyledi. Denizlispor’un geçen yıl aldığı kötü sonuçların ardından yeni bir ekiple maça çıktığını ifade eden Yüksektepe, maçta yaşananları şöyle anlattı 
     "Çocuklarımız gayet iyi oynuyordu. Ama 25. dakikada Manisasporlu Yılmaz, çok sert girerek çift daldı ve genç sporcumuz Varol’un ayak bileği iki yerinden kırıldı. 
     Bu hareketten 3-4 dakika önce de aynı hareketi Serhat’a yapmıştı. Hakem kart göstermedi ve bu birinci devre devam etti. Manisaspor soyunma odasına girerken Yılmaz, Türk sporuna ve sporcusunun ahlakına yakışmayan bir şekilde şeref tribününe resmen küfretti. Biz de oradayız... Valimiz, belediye başkanımız, tüm yönetim, misafir takım yöneticileri de orada. Bunu, misafir takımın kulüp başkanı da duydu. Kendisi ilk yarı sonunda girdi maça... Biz, Vestel Manisaspor Kulübü yöneticilerinden, bu futbolcunun ikinci yarı maça alınmamasını bekledik. İkinci devrede de hareketlerine devam etti. 
     İkinci devrede bizim futbolcumuz Thomas’a çift daldı. Çocuk yerde kıvranırken, takla atarken o topu aldı ve oyuna soktu. O da futbolcu, centilmenlik gereği topu taca atması gerekirdi. Bu, Manisaspor yedek kulübesi önünde yapılıyor ve ne hocası, ne arkadaşları centilmenlik örneği ortaya koymuyor. Tamam, futbol serttir, futbolcunun ayağı da kırılabilir. Allah korusun, ölüm de oluyor. Ama bu hareket ve küfürlü hareket, iyi niyetli değil." 
     
     "O HAREKETİ YAPMIYORUM, YAPAMADIM... 

     Yüksektepe, "CHP Denizli Milletvekili Haşim Oral’ın futbolcuya şişe atması normal mi " sorusu üzerine, "Ben kulüp yöneticisiyim. Fair Play ödülü alan bir takımız. O nedenle yapılacak en küçük bir hareketin kulübümüze nasıl bir ceza getireceğini biliyorum. Ben o hareketi yapmıyorum ve yapamadım" dedi. 
     Gazetecilerin, "Küfür duydunuz mu " sorusuna, "Evet, kulaklarımla duydum" diye yanıt veren Yüksektepe, "Küfür protokole mi yapıldı " sorusuna ise "Evet" karşılığını verdi. 
     Kulüp olarak gereken girişimlerde bulunduklarını, dün Federasyon Başkanı’nı aradığını ancak görüşemediğini belirten Yüksektepe, "Kendisini tekrar arayacağım ve gerekirse mektup yazacağım" diye konuştu. 
     
     HAŞİM ORAL GAZETECİLERE KIZDI 

     Denizlispor-Vestel Manisaspor karşılaşmasından sonra, konuk takımın oyuncularına pet şişe fırlatan CHP Denizli Milletvekili Haşim Oral, holigan olmadığını ifade ederek, "Annenize, Denizli’ye küfrediliyor. Siz sinirlenmez misiniz " dedi. 
     CHP’li Oral, partisinin grup toplantısı öncesinde, gazetecilerin, olayla ilgili sorularını yanıtladı. 
     Haşim Oral, gazetecilerin sorusuna, "Yaşar Yakış’ın son beyanatını duydunuz mu " diye karşılık verdi. 
     Bir gazetecinin, "Çok mu sinirlendiniz " sorusunu Oral, "Hayır. 
     Niye sinirleneyim Size küfretseler sinirlenir misiniz Annenize, Denizli’ye küfrediyorlar, sinirlenmez misiniz Eminim sinirlenmezsiniz" diye yanıtlayan Oral, pişman olup olmadığının sorulması üzerine de "Niye pişman olacağım. Küfredene sordunuz mu, Pişman oldunuz mu diye " şeklinde yanıtladı. 
     Oral, kendisine yönelik "holigan" benzetmesinin hatırlatılması üzerine de "kendisinin holigan olmadığını, Denizlili olduğunu" ifade etti. 
     Haşim Oral, başka bir soruya karşılık, maça gitmeye devam edeceğini, maça gitmeyenlerin maç hakkında yorum yapmamaları gerektiğini kaydetti. Oral, "Ayak kıranlar, insanları da kırmaya devam ediyor. Pet şişenin arkasında siyaset yaparak Türkiye’yi yönetmenin kimseye yararı yok" dedi. 
     
</TEXT>
</DOC>
