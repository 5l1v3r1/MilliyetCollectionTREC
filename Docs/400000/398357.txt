<DOC>
<DOCNO> 398357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/yazar/tamer.html </URL>
<DATE> 2005/11/27/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Kriz varsa, sosyal bilimler rağbettedir 
</HEADLINE>
<TEXT>

Araştırma fonları fenciler, tarihçiler, plancılar ve siyasetçilerin denetiminde. Sosyal bilimciler, pastadan pay alamıyor 

Uludağ Üniversitesi'nin 30. kuruluş yılı, Bilimlerin Geleceği panelleriyle kutlanıyor. 
Dünkü yazımda, fen bilimlerinin 21. yüzyıl vizyonu üzerine beyin jimnastiği yapılan panelden söz etmiştim. Sosyal bilimlerin geleceğinin tartışıldığı 2. panel, aslında daha da çok ilgimi çekiyor. 
Paneli yöneten Fen - Edebiyat Fakültesi Dekanı Prof. Dr. Fügen Berkay'ın da dikkat çektiği gibi dönem dönem geri plana itilen sosyal bilimler, özellikle büyük krizlerin yarattığı sorunlara çözüm arandığında birden göze girer, el üstünde tutulur. 1929 ekonomik bunalımında ABD'de sosyolojinin taçlandığını anımsatan Prof. Berkay'a göre, Irak'ı işgali sonrasında sorunlar yumağına giren ABD, yine sosyolojiye sarılacak. 
Aslında tarihsel süreçte siyaset bilimlerinin etkisinde ve gölgesinde kalan sosyal bilimlerin, artık bu etkiden kurtulup kendi başına belirleyici olma iddiasında bir bilim dalına dönüştüğünü söyleyebiliriz. 

Uzmanlaşmaya hayır 
Ancak panelin konuşmacılarından Prof. Dr. Bozkurt Güvenç, sosyal bilimlerde uzmanlaşmayı çok tehlikeli buluyor ve uzmanlaşmanın, dünyadan haberi olmayan sosyal bilimciler yetişmesine yol açtığını savunuyor 
"Bilginin önemi, o alandaki derinliğiyle değil, sınır boylarında olanlarla ilişkisi ölçüsünde artar. Kendi alanını çok iyi bilen, ama dünyadan haberi olmayan sosyal bilimciler yetiştirmek doğru değildir. Bilimi tek tek ele aldığınız zaman hiçbir işe yaramaz. Hepsini birlikte ele aldığınız zaman bilimin büyüsünü görebiliriz." 
Hacettepe Üniversitesi İnsanbilim Kürsüsü'nün kurucusu olan 1969 Prof. Güvenç, yılların deneyimiyle "Araştırma fonları öteden beri fenciler, tarihçiler, plancılar ve siyasetçilerin denetimindedir. Sosyal bilimcilere bu pastadan pay düşmez" hatırlatmasını yapıyor. 

Akademik kapitalizm 
UÜ Sosyal Bilimler Enstitüsü Müdürü Prof. Dr. Tahir Baştaymaz, sosyal bilimlerin gelişememesinde akademik dünyanın bakış açısının da önemli bir rol oynadığını savunuyor ve diyor ki 
"Sosyal bilimlerde yazılan makaleye değil, yazanın kim olduğuna bakılıyor. Fen bilimlerinde ise makaleyi kimin yazdığına değil, neyin yazıldığına önem veriliyor. Bunun yanı sıra akademik alanlarda, akademik feodalizmin egemenliği söz konusu. Yani 'Bu alan bana ait, sınırları içine kimse giremez' anlayışı yaygın. Buna bir de -her şeyin parayla ölçüldüğü- akademik kapitalizm eklenince, sosyal bilimler hak ettiği şekilde gelişemiyor." 

21. yüzyıl vizyonu 
Sosyal bilimlerin 21. yüzyıl vizyonuna gelince... 
Prof. Güvenç'e göre "21. yüzyıl için sosyal bilimlere bir projeksiyon yapmak çok zor. Ancak ailelerin küçüleceğini, çocuk sayısının azalacağını, kardeşlik müessesesinin ortadan kalkacağını, ailedeki tek çocuğun da bütün ilgiyi üzerine çekmesiyle birer primadonnaya dönüşebileceğini tahmin etmek için k hin olmaya gerek yok. Sorun, bu duruma gelmiş çocuklara ortak aklı ve uzlaşma kültürünü vermenin yolunu - yordamını bulabilmek." 



</TEXT>
</DOC>
