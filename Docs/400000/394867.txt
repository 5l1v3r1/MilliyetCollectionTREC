<DOC>
<DOCNO> 394867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sontur02.html </URL>
<DATE> 2005/11/14/ </DATE>
<TIME> 01.40 </TIME>
<AUTHOR>  </AUTHOR>
<HEADLINE>
Esenboğa Havalimanı'nda yangın çıktı 
</HEADLINE>
<TEXT>

     Ankara Esenboğa Havalimanı’nda dün gece saat 23.50 sıralarında yangın çıktı. İlk belirlemelere göre, İç Hatlar Terminali’ndeki USAŞ Kafeteryası’nda başlayan yangın daha sonra bütün terminali kapladı. İtfaiye ekipleri 2 saat süren bir çalışma sonunda yangını kontrol altına aldı. Maddi hasarın meydana geldiği yangında ölen ve yaralanan olmadı. Yangının ardından havalimanının terminali boşaltılırken, iç Hatlar Terminali kullanılamaz hale geldi. 
     
     ÇATIYA SIÇRADI 

     Ankara Büyükşehir Belediyesi İtfaiye Daire Başkanı Faruk Kurutuz, Esenboğa Havalimanı’ndaki yangının büyük ihtimalle terminaldeki kafeteryadan başladığını, daha sonra çatıya sıçradığını bildirdi. 
     Kurutuz, gazetecilere yaptığı açıklamada, yangının söndürüldüğünü ancak soğutma çalışmalarının devam ettiğini belirtti. Yangın nedeniyle ölen ya da yaralanan olmadığını kaydeden Kurutuz, "büyük ihtimalle kafeteryadan başlayan yangın daha sonra çatıya sıçradı" dedi. 
     Faruk Kurutuz, yangının ilk kesin çıkış nedeninin gündüz saatlerinde yapılacak incelemeden sonra belirleneceğini ifade etti. 
     Kurutuz, yangına 34 itfaiye aracı ve 57 personelle müdahale ettiklerini açıkladı. 
     Yangın çalışmalar sonucunda kontrol edildi, can kaybı olmadı. 
     
     
     İSMET SEZGİN YANGINI UÇAĞIN PENCERESİNDEN GÖRDÜK 

     Yangına tanık olan eski bakan, TBMM eski başkanlarından İsmet Sezgin de İstanbul’dan Ankara’ya gelen uçakta yolculuk ettiğini anlatarak, "yangını uçağın penceresinden gördük. Neredeyse yön değiştirip Havalimanı’na inmeyecektik. Ama daha sonra terminalin ayrı bir kısmına uçağımız iniş yaptı" dedi. 
     
     BAKAN YILDIRIM YANGININ DİĞER KISIMLARA SIÇRAMASI ÖNLENDİ 

     Ulaştırma Bakanı Binali Yıldırım, yangının İç Hatlar Terminali dışındaki diğer kısımlara sıçramasının önlendiğini bildirdi. 
     Ulaştırma Bakanı Binali Yıldırım, Esenboğa Havalimanı’nda çıkan yangının ardından olay yerine gelerek yetkililerden bilgi aldı. Yıldırım, Havalimanı’ndan ayrılırken gazetecilere yaptığı açıklamada, yangının gece yarısı civarında İç Hatlar Terminali’ndeki kafeteryada başladığını belirtti. 
     Yıldırım, soğutma çalışmalarının ise halen devam ettiğine işaret etti. 
     
     BUGÜNKÜ UÇUŞLAR ETKİLENMEYECEK 

     Devlet Hava Meydanları İşletmesi DHMİ Genel Müdürü Mahmut Tekin ise, Esenboğa Havalimanı’nda, bugünkü uçuşlarda herhangi bir iptal olmadığını söyledi. Tekin, yolcuların mağdur olmaması için gerekli tedbirleri aldıklarını, bugün için uçuşlarda herhangi bir iptal olmadığını belirtti. 
     İç Hatlar Terminali’nin tamamen kullanılmaz halde olması nedeniyle yangından etkilenmeyen Dış Hatlar Terminali, VİP ve gerekirse yabancı konuklar salonunun iç hat yolcularına açılacağını bildiren Tekin, bu alanların müşterek kullanılacağını kaydetti. 
     Tekin, bu arada yangında bazı elektronik sistemlerin de tahrip olduğunu, bundan dolayı yolcu bilet kontrol ve biniş işlemlerinin manuel olarak yapılacağını bildirdi. 
     Genel Müdür Mahmut Tekin, "İç Hatlar Terminali kullanılamaz hale geldi. Soğutma çalışmaları devam ediyor. Soğutma çalışmalarını kurumun, büyükşehir ve Çubuk belediyelerinin itfaiye ekipleri yerine getiriyor" dedi. 
     
</TEXT>
</DOC>
