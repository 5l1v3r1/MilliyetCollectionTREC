<DOC>
<DOCNO> 389819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/soneko43.html </URL>
<DATE> 2005/10/26/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Petrol Ofisi Fiziki hisse senedi sahipleri İş Bankası'na başvurabilir 
</HEADLINE>
<TEXT>

     Petrol Ofisi A.Ş. ellerinde fiziki hisse senedi bulunan ortaklarının, işlemlerini şirkete gelmeksizin, İş Bankası İstanbul Merkez Şubesi'nde yapabileceklerini duyurdu. 
     Petrol Ofisi'nden Borsa'ya gönderilen açıklamada, şirketin geçmiş yıllarda yapmış olduğu senet değişimi ve bedelsiz sermaye artırımı işlemlerinin bugünden itibaren İş Bankası'nın İstanbul Merkez Şubesi tarafından gerçekleştirileceği belirtilerek, ellerinde fiziki hisse senedi bulunan ortakların söz konusu işlemleri, Petrol Ofisi A.Ş. Genel Müdürlüğü'ne gelmeksizin sözü edilen banka şubesinden randevu almak suretiyle şahsen giderek gerçekleştirebilecekleri kaydedildi. 
     Açıklamada, ''İstanbul dışında ikamet eden ortaklarımız işlem yaptırmak istedikleri Petrol Ofisi A.Ş. hisse senetlerini kendilerine en yakın İş Bankası şubesi aracılığıyla bankanın İstanbul Merkez Şubesi'ne postadaki kayıp ve gecikme sorumluluğu kendilerinde olmak üzere iletebilecek ve hak edecekleri hisse senetlerini de başvurdukları İş Bankası şubesi aracılığı ile teslim alabileceklerdir'' denildi. 
     
     AVİVA 
     Aviva Sigorta A.Ş'nin ana ortağı Commercial Union International Holdings Limitet'in unvanını 22 Eylül 2005 tarihi itibariyle Aviva International Holdings Limitet olarak değiştirdiği duyuruldu. 
     
     ANADOLU CAM 
     Anadolu Cam Sanayii A.Ş'den Borsa'ya gönderilen açıklamada, yönetim kurulu toplantısında, esas sözleşmenin 7. ve 8. maddeleri ile geçici 1. maddenin tadili, yıl içinde istifa eden yönetim kurulu üyesinin atanmasının onaylanması konularının görüşüleceği olağanüstü genel kurul toplantısıyla, takiben yapılacak olan ve tadil tasarısının görüşüleceği A, B ve C grubu imtiyazlı pay sahipleri genel kurul toplantılarının 11 Kasım 2005 Cuma günü yapılmasına karar verildiği bildirildi. 
     
     DIŞBANK 
     Türk Dış Ticaret Bankası A.Ş, Borsa'ya gönderdiği açıklamada, İstanbul Şişli Ticaret Merkezi Şubesi'nin bugün Meşrutiyet Mahallesi'nde faaliyete geçtiğini bildirdi. 
     
</TEXT>
</DOC>
