<DOC>
<DOCNO> 366865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/guncel/axgun01.html </URL>
<DATE> 2005/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Pendik'te patlama 2 ölü 
</HEADLINE>
<TEXT>


Ada Tesisleri'nin önünde meydana gelen patlamada anne ile kızı can verdi, 4 kişi yaralandı. Patlamaya neyin neden olduğu, gece geç saatlere kadar belirlenemedi 

MUSTAFA KURTARAN, M.AKİF ERDEM, GÖKHAN KARAKAŞ İstanbul 

İstanbul Pendik Burnu'nda bir çöp konteynerinde meydana gelen patlamada Hatice Muslu ve kızı Eda yaşamını yitirdi, 4 kişi de yaralandı. 
Batı Mahallesi Çiğdem Sokak'taki Ada Tesisleri'nin önündeki çöp konteynerinde dün gece 00.30 sıralarında büyük bir patlama meydana geldi. Bu sırada sokakta seyir halindeki 34 SCM 70 plakalı otomobil patlamanın etkisiyle paramparça olurken, otomobilde bulunan Hatice 50 ve kızı Eda Muslu 20 yaşamını yitirdi. Otomobili kullanan oğul Can Muslu 26 ise yaralı olarak kurtuldu. Sokakta bulunan 8 otomobil de patlamanın etkisiyle hasar gördü. Olay sırasında Emine ve Seyit Ekşioğulları ile Umut Barış Müftahi 28 de vücudunun çeşitli yerlerinden yaralandı. 

Güvenlik şeridi 
Bölgeye çok sayıda ambulans ve polis sevk edilirken, yaralılar Pendik Devlet Hastanesi'ne kaldırıldı. Can Muslu ilk tedavisinin ardından Kartal Dr. Lütfi Kırdar Eğitim ve Araştırma Hastanesi'ne kaldırıldı. 
İlk tedavilerinin ardından Özel Özkan Hastanesi'ne sevk edilen diğer yaralıların hayati tehlikesinin bulunmadığı öğrenildi. Patlamanın ardından sokakta güvenlik şeridi oluşturan uzman ekipler, çöp konteyneri çevresinde ve otomobillerde araştırma yaptı. 

Cerrah olay yerinde 
Polis, patlamaya çöp konteynerına konulmuş bir bombanın neden olabileceği ihtimali üzerinde dururken, olay yerine gelen İstanbul Emniyet Müdürü Celalettin Cerrah ise 03.00'te yaptığı açıklamada, bomba konusunda henüz net bilgiye sahip olmadıklarını söyledi. 
Bu arada patlamanın, Ada Tesisleri'ndeki düğün töreninin bitiminin hemen ardından gerçekleşmesi olası bir faciayı önledi. 
Patlamada yaşamını yitiren Hatice ve Eda Muslu'nun cadde üzerindeki bir binada oturdukları ve olay sırasında evlerine döndükleri bildirildi. 
Otomobili kullanan Cem Muslu'nun ise Bakırköy'de yem satan bir işyerinin sahibi olduğu baba Halil Muslu'nun ise Veliefendi Hipodromu'nda veteriner olarak çalıştığı öğrenildi. 


</TEXT>
</DOC>
