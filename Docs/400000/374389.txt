<DOC>
<DOCNO> 374389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/soneko36.html </URL>
<DATE> 2005/08/31/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
İrancell... Turkcell ile anlaşma yapılmazsa ihale iptal edilecek... 
</HEADLINE>
<TEXT>

     İran cep telefonu piyasasında ilk özel şirket olmayı planlayan İrancell konsorsiyumunda en büyük hisseye sahip Turkcell ile 21 Kasım'a kadar nihai bir anlaşma yapılmaması durumunda ihalenin iptal edileceği belirtildi. 
     İran Telsiz İletişimini Düzenleme Kurumu Başkanı Mesud Daveri, Farsça yayımlanan Şark gazetesine yaptığı açıklamada, ihaleden sonra ''Turkcell ile diğer ortakların bir şirket kurmaları, şirketin kurulmasından sonra konsorsiyuma çalışma izni verilmesi'' yönünde anlaşıldığını söyledi. 
     Konsorsiyumun bir şirket haline gelmesi için kayıt yaptırılması ve para yatırılması gerektiğini belirten Daveri, Turkcell'in ortaklık payının Meclis kararıyla düşürülmesinden sonra bazı tartışmalar yaşandığını ve projenin başlama sürecinin geciktiğini kaydetti. 
     Daveri, sorunu çözmek için Turkcell yetkilileriyle görüşmeler yapıldığını ve şirkete üç kez süre verildiğini ifade ederek, Turkcell'in 4 Eylül'e kadar yüzde 49'luk payını şirket adına kayıt ettirmesi ve İran tarafı ile bir anlaşma imzalaması gerektiğini vurguladı. 
     Turkcell'e verilen son sürenin 21 Kasım olduğunu belirten Daveri, şirketin bu tarihe kadar tüm yükümlülüklerini yerine getirmesi ve para yatırması gerektiğini söyledi. Daveri, ''Aksi takdirde ihalenin iptal olması ve ihalenin en fazla fiyatı veren ikinci şirkete devredilmesi söz konusudur'' dedi. 
     Turkcell başkanlığındaki konsorsiyum, Şubat 2004'te cep telefonu lisansı ihalesini kazanmış, ancak Meclis'teki muhafazakar milletvekilleri Turkcell'in İrancell anlaşmasındaki payını yüzde 70'den yüzde 49'a çekmişti. 
     Turkcell, İrancell konsorsiyumundaki payının düşürülmesine rağmen geçen ay yeni koşulları kabul ettiğini ve projeye katılacağını açıklamıştı. 
     İran Enformasyon ve Teknoloji Bakanlığı, 20 Ağustos'ta yerel şirketlerin konsorsiyuma dahil olmasıyla İrancell'e lisans verildiğini bildirmiş, Turkcell'den yapılan açıklamada, ihalenin sonuçlandığı veya ödeme yapılması konusunda kendilerine iletilen herhangi bir bilgi bulunmadığı belirtilmişti. 
     Açıklamadan sonra Tahran'a gelerek görüşmeler yapan Turkcell yetkilileri, uluslararası bir bankanın teminatı olmaksızın projeye başlanamayacağını söylemişlerdi. 
     Sadece bir telefon operatörünün faaliyet gösterdiği İran'da, yaklaşık 6 milyon kayıtlı cep telefonu abonesi bulunuyor. İkinci GSM operatörünün devreye girmesiyle bu rakama üç yıl içinde 11 milyon abonenin daha eklenmesi bekleniyor. 
     
</TEXT>
</DOC>
