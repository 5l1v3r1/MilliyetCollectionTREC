<DOC>
<DOCNO> 395035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sondun02.html </URL>
<DATE> 2005/11/15/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
ABD'de Bush ve Irak savaşına destek düşmeye devam ediyor 
</HEADLINE>
<TEXT>

     ABD genelinde yapılan CNN USA Today Gallup anketi de ABD Başkanı George W. Bush'a olan destek oranının yüzde 37 ile başkanlık döneminin en düşük seviyesine gerilediğini ortaya koydu. 
     CNN televizyonu, USA Today gazetesi ve araştırma kuruluşu Gallup tarafından her ay ortaklaşa yapılan kamu araştırmasının dün açıklanan bu ayki sonuçlarına göre, Başkan Bush'a yönelik halk desteği Ekim ayından bu yana yüzde 2 oranında azalarak yüzde 37'ye düştü. 
     Anket sonuçlarına göre Başkan Bush'un izlediği terörizmle mücadele politikasına destekte de radikal bir düşüş yaşanıyor. 
     Amerikan halkının yüzde 49'u Bush'un terörle mücadele politikasını tasvip etmezken, yüzde 48'i bu politikalara destek veriyor. Bu konudaki destek oranının ilk kez yüzde 50'nin altına düştüğü belirtiliyor. 2001 Kasımı'nda Başkan Bush'a olan destek oranı yüzde 87 iken, terörizmle mücadele yöntemini tasvip edenlerin oranının da yüzde 86 olduğu hatırlatılıyor. 
     Öte yandan, anket sonuçlarına göre, Amerikan halkının yüzde 60'ı Irak'ta savaşa değmediğine inanırken, sadece yüzde 38'i bunun tersini düşünüyor. Bu oranın iki ay öncesine göre yüzde 7'lik bir gerileme anlamına geldiği ifade ediliyor. 
     Halkın yüzde 49'u Bush'un güçlü bir başkan olduğuna inanırken, yine yüzde 49'u ise Bush'un zayıf bir başkan olduğunu düşünüyor. 
     Halkın yüzde 50'si Bush'u sevmediğini söylerken, bunların yüzde 6'sı Bush'tan nefret ettiğini kaydediyor. Ankette Başkan Bush'a mı yoksa eski Başkan Bill Clinton'a mı daha çok güvendikleri sorulan katılımcılardan yüzde 48'i Clinton'a daha fazla güvendiğini ifade ederken, yüzde 36'sının tercihi Bush'tan yana oldu. Yüzde 15'lik kesim ise Bush ile Clinton'a olan güvenlerinin eşit olduğunu söyledi. 
     Amerikan halkının ilk kez yarısından fazlası Bush'un dürüst olmadığını yüzde 52 söylerken, Bush'u güvenilmez bulanları oranı ise yüzde 46 oldu. 
     Kongre'de Demokratların çoğunluk olmasını isteyenlerin oranı yüzde 46 iken, Cumhuriyetçilerin çoğunluk olmasını isteyenlerin oranı yüzde 34'te kaldı. 
     
</TEXT>
</DOC>
