<DOC>
<DOCNO> 386505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sonyas23.html </URL>
<DATE> 2005/10/13/ </DATE>
<TIME> 21.20 </TIME>
<AUTHOR>  </AUTHOR>
<HEADLINE>
6. Uluslararası Antalya Piyano Festivali başladı... 
</HEADLINE>
<TEXT>

     6. Uluslararası Antalya Piyano Festivali, dünyaca ünlü piyanist Fazıl Say'ın konseriyle başladı. 
     Say, sanat yönetmenliğini üstlendiği festivalin açılış konserini Antalya Kültür Merkezi'nde AKM verdi. 
     Antalya Valisi Alaaddin Yüksel ve Büyükşehir Belediye Başkanı Menderes Türel'in de izlediği konserde Say'a şef İbrahim Yazıcı yönetimindeki Antalya Devlet Senfoni Orkestrası eşlik etti. 
     Say, konsere, kızı Kumru ve Nazım Oratoryosu için bestelediği iki baladla başladı. 
     Klasik müziğin sevilen eserlerini seslendiren Say, konserin ardından dinleyenler tarafından uzun süre ayakta alkışlandı. 
     Ünlü piyanist, festival çerçevesinde yarın ikinci konserini yine AKM'de verecek. 
     Festivalde, 16 Ekim'de, Kerem Görsev ve Trio, Kaleiçi Mermerli Park'ta sanatseverlerle buluşacak. 
     Dünyaca ünlü piyanist Uri Caine 19 Ekim'de AKM'de Antalyalılar'ın karşısında olacak. 
     Üç ünlü genç Fransız solistten oluşan Montcaud Trio, 21 Ekim'de AKM'de sahne alacak. 
     Shahin Novraslı Jazz Trio ise 23 Ekim günü AKM Aspendos Salonu'nda müzikseverlerle buluşacak. 
     Festival, Emre Elivar ve Özgür Aydın'ın 25 ve 26 Ekim tarihlerinde vereceği konserlerle sona erecek. 
     
</TEXT>
</DOC>
