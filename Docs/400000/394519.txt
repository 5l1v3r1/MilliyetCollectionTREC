<DOC>
<DOCNO> 394519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/son/sondun26.html </URL>
<DATE> 2005/11/13/ </DATE>
<TIME> 18.55 </TIME>
<AUTHOR>  </AUTHOR>
<HEADLINE>
Genel Kurmay Başkanı Jackson, Talabani'nin sözlerini değerlendirdi 
</HEADLINE>
<TEXT>

     İngiltere Genelkurmay Başbakanı Sir Mike Jackson, Irak Devlet Başkanı Celal Talabani'nin, ''İngiliz askerlerinin gelecek yılın sonunda Irak'tan ayrılabileceği'' yönündeki açıklamasının, bir takvimi işaret etmediğini söyledi. 
     Jackson, Talabani'nin BBC'ye yaptığı açıklamada söylediklerinin ''gerçekçi bir olasılık'' olarak değerlendirilebileceğini, ancak bunu başarmalarının Irak'ta gerekli uygun koşulları sağlamalarına bağlı olduğunu kaydetti. 
     Bu tür yorumların askerlerin Irak'tan çekilmesi konusunda bir takvimi işaret etmediğini vurgulayan Jackson, zamanlama konusunda dikkatli olmaları gerektiğini, Irak hükümeti ve halkının tamamen kendi ayakları üzerinde durabileceklerine ve koalisyon güçlerinin desteğine ihtiyaç olmadığına emin olunduktan sonra, bu ülkeden çekilme zamanının geleceğini ifade etti. 
     Talabani, İngiliz ITV1 televizyonuna yaptığı açıklamada, Irak halkının koalisyon askerlerinin sonsuza kadar topraklarında kalmasına karşı olduğunu belirterek, Irak askerinin bir yıl içinde, güneyde Basra'da görev yapan İngiliz askerinin yerine geçebilecek duruma gelebileceğini kaydetmişti. 
     Celal Talabani, Irak'taki çokuluslu gücün ülkeden kademeli çekilmesi çağrısında da bulunarak, çokuluslu gücün kademeli değil de, birden bire çekilmesinin ''felaket'' olacağı yorumunda da bulunmuştu. 
     İngiltere Başbakanı Tony Blair hükümeti, İngiliz askerlerinin Irak'tan çekilmesi konusunda bir takvim vermeyi hep reddetmişti. ABD Başkanı George Bush da Irak'taki 150 bin Amerikan askerinin çekilmesi konusunda bir takvim vermiyor. 
     İngiliz Genelkurmay Başkanı Jackson, geçen ay yaptığı açıklamada da, İngiliz askerinin Irak'tan çekilmesi için bir tarih belirlemediklerini, bunun ''askeri açıdan aptalca'' olduğuna inandıklarını söylemişti. 
     
</TEXT>
</DOC>
