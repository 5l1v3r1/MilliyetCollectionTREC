<DOC>
<DOCNO> 369126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/guncel/gun23.html </URL>
<DATE> 2005/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Şezlonglarımızı işgal ediyorlar 
</HEADLINE>
<TEXT>


FRANKFURT Milliyet 

Rus turistlerin Türkiye'nin turizm cenneti güney kıyılarına hücum etmesi Almanları kızdırdı. Yıllardır Akdeniz'in keyfini Türkiye sahillerinde çıkaran Almanlar, "İşsizlik ve emeklilik sorunları yetmedi, şimdi de Ruslar şezlonglarımızı alıyor" diye isyan etti. Stern dergisinin son sayısının kapağında "Ruslar geliyor" başlığıyla verilen haberde, Rus turistlerin Almanların en sevdiği sahilleri zaptettikleri belirtildi. 

Natalie-Nicole kavgası 
Haberde, Türkiye ya da Mısır'ın kıyılarında "Dirk" ile "Dimitri" ya da "Natalie" ile "Nicole" arasında yeni bir kültür savaşı başladığı belirtildi. Türkiye'nin Kemer, Bodrum, Kuşadası gibi köşelerinde yıllardır tatil yapan Almanların en değerli kıyılarının, bugün artık Rus turistlerin istilasına uğradığının belirtildiği haberde, Rusların, otel balkonlarında balık dumanı tüttürdükleri, havuz kenarlarında ateş yakarak 'Nataşa'ların string tangalarını ısıttıkları kaydedildi. Restoranlarda artık Almancanın Rusçadan sonra geldiğini yazan dergi, Alman kökenli lokallerin de isim değiştirdiğini belirtti. 


</TEXT>
</DOC>
