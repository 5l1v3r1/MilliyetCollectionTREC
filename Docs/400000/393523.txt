<DOC>
<DOCNO> 393523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sontur20.html </URL>
<DATE> 2005/11/09/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Şemdinli'de patlama 1 ölü, 6 yaralı 
</HEADLINE>
<TEXT>

     Hakkari’nin Şemdinli İlçesi’ndeki patlamada 1 kişinin öldüğü, 6 kişinin yaralandığı bildirildi. 
     Şemdinli Belediye Başkanı Hurşit Tekin’in de, patlamadan sonra çıkan olaylar sırasında başına isabet eden taşlarla yaralandığı öğrenildi. 
     Alınan bilgiye göre, ilçe merkezindeki Özipek Pasajı’nda Umut Kitapevi’ne yerleştirilen bombanın patlaması sonucu, Mehmet Zahit Korkmaz ölürken, Harbi Kaya ile Metin, Erşat, Dilber, Şemsettin ve Necmettin Korkmaz yaralandı. 
     Şemdinli Devlet Hastanesi’nde ilk müdahaleleri yapılan 6 yaralı, Yüksekova Devlet Hastanesi’ne sevk edildi. 
     
     PATLAMADAN SONRA TAŞKINLIK ÇIKTI 

     Patlamanın ardından bir grup, bombayı bıraktığı iddia edilen 1 kişiyi linç etmek isterken, polis, kimliği açıklanmayan bu kişiyi gözaltına aldı. 
     Gözaltına alınan kişiye ait olduğu belirtilen bir otomobil de bu grup tarafından kullanılamaz hale getirildi. Otomobilde yapılan aramada, 3 adet kalaşnikof marka uzun namlulu silah ele geçirildi. 
     Polisin havaya ateş açarak müdahale ettiği olayların ardından ilçe merkezinde toplanan grup, kendilerine müdahale etmek isteyen polise taşlarla saldırdı. 
     İlçeye giriş çıkışların yasaklandığı olaylardan sonra Jandarma Komutanlığı ekiplerinin, İlçe Jandarma Komutanlığı ile Kaymakamlık önünde barikat kurduğu belirtildi. 
     Bu arada, taşkınlık çıkaran grubu sakinleştirmeye çalışan Şemdinli Belediye Başkanı Hurşit Tekin’in de kafasına isabet eden taşlarla yaralandığı ve hastanede tedavi altına alındığı bildirildi. 
     
     OLAYLARDA YARALANAN BİR KİŞİ ÖLDÜ 

     Patlamadan sonra çıkan olaylarda yaralanan 1 kişi hayatını kaybetti. 
     Alınan bilgiye göre, ilçe merkezinde yaşanan olaylarda yaralanan Ali Yılmaz, Şemdinli Devlet Hastanesi’ndeki ilk müdahalenin ardından Yüksekova Devlet Hastanesi’ne sevk edildi. 
     Yılmaz’ın, karnından silahla yaralandığı ve yapılan tüm müdahalelere rağmen yolda hayatını kaybettiği bildirildi. 
     İlçe merkezindeki Özipek Pasajı’nda Umut Kitabevi’ne yerleştirilen bombanın patlaması sonucu 1 kişi hayatını kaybetmiş, çıkan olaylarda 11 kişi yaralanmıştı. 
     
</TEXT>
</DOC>
