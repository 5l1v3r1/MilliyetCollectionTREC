<DOC>
<DOCNO> 388301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sonsiy17.html </URL>
<DATE> 2005/10/20/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Rektörü yakan kilit isim bilirkişi Er, kimseyle görüşmüyor 
</HEADLINE>
<TEXT>

     SEBAHATTİN YILMAZ, OSMAN BEKLEYEN, MURAT ÇAĞLAR Van DHA 

Van Yüzüncü Yıl Üniversitesi Rektör Prof. Dr. Yücel Aşkın’a yönelik soruşturmada bilirkişi olarak atanan ve dün olağanüstü toplanan Rektörler Komitesi bildirisinde eleştirilen üniversitenin eski İdari ve Mali İşler Daire Başkanı Sedef Er, Van Adliyesi'nde adeta koruma altına alındı. 
     Kimseyle görüşmeyen Er'in Yüzüncü Yıl Üniversitesi Tıp Fakültesi Hastanesi’nde doktor olan eşi Yrd. Doç. Dr. Metir Er de "Eşimden bana ne, eşim beni ilgilendirmez'' dedi. 
     Aşkın'ın üniversite hastanesine 25 milyon dolarlık tıbbi cihaz alımında usulsüzlük yapıldığı iddiasıyla tutuklanmasının ardından ihaleyle ilgili belgeleri Cumhuriyet Savcılığı’na aktaran kişinin Sedef Er olduğu öne sürüldü. Aşkın hakkındaki soruşturma kapsamında 3 ay önce bilirkişi olarak adliyeye getirilen Er, kendisiyle görüşmek isteyen basın mensuplarına olumsuz yanıt verirken mesai arkadaşları da hiç kimseyle görüşmek istemediğini söyledi. Er’e ulaşmaya çalışan gazetecilerin adliyeye girişine de izin verilmedi. Eşi Metin Er de haberler üzerine sabah kısa süre uğradığı hastaneden ayrıldı. 
     
     Aşkın'ın yakınındaydı 

     Ziraat Fakültesi Dekanı Prof. Dr. Cengiz Andiç’in sekterliğini yapan ve Andiç’in 1995'te rektör seçilmesiyle rektörlük özel kalem müdürlüğüne getirilen Er, 1999'da Aşkın’ın rektörlüğe atanmasıyla yeniden ilk başladığı hukuk bürosunda görevlendirildi. 
     Bir süre sonra İdari ve Mali işler Daire Başkanlığı’na memur olarak geçen Er, kısa sürede şube müdürlüğüne atandı ve Aşkın’nın da güvenini kazanarak Cemal Gümüşler’in görevden alınmasıyla İdari ve Mali işler Daire Başkanlığı’na getirildi. 
     Er, Personel Daire Başkanlığı’nı da bir süre vekaleten yürüttü. 2003'teki rektörlük seçimi sürecinde Muammer Karaayvaz'ı desteklediği öne sürülen Er, görevden alanarak kütüphaneye gönderildi. 
     Er, Aşkın'ın rektörlüğü 2. kez kazanmasının ardından da Bilgi İşlem Daire Başkanlığı’na atandı. Bu atamayla kızağa çekildiğine inanan Er'in rektöre cephe aldığı iddia ediliyor. 
     
     "Kilit" isim Sedef Er 

     Rektörler Komitesi'nin toplantısında YÖK Başkanvekili Prof. İsa Eşme'nin üniversitedeki incelemeleri sonucu hazırladığı bigi notu da ele alındı. 
     Notta, soruşturmada bilirkişi olarak görev alan Sedef Er'in "savcılığa yardımcı olmak için ismen görevlendirildiğine" dikkat çekildi. 
     Bilgi notuna göre, Aşkın, Er’i 2 yıl önce İdari ve Mali İşler Daire Başkanlığı'na getirdi ve hakkındaki dış kredilerle ilgili görevi ihmal'' soruşturması sonucu görevden alındı. Daha sonra Bilgi İşlem Daire Başkanlığı'na atanan Er, İdari ve Mali İşler Daire Başkan Vekili Salih Avcı ile birlikte 3 ay önce bilirkişi olarak görevlendirildi. 
     Geniş Yetkili Ağır Ceza Mahkemesi bölümünde çalışan Er'in, soruşturma kapsamında yapılan aramalara öncülük ettiği ve nerelerin aranacağını bildirdiği belirtilen bilgi notunda Sedef Er, şikayet eden ekibin üyesi" denildi. 
     
</TEXT>
</DOC>
