<DOC>
<DOCNO> 371575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/guncel/axgun01.html </URL>
<DATE> 2005/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sen misin polisin telefonunu kesen 
</HEADLINE>
<TEXT>


İstanbul Emniyeti'nin telefonlarının borç nedeniyle kesilmesinin ardından Türk Telekom İl Müdürü, geçici görevle Ankara'ya atandı 

ERDAL KILINÇ İstanbul 

İstanbul Emniyet Müdürlüğü'ne ait telefonların borç nedeniyle kesilmesi, Türk Telekom İstanbul İl Müdürü Harun Kaya'nın görevden alınmasıyla sonuçlandı. Geçici görevle Ankara'ya atanan Kaya, yıllık izne ayrıldı. Kesintinin, Telekom'da yeni devreye giren "otomatik sistem"den kaynaklandığı öne sürüldü. 
Başbakan Recep Tayyip Erdoğan, emniyetin telefonlarının kesildiği haberi basında yer alınca, Türk Telekom Genel Müdürü Mehmet Ekinalan'dan sorumluların bulunmasını istemişti. Ekinalan, konuyla ilgili bilgisi olmadığını söylemiş, inceleme başlatılmıştı. 
İstanbul Emniyet Müdürü Celalettin Cerrah'ın ise 4 milyon YTL tutarındaki telefon borcu nedeniyle Erdoğan'la görüştüğü öne sürülmüştü. 
Bu iddianın ardından, 27 yıldır Telekom'da çalışan ve 2001'den bu yana da İstanbul İl Müdürlüğü'nü yürüten Harun Kaya, genel müdürlük talimatıyla görevinden alındı. 

'Trafik kazası' 
İzne ayrılan Kaya'nın yakın çevresine, "Yeni sistemden kaynaklanan bir yanlışlık. Ben talimatı yerine getirdim. Trafik kazasına uğradığıma, görevime döneceğime inanıyorum. Bazen siz şeridinizde gidersiniz, biri gelip size çarpar" dediği öğrenildi. 
İddiaya göre İstanbul Emniyet Müdürlüğü'nün bazı telefonlarının kesilmesine de neden olan sistem, Türk Telekom Genel Müdürlüğü talimatıyla bir ay önce uygulamaya geçti. 
Genel Müdürlük'ün hazırlattığı bu yazılımla, merkezi tahsilat sistemi, kime ait olduğu bilinmeden borcu ödenmemiş telefonları kapatıyor. 
Alınan bilgiye göre, altında Genel Müdür Mehmet Ekinalan'ın imzası bulunan 3 Temmuz 2005 tarihli yeni sistemle ilgili genelgede, "Telefon borçlarını ödeyemeyen devlet kuruluşlarının telefonlarının kesilmesi" talimatı yer aldı. 
Bunun üzerine İl Müdürlüğü'nce tüm kamu kuruluşlarına durumu açıklayan tebligat gönderildi. Borcu ödenmeyen telefonların, otomatik olarak görüşmeye kapatılacağı uyarısı yapıldı. Emniyet'teki bazı telefonların borcu ödenmeyince, sistem otomatik olarak bu numaraları görüşmeye kapadı. 


</TEXT>
</DOC>
