<DOC>
<DOCNO> 365906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/son/sontur13.html </URL>
<DATE> 2005/07/31/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
AÜ, ön kayıt ve özel yetenek sınavıyla öğrenci alacak... 
</HEADLINE>
<TEXT>

     Anadolu Üniversitesi AÜ , 2005-2006 akademik döneminde, Beden Eğitimi ve Spor Yüksekokulu, Eğitim Fakültesi, Engelliler Entegre Yüksekokulu, Devlet Konservatuvarı ve Sivil Havacılık Yüksekokulu'na ön kayıt ve özel yetenek sınavıyla öğrenci alınacak. 
     AÜ'nün web sitesinde yer alan açıklamaya göre, Beden Eğitimi ve Spor Yüksekokulu Antrenörlük Eğitimi, Beden Eğitimi ve Spor Öğretmenliği, Rekreasyon ve Spor Yöneticiliği bölümlerine girecek adayların ÖSS'de en az 185 puan almaları gerekiyor. 
     ÖSYM tarafından belirlenen kontenjana göre 4 bölüme toplam 160 öğrenci alınacak. Bunun için yapılacak özel yetenek sınavına ön kayıtlar, 8-23 Ağustos tarihlerinde, kesin kayıtlar ise 7-8 Eylül'de Beden Eğitimi ve Spor Yüksekokulu'na yapılacak. 
     Antrenörlük Eğitimi Bölümüne öğrenci alımında branş kontenjanı uygulanacak. Bu bölümü tercih etmiş öğrencilerin seçtikleri branşlara yerleştirilme işlemi, yetenek sınavında almış oldukları toplam en yüksek puan sıralamasına göre yapılacak. 
     
     EĞİTİM FAKÜLTESİ 
     Eğitim Fakültesi Güzel Sanatlar Eğitimi Bölümü Resim-İş Öğretmenliği Lisans Programına da 60 öğrenci alınacak. Sınava başvuracak adaylardan ÖSS'den 185 veya daha üstü puan almış olmaları gerekiyor. 
     Eğitim Fakültesi'nde 7-8 Eylül'de gerçekleşecek sınava adayların ön kayıt yaptırması gerekiyor. Ön kayıt için adayların veya bir yakınının 8 Ağustos-2 Eylül tarihleri arasında fakülteye başvurmaları isteniyor. 
     Yetenek sınavını geçen adaylar, 12-13 Eylül'de kesin kayıtlarını yaptırabilecek. 
     
     ENGELLİLER ENTEGRE YÜKSEKOKULU 
     Engelliler Entegre Yüksekokulu'nun Grafik Lisans Programı için 11, Seramik Lisans Programı için de 11 olmak üzere toplam 22 öğrenci alacak. 
     Önkayıtlar 5-13 Eylül tarihleri arasında yüksekokulda yapılacak. Başvuru yapacak adayların, işitme engelli olmaları ve ÖSS'den 160 veya daha fazla puan almış olmaları gerekiyor. 
     
     DEVLET KONSERVATUVARI 
     Devlet Konservatuvarı Sahne Sanatları Bölümü'nün Tiyatro ve Opera ile Çalgı Yapım Bölümü Yaylı Çalgılar Yapımı anasanat dallarına da öğrenci alınacak. 
     Ön kayıt yaptırmak isteyen adayların ÖSS'den 185 veya üstünde puan almaları, Müzik Bölümü'nü isteyenlerin de konservatuvar lise devresinden mezun olmaları, konservatuvar dışından müracaat edecek lise veya dengi okul mezunlarının ise ÖSS'den en az 185 puan almış olmaları gerekiyor. Özel yetenek sınavına ön kayıtlar 8-19 Ağustos arasında Devlet Konservatuvarı'nda yapılacak. 
     Tiyatro Anasanat Dalı'nın yetenek sınavı 22-27 Ağustos, Opera Anasanat Dalı'nın 31 Ağustos-2 Eylül, Yaylı Çalgılar Yapım Anasanat Dalı'nın 23-24 Ağustos, Müzik Bölümü'nün ise 25-26 Ağustos tarihleri arasında yapılacak. Yetenek sınavını geçen adaylar kesin kayıtlarını 5-9 Eylül tarihlerinde yaptırabilecek. 
     
     GÜZEL SANATLAR FAKÜLTESİ 
     Güzel Sanatlar Fakültesi'nin Baskı Sanatları, Cam, Heykel bölümlerine 15'er, Çizgi Film, İç Mimarlık ve Resim bölümlerine 20'şer, Grafik Bölümü'ne 25, Seramik Bölümü'ne de 30 kişi olmak üzere toplam 160 öğrenci alınacak. Ön kayıt yaptırmak isteyen adayların ÖSS'den 190 veya üstünde puan almaları gerekiyor. 
     Ön kayıtları 15-26 Ağustos tarihlerinde yapılacak Güzel Sanatlar Fakültesi'nin özel yetenek sınavı 27-28 Ağustos'ta iki aşamalı olarak gerçekleştirilecek. Kesin kayıtlar 31 Ağustos-8 Eylül tarihlerinde yapılacak. AÜ, Cam ve Baskı Sanatları Bölümlerini seçen öğrencilerin isteğe bağlı olarak, diğer bölümleri seçen öğrencilerin de zorunlu olarak İngilizce hazırlık programına katılmaları gerekiyor. 
     
     SİVİL HAVACILIK YÜKSEKOKULU 
     Sivil Havacılık Yüksekokulu Pilotaj ile Hava Trafik Kontrol bölümlerine ön kayıt ve özel yetenek sınavıyla toplam 20 öğrenci alınacak. 
     Bu bölümlere önkayıt yaptırmak isteyenlerin ÖSS'den en az 195 puan almaları gerekiyor. 
     Sivil Havacılık Yüksekokulu Pilotaj Bölümü için 23-24 Ağustos'ta yapılacak ön kayıtların ardından adaylar deneme uçuşunu kapsayan yetenek sınavına alınacak. Adaylar, sınav sonuçlarının açıklanmasıyla kesin kayıt tarihini öğrenebilecek. 
     Hava Trafik Kontrol Bölümü'ne de ön kayıtlar 31 Ağustos-1 Eylül'de gerçekleştirecek. Öğrenciler kesin kayıt tarihlerini sınav sonuçlarıyla öğrenecek. 
     
</TEXT>
</DOC>
