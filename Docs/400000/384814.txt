<DOC>
<DOCNO> 384814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/soneko49.html </URL>
<DATE> 2005/10/07/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Gençlerden AB müzakeresi canlandırması... 
</HEADLINE>
<TEXT>

     AB Erasmus Programı çerçevesinde İzmir'de bir araya gelen Türk ve Alman öğrenciler, Müzakere Çerçeve Belgesi'nin ilan edilmesinin ardından Türkiye ile AB arasında yıl sonuna doğru başlaması beklenen müzakereleri, hazırladıkları çalışmayla ''canlandırdı''. 
     Türkiye-AB ilişkilerini ele almak üzere hazırladıkları ortak proje kapsamında İzmir'de bir araya gelen Dokuz Eylül Üniversitesi DEÜ İktisadi ve İdari Bilimler Fakültesi ile Almanya'nın Brandenburg Üniversitesi öğrencileri, gerçekleştirdikleri canlandırmayla AB müzakerelerinin ne denli çetin geçeceğini, hiçbir engelin aşılamaz olmadığını gözler önüne serdi. 
     ''Türkiye-AB İlişkileri'' konulu bir haftalık seminer çalışması kapsamında ilk 4 gün, konuyu gerçekleştirilen sunumlarla ele alan öğrenciler, son 3 gün ise Türkiye-AB müzakereleri üzerine çalışma yaptı. 
     Brandenburg Üniversitesi'nden iki öğretim üyesi ve bir okutman ile DEÜ'den iki öğretim üyesinin eşlik ettiği çalışmalara, 13 Alman ve 13 Türk öğrenci katıldı. 
     ''Avrupa Komisyonu'', ''Konsey Üyeleri'', ''Türk Heyeti'' ve ''Dünya Medyası'' olarak karışık halde dört gruba ayrılan öğrenciler, çalışmanın son gününde, hazırladıkları stratejiler doğrultusunda ''Yabancı Sermaye'', ''Ticaret'', ''Serbest Dolaşım'' ve ''İdari Yapılanma'' ana başlıklarını müzakere masasına yatırdı. 
     Türk heyetinde bir Alman öğrencinin, Avrupa Konseyi'nde de bir Türk öğrencinin ''sözcülük'' görevini üstlendiği ve İngilizce olarak gerçekleştirilen müzakereler sırasında, taraflar arasında hayli çetin tartışmalar yaşandı. 
     Her iki tarafın da karşı tarafı sıkıştırmaya ve kendi görüşlerinin haklılığını kabul ettirmeye çalıştığı müzakereler sonucunda taraflar, ''Yabancı Sermaye'' ve ''Ticaret'' konusunda tam bir uzlaşmaya varırken, ''Serbest Dolaşım'' konusunda getirilmek istenen kısıtlamalar, görüşmelerin uzamasına neden oldu. 
     Mutlak uzlaşmanın öngörülmediği çalışma, süre kısıtlaması nedeniyle serbest dolaşım konusunda görüşmelerin devam etmesi, idari yapılanmanın ise daha sonra ele alınması kararı ile sona erdi. 
     
     ANLAYIŞ ORTAMI YARATMAK 
     Proje yürütücülerinden Doç. Dr. Oğul Zengingönül, çalışmaya ilişkin yaptığı değerlendirmede, öğrencilerin son derece başarılı bir performans sergileyerek, gerçek müzakerelerde bile kullanılabilecek noktalar bulup çıkardıklarını söyledi. 
     Müzakere canlandırmasında iki konuda tam uzlaşmaya varıldığını, bir konuda ise sonuca ulaşılamadığını hatırlatan Doç. Dr. Zengingönül, çalışma ile sonuca ulaşmanın değil, öğrenciler arasında anlayış ortamı sağlamanın amaçlandığını söyledi. 
     
</TEXT>
</DOC>
