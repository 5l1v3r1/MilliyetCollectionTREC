<DOC>
<DOCNO> 361030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/soneko38.html </URL>
<DATE> 2005/07/14/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
TEPAV Konsolide bütçe gerçekleşmesi sorun olmadığını gösteriyor 
</HEADLINE>
<TEXT>

     Beş aylık konsolide bütçe gerçekleşmesinin, mevcut politikaların devamı halinde bu yıl, ''faiz dışı fazla hedefinin tutturulmasında bir problem yaşanmayacağını'' gösterdiği bildirildi. 
     Türkiye Ekonomi Politikaları Araştırma Vakfı TEPAV ile Ekonomi Politikaları Araştırma Enstitüsü'nün EPRI , bundan sonra aylık-üç aylık ve yıllık periyotlarda yayımlayacağı Mali İzleme Raporu'nun, 2005 yılının ilk beş ayını kapsayan ilki yayımladı. 
     Kamu kesiminin mali dengesinin en önemli göstergesi olan faiz dışı fazlanın, bu yıl da IMF ile varılan mutabakat gereği milli gelirin yüzde 6.5 tutarında hedeflendiği hatırlatılan rapora göre, hükümet faiz dışı fazla hedefine, esas olarak gelir kanadında tercih ettiği politikalarla ulaşacak. 
     2005 bütçesinin, bir sosyal politika aracı olarak kullanılmasını maliye politikalarının kalitesi ve esnekliği önemli sorun alanları olduğu vurgulanan raporda, ilk beş aylık sürece bakıldığında mali disiplin açısından IMF ile varılan mutabakat çerçevesinde hareket edildiği ve hedeflerden bir sapma riskinin şimdilik taşınmadığı ifade edildi. 
     Rapora göre beş ay sonunda toplam bütçe dengesi, faiz harcamalarındaki yüzde 22 oranındaki düşmenin etkisiyle 3.8 milyar YTL düzeyinde gerçekleşirken, bu, geçen yıla göre yaklaşık yüzde 70 oranında iyileşme anlamına geliyor. 
     
     FAİZ DIŞI FAZLA 

     Rapora göre faiz dışı fazlanın yarısına ilk beş ayda ulaşılmasına rağmen, geçen yılın performansının altında kalındı. 
     2004 yılının beş ayında yıl sonu hedefinin yüzde 61.6'sına ulaşılırken, bu oran 2005 yılında yüzde 49.9'a düştü. Nominal olarak program tanımlı fazla, 2004 yılının yaklaşık 1 milyar YTL altında gerçekleşti. 
     Nisan sonu rakamlarının, bütçe performansının bu şekilde devam etmesi durumunda yıl sonu hedefinin karşılanması konusunda ciddi bir problemle karşılanmayacağını gösterdiği ifade edilen raporda, ''ancak önemli olan bunun sürdürülebilirliğidir'' denildi. 
     
     BÜTÇE HARCAMALARI 

     Rapora göre, toplam bütçe ödeneğinin yüzde 35'lik bölümü ilk beş ayda kullanıldı. 
     Bütçe harcamaları, geçen yılın aynı dönemine göre yüzde 1.6, faiz dışı harcamalar da yüzde 23.5 oranında arttı. 
     Faiz dışı harcamaların yılın ilk beş ayında bir önceki döneme göre bu düzeyde artmış olmasının, programın uygulanması açısından izlenmesi gereken bir risk alanı olarak görülmesi gerektiğinin altı çizilen raporda, cari transferlerin hedefin üzerine çıkıyormuş gibi gözükmesinin ise esas olarak sosyal güvenlik kurumlarına yapılan transferler ile tarımsal destekleme ödemelerinin artmasından kaynaklandığı vurgulandı. 
     Rapora göre, SSK'ya yapılan transferler, başlangıç ödeneğinin yarısına ulaşmış durumda. 
     Sosyal Güvenlik Kurumlarına yapılan transferlerin toplamı, başlangıç bütçesinin yüzde 44'ünü ilk beş ayda aştı. Sosyal güvenlik harcamalarındaki bu gelişme bütçenin bir maliye politikası aracı olarak esnekliğini önemli ölçüde azaltan bir faktör olarak ortaya çıktı. 
     Mayıs sonu itibariyle konsolide bütçe harcamalarının yaklaşık yarısı, içinde faiz ödemelerinin de yer aldığı genel kamu hizmetlerine ayrıldı. Eğitim harcamaları sektörel olarak toplam harcamalar içinde üçüncü sırada yer aldı. 
     İlk beş ay sonunda konsolide bütçe harcamalarından cari transferler ile faiz giderleri ve personel giderleri düşüldüğünde, hizmetlere ayrılabilen kaynak, toplam harcamaların yüzde 8.7'si gibi oldukça düşük bir oranda kadı. 
     Rapora göre, Mayıs ayı sonu itibariyle dolaysız vergilerin payı yüzde 31.7, dolaylı vergilerin payı ise yüzde 68.3 oranında gerçekleşti. 
     Dolaysız vergilerde bir önceki yıla göre artış oranı yüzde 9.8 ile sınırlı kalırken, dolaylı vergilerdeki yüzde 26.6 oranındaki artışı belirleyen temel vergiler Özel tüketim vergisi ile uluslararası ticaretin üzerinden alınan vergiler oldu. 
     İthalat üzerinden alınan vergilerin bir önceki yıla göre artış oranı yüzde 17.4, başlangıç bütçe tahminine göre gerçekleşme oranı ise yüzde 35.7 oranında oldu. 
     Mayıs ayında tahsil edilen vergi gelirleri de toplam gelir tahsilatının yüzde 73'ünü oluşturdu. Bu oran geçen senenin aynı dönemi için yüzde 87 olmuştu. İlk beş ayda vergi dışı gelirlerde başlangıç bütçe tahmini yüzde 50 aşıldı. 
     
     SONUÇ 

     Rapora göre mali disiplin açısından bakıldığında, bütçe uygulama sonuçları ilk altı ay için, faiz dışı fazla hedeflerine ulaşılacağını gösteriyor. 
     Ancak bu hedeflere ulaşılırken, maliye politikasının kalitesi ve esnekliği konusunda önceki yıllarda karşılaşılan sorunların bu yılın ilk beş ayında da devam ettiği gözleniyor. 
     Faizlerdeki borç stoku değişim hızındaki olumlu eğilimleri rağmen, bunun temel kamu hizmetlerine ayrılan kaynaklara yeterince yansıtılamaması bu durumun bir göstergesi. 
     Ocak-Mayıs 2005 döneminde bütçeden yapılan toplam harcamaların yüzde 84'ü, esnekliğin olmayan alanlara gitti. Bu gelişmelerin arkasında, giderek artan sosyal güvenlik sisteminin açığı ve kamu personel sisteminin sorunları yatıyor. 
     Faiz ödemeleri azalmasına rağmen, bu harcamaların toplam içinde artması ise bütçenin bir iktisat politikası aracı olma etkinliği ve esnekliğini azaltıyor. 
     
</TEXT>
</DOC>
