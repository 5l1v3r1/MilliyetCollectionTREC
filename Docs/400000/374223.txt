<DOC>
<DOCNO> 374223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/ekonomi/aeko.html </URL>
<DATE> 2005/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kırmızı hatta yakalandı ihraç malı çay çöpü çıktı 
</HEADLINE>
<TEXT>


MÜSİAD eski Başkanı Ali Bayramoğlu, 'Seylan çayı' diye 'çay çöpü' ihraç etme girişimi nedeni ile mahkemelik oldu. Ali Bayramoğlu ve gümrükçüsü Uğur Tekin hakkında 'kaçakçılık'tan dava açıldı 

Nedim Şener 

Müstakil Sanayici ve İşadamları Derneği MÜSİAD eski Başkanı Ali Bayramoğlu'nun şirketi Filiz Çaysan AŞ'nin, 'Seylan çayı' diye 'çay çöpü' ihraç etme girişimi gümrük işlemleri sırasında ortaya çıktı. Olayın anlaşılması üzerine şirketin sahibi olarak Ali Bayramoğlu ve gümrükçüsü Uğur Tekin hakkında 'kaçakçılık'tan dava açıldı. Bayramoğlu da karşı dava açacağını bildirdi. 
Alınan bilgilere göre Ali Bayramoğlu'nun şirketi Filiz Çaysan AŞ, 'dahilde işleme rejimi' işlemden geçirip tekrar ihraç şartıyla yapılan ithalat kapsamında ithal ettiği 'Seylan çayı' yerine 'çay çöpü' ihraç etme girişiminde bulundu. 
Çerkezköy Gümrüğü'nden ihraç edilmek istenen malın, çıkış beyannamelerinin onay için gümrük idaresine verilmesi ve bu işlem sırasında Ankara'dan merkezi bilgisayar tarafından söz konusu malın 'kırmızı hat'ta alınarak incelenmesi sonucu, beyannamede gösterildiği gibi 'Seylan çayı' değil, 'çay çöpü' olduğu anlaşıldı. 
Olayın ortaya çıkması üzerine, Bayramoğlu ile Gümrük Müşaviri Uğur Tekin hakkında Kaçakçılıkla Mücadele Kanunu çerçevesinde işlem yapılması için Çerkezköy Cumhuriyet Başsavcılığı'na müzekkere gönderilerek, Çerkezköy Asliye Ceza Mahkemesi'nde 'toplu kaçakçılık' davası açıldı. 
Müzekkere'de yer alan bilgiye göre Bayramoğlu 'nun şirketi, yaklaşık 1 trilyon lira tutarındaki üç gümrük çıkış beyannamesiyle 30 Kasım 2004'te 120 ton 'çay çöpü'nü Seylan çayı diye ihraç etme girişiminde bulundu. 27 Aralık 2004'te, gümrüğe verilen beyannamelerin onayı sırasında, bilgisayar sistemi, ihraç konusu malı çayı muayene servisine yönlendirdi. Muayene servisi görevlileri toplam üç beyanname ile ihraç edilmek istenen toplam 120 ton çaydan örnekler alarak inceleme yaptı. 
İhraç kaydıyla Türkiye 'ye sokulduğundan çayın ithalat belgeleri üzerinden yapılan incelemede malın 'A Grad' olduğu, hacim ve tutar itibarıyla bir heyet tarafından incelenmesi gerektiği sonucuna varıldı. 

Karşı dava açacak 
Oluşturulan üç kişilik heyet, 'A Grad' siyah çay olarak beyan edilen ihraç malının beyannameye uygun çay olduğuna ilişkin tereddütlerini Gümrük Müdürlüğü'ne bildirerek, incelemenin kimyagerlik analizi ile sonuca bağlanmasını istedi. 
Ali Bayramoğlu, sahibi olduğu Filiz Çaysan AŞ'nin kaçakçılık konusundaki davasından haberdar olduğunu ancak kendisine tebligatın ulaşmadığını belirtirken bu işleri yapan gümrükçüler hakkında da uğradığı maddi zarar nedeni ile karşı dava açacağını söyledi. 

Üçüncü analizde çöp olduğu kesinleşti Gümrük Müdürlüğü'nün girişimi ile çay örnekleri Halkalı Kimyagerlik Birim Amirliği laboratuvarına sevk edildi. Bu laboratuvar tahlilin uzman bir kurumca yapılmasını isteyerek örnekleri geri gönderdi. Çerkezköy Gümrüğü de Filiz Çaysan'ın 30 Aralık 2004'te verdiği dilekçe üzerine, örnekleri TÜBİTAK'a gönderdi. Bu arada şirket malını gümrükten çekti. 

İlk analiz TÜBİTAK'ta 
TÜBİTAK analizinde, gümrüğe sevk edilmiş malın, 'Seylan çayı' olup olmadığının araştırılması gerekirken, gümrükten alınan numunelerle, şirketin kuruluşa verdiği numuneler karşılaştırılarak, örneklerin görsel ve duyusal analizlerinin birbirini tuttuğu belirtildi. Bunun üzerine Çerkezköy Gümrüğü, numunelerin, şirketin verdiği örnekle kıyaslanmasının yanlış olduğunu, piyasadaki Seylan çayı ile karşılaştırılması gerektiğini belirterek, Gıda İhtisas Gümrük laboratuvarlarında ikinci bir analiz yaptırdı. 

İkinci analizde çıktı 
Bu analizde, Bayramoğlu'nun 'Seylan çayıdır' diye ihraç etmek istediği malın, Seylan çayı gibi soğuk suda renk vermediği, suda 10 dakika kaynatıldıktan sonra tadının siyah çay ve Seylan çayı gibi olmadığı ve bahse konu olan çayda bozucu kokuların varlığı tespit edildi. 
İki analizin çelişkili olması üzerine İstanbul Gümrük Müdürlüğü, örneklerin uzman kuruluş olan Çaykur'da analiz ettirilmesini istedi. 
Çaykur laboratuvarında yapılan analizde ihraç konusu olan dört örneğin tamamının 'ıslak görünümde çay atığı' olduğu ve Türk Gıda Kodeksi'ndeki siyah çay tanımına uymadığı, malın piyasadan toplanmış 'çay çöpü' olduğu belirlendi. Konu ile ilgili dava devam ediyor. 

İç piyasada satılarak büyük kazanç sağlanıyor Bayramoğlu'nun ihraç etmek istediği malın 'çay çöpü' olduğunun anlaşılması üzerine, analiz sonuçlarına dayanılarak savcılığa gönderilen 17 Ocak 2005 tarihli müzekkere ile yasal işlem başlatıldı. 
Çerkezköy Cumhuriyet Savcılığı 'nın hazırladığı 21 Mart 2005 tarihli iddianameyle Ali Bayramoğlu ve gümrükçüsü Uğur Tekin hakkında, 'toplu kaçakçılık'tan, mal değerinin 5 ila 10 katı arası para cezasına çarptırılması istemiyle dava açıldı. Davanın ilk duruşması 7 Temmuz'da yapıldı. İkinci duruşması 17 Kasım'da yapılacak. 
Dahilde işleme rejimi kapsamında ithal edilen bir malın işlendikten sonra ihracı zorunlu. Yerine değersiz mal ihraç edip, gerçek malı iç piyasada satanlar, büyük haksız kazanç elde edebiliyor. 


</TEXT>
</DOC>
