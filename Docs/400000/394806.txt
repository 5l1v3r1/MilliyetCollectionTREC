<DOC>
<DOCNO> 394806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sonsiy08.html </URL>
<DATE> 2005/11/14/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Erdoğan, 80 milyar dolarlık projelere göz dikti 
</HEADLINE>
<TEXT>

     ABDULLAH KARAKUŞ Doha 

Başbakan Recep Tayyip Erdoğan, Katar'daki 80 milyar dolarlık müteahhitlik projelerine göz dikti. Erdoğan, Katar Başbabakanı Abdullah Bin Khalifa Al Thani ile görüşmesinde, gökdelenlerin arka arkaya dikildiği ve inşaat sektörünün canlandığı Katar'daki 80 milyar dolarlık projeleri konuştu. 
     Erdoğan, müteahhitlik projelerine Türk işadamlarının girmesi için yardımcı olunmasını da istedi. 
     Erdoğan, Katar'da Başbakan Al Thani ve Katar Emiri Hamad Bin Khalifa ile görüştü. Görüşmelerde AB sürecini anlatan Erdoğan, Katar'lı işadamlarını Türkiye'de yatırım yapmaya davet etti. Türkiye'de yabancı sermayeye kolaylıklar sağlandığını belirten Erdoğan, özellikle turizm alanında işbirliği yapılabileceğini dile getirdi. Katar yönetimi ise, Türkiye ile ticari ve siyasi ikili ilişkileri arttırmak istediklerini ifade etti. 
     Bize sempatileri var Erdoğan, Katar yönetimi ile görüştüğü 80 milyar dolarlık müteahhitlik projesini Türk işadamlarıyla yaptığı toplantıda da dile getirdi. "Bize sempatileri var" diyen Erdoğan, Türk işadamlarını Katar'daki inşaat sektörüne girmeye çağırdı. Erdoğan, "Endişeniz olmasın. Kolaylık sağlayacaklar. Biz de eğer üzerimize düşen bir şey olursa yaparız" dedi. 
     
     1 milyon 600 bin dolarlık ihale için devreye girdi 
     Erdoğan, ayrıca Mesut Konar isimli Türk işadamının 1 milyar 600 milyon dolarlık ihalesiyle ilgili olarak da devreye girdi. Erdoğan, "İhale teminatım kabul edilmedi" diyen Konar'a, Katar Başbakanı'yla görüştüğünü söyledi. 
     
     Emir'den Kral ağırlaması 
     - Erdoğan Katar'da, Emir Hamad Bin Khalifa tarafından krallar gibi ağırlandı. Emir, hiç kimseye yapmadığı bir uygulamayı yaparak Erdoğan'a 600 bin euroluk özel imalat "Mayback" marka makam arabası tahsis etti. 
     - Katar Başbakanı Al Thani'de, Erdoğan'ı havaalanında karşıladı ve Divan-ı Emir'de onuruna önceki gün akşam yemeği verdi. Katar Emiri ve eşi de Erdoğan ve eşi Emine Erdoğan onuruna özel bir öğle yemeği verdi. 
     - Emine Erdoğan, Devlet Bakanı Kürşad Tüzmen'in eşi Perihan Tüzmen ve Milli Savunma Bakanı Vecdi Gönül'ün eşi Sevim Gönül, dün Doha'da turistik gezi ve alışveriş yaptı. Heyette bulunan AKP milletvekilleri ise Katar Şura Meclisi'nde görüşmeler yaptı. 
     
</TEXT>
</DOC>
