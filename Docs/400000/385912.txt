<DOC>
<DOCNO> 385912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sonyas24.html </URL>
<DATE> 2005/10/11/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Yeni 007 kim olacak 
</HEADLINE>
<TEXT>

     Dünyanın en ünlü casus filmi James Bond'un yakında yenisinin çekimine başlanacak olmasına karşın, yeni 007'nin kim olacağı tartışmaları sürüyor. 
     21. Bond filmi ''Casino Royale''in Ocak'ta başlayacak çekimleri yaklaştıkça, İngiliz medyası ve sayısız Bond hayranı web sitesinde, yeni Bond'un kim olacağı tartışmaları ve dedikodularının ardı arkası kesilmiyor. 
     Bazı medya kuruluşları, oyuncu kadrosundaki belirsizliğin filmin yapımını geciktirdiğini belirtiyor ve bu gecikmenin tarihin en çok gelir sağlayan dizisinin yapımında gelir kaybına yol açabileceği uyarısında bulunuyor. 
     Sean Connery'nin 4 milyar dolar ve Pierce Brosnan'ın 1,5 milyon dolar gişe geliri sağladıkları Bond dizisinin yenisinde başrolü alacaklar arasında son dönemin çok sayıda gözde aktörünün adı geçiyor. 
     Yapımcı ve yönetmenlere yakın kaynaklar, fazla ünlü olmayan isimlerin de öne çıktığını belirtirken, göreli olarak isim yapmış adaylar arasında Daniel Craig, Marvel filmi ''Fantastic Four''da oynayan Avustralyalı Julian McMahon ve Hırvat aktör Goran Visjnic'in bulunduğunu kaydediyor. 
     Yeni Bond konusundaki resmi açıklamanın yakında yapılması beklenirken, İngiliz Clive Owen'ın role en yakın adaylardan birisi olduğu belirtiliyor. 
     
</TEXT>
</DOC>
