<DOC>
<DOCNO> 350208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/spor/spo03.html </URL>
<DATE> 2005/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Canaydın fırtınası 
</HEADLINE>
<TEXT>


Galatasaray Başkanı, lisede AGS üyeleriyle bir araya geldi. Her şeyin kontrol altında olduğunu iddia eden Özhan Canaydın, "İsteyen istediğiyle buluşabilir. Bu bizi etkilemez. Fatih Terim de davet üzerine gitmiştir" diye konuştu 

CÜNEYT KARAKAYA 


Galatasaray Başkanı Özhan Canaydın, son günlerde eleştirilerin artması üzerine kolları sıvadı ve lisede düzenlenen toplantıda AGS Amicale de Galatasaray Galatasaray arkadaşlığı üyeleriyle bir araya geldi. 100'ün üzerinde üyenin hazır bulunduğu toplantı yaklaşık üç saat sürdü. Canaydın, üyelere yönetim, kulübün son durumu ve eski başkanların sık sık bir araya gelmesi konusunda çarpıcı yorumlar yaptı. 
Faruk Süren, Mehmet Cansun, Hıncal Uluç, Fatih Altaylı ve Fatih Terim gibi isimlerin buluşmasının kendisini rahatsız etmediğini belirten Galatasaray Başkanı'nın, "Hiç merak etmeyin, içiniz rahat olsun. Her şey kontrolümüz altında. İsteyen istediğiyle buluşsun bizi etkilemez. Zaten Fatih Terim'in de oraya davet üzerine gittiği, farklı bir oluşum içinde yer almayacağını biliyorum" dediği öğrenildi. 
Özhan Canaydın, eleştirilerle ilgili olarak da, "Daha yapıcı olunmalı. Desteğinizi her zaman hissetmemiz gerekiyor. Yeni yapılanmayı tamamlamaya çalışıyoruz. İşler dışarıdan gözüktüğü kadar kolay değil. Şampiyon da olabilirdik. Şanssızlıklar bizi bu noktaya getirdi. Top çizgiyi geçseydi herkes daha farklı düşünecekti. Geniş anlamda düşünürsek işin içinden daha kolay çıkarız. Veremeyecek hesabımız yok. Kimsenin oyununa gelmeyin" yorumunu yaptı. 
Bu arada AGS üyelerinin, Sahip Som ile yaşanan kredi skandalıyla ilgili olarak sert eleştirilerde bulunduği bildirildi. 

Pahalı rüya 

Yabancı arayışlarını yoğun bir şekilde sürdüren Galatasaray, Teknik Direktör Eric Gerets'in eski öğrencisi D'Alessandro'yu yakın takibe aldı. 
Wolfsburg'ta oynayan Arjantinli 10 numara konusunda fiyat araştırması yapan Sarı - Kırmızılı yöneticiler, az bir ihtimal de olsa bu transfer için tüm resmi girişimleri yapmaya hazırlanıyor. 
Teknik Direktör Eric Gerets'in de D'Alessandro konusunda yönetime olumlu rapor verdiği öğrenildi. Bu arada Wolfsburg, yıldız futbolcuyu 2003 yılında yaklaşık 9.5 milyon Euro'ya transfer etmişti. 

İmzayı bekliyor 

Yeni sezon öncesinde Galatasaray ile yollarının ayrılması kesinleşen Brezilyalı yıldız Conceiçao'nun iki üç gün içinde Panathinaikos'a imza atması bekleniyor. Yıldız futbolcunun menajerinin, Yunan kulübüyle görüşmelerini sürdürdüğü ve ufak pürüzlerin çözülmesi için uğraş verdiği bildirildi. Panathinaikos Kulübü, Conceiçao ile anlaşma sağladıktan sonra Galatasaray'ın kapısını çalıp, bonservis için uzlaşma zemini arayacak. 
Sarı - Kırmızılılar'ın Sportif Direktörü Bülent Tulun, Conceiçao konusunda hiçbir kulüpten resmi bir teklif almadıklarını açıkladı ve öneri gelmesi durumunda konuyu gündeme alacaklarını belirtti. 

'Ömür boyu görevde kalır' 

ERHAN TELLİ 

Galatasaray Kulübü'nün olağan Divan Kurulu Toplantısı dün Galatasaray Lisesi'nde yapıldı. Üyeler, Başkan Özhan Canaydın'ı toplantıya gelmemesi nedeniyle eleştirirken, yönetim kurulunu sadece Cengiz Özyalçın temsil etti. 
Toplantı sırasında söz alan Daniel Baruh isimli üye, Fenerbahçe Başkanı Aziz Yıldırım'a taş attı. Baruh, "Aziz Yıldırım, Fenerbahçe, Avrupa şampiyonu olunca başkanlığı bırakacağını söylemiş. Demek ki, Yıldırım hayatının sonuna kadar Fenerbahçe Başkanlığı yapacak" ifadelerini kullandı. 
Bu arada Divan Kurulu toplantısında gündeme teknik direktör değişikliği de geldi. Üyeler, Başkan Özhan Canaydın ve ekibini, Hagi'ye sahip çıkmamakla suçladı. Rumen hocanın görev yaptığı süre içinde sürekli yalnız kalmasının yanlış olduğu görüşünde birleşildi. 

Hagi'den veda 

Galatasaray ile yollarını ayıran Rumen çalıştırıcı Hagi dün İstanbul'a dönerek kulüpteki ve evindeki eşyalarını boşalttı. Kimseye haber vermeden tesislere gelen genç teknik adam, özel eşyalarını aldıktan sonra Sarı - Kırmızılı kulüple ilişkisini tamamen kesti. Bu arada Eric Gerets'in yardımcılığına getirilmesi gündemde olan Bülent Ünder'in yönetimin teklifini kabul ettiği öğrenildi. 


</TEXT>
</DOC>
