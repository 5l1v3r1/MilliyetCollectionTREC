<DOC>
<DOCNO> 390173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sonsiy11.html </URL>
<DATE> 2005/10/27/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Malatya olayının perde arkasında kadrolaşma iddiası 
</HEADLINE>
<TEXT>

     SALİHA ÇOLAK Ankara 

Malatya'daki skandalın ortaya çıkmasından sonra İl Sosyal Hizmetler Müdürü Yakup Gülek'in bu göreve atanmasında AKP Malatya milletvekili Ali Osman Baştürk'ün referans olduğu öğrenildi. Baştürk, "Gülek benim arkadaşım. Daha önce milli eğitim müdür muaviniydi. Olay da sorumluluğum varsa beni de yargılasınlar" dedi. 
     
     21 ÇOCUKTA İŞKENCE İZİ 

     Malatya Çocuk Yuvası'nda işkencenin ortaya çıkmasından sonra başlatılan soruşturma kapsamında, burada barınan 46 çocuğun da psikologlar gözetiminde ifadeleri alındı. 
     Sağlık Müdürlüğü ekiplerinin yanı sıra, Adli Tıp uzmanları da çocukları sağlık kontrolünden geçirdi. Bu kontrolde çocukların 21'inin vücudunda dayak, kaynar su dökme ve kafalarını tokuşturma gibi nedenlerele bağlı işkence izleri saptandı. 
     Malatya Sağlık Müdürü Sezai Demirel, kontrolden geçirilen çocuklarda depresyon ve davranış bozukluğu tespit edildiğini söyledi. 
     
     'BEN REFERANS OLDUM' 

     TBMM Genel Kurulu'nda dün skandalla ilgili bir konuşma yapan Başkurt, muhalefete "Bunu siyasi rant aracı olarak kullanmayın" uyarısında bulundu. Devlet Bakanı Bakan Nimet Çubukçu'yu arayarak, "Olayın sorumluları babam da olsa yakasına yapışın" dediğini anlatan Başkurt, Gülek'in de diğer yöneticilerle görevden el çektirildiğini söyledi. Muhalefet milletvekillerinin, dayak olayının sistemden ve siyasi kadrolaşmadan kaynaklandığını öne süren açıklamalarını Milliyet'e değerlendiren Başkurt, şunları kaydetti "Yakup Gülek benim arkadaşım, ben referans oldum. Sadece ben referans olmadım ki tüm milletvekillleri referans oldu. Kötülüğü yapan da o değil. Ama buna rağmen, 'kim yaptıysa babamın oğlu da olsa hemen yakasına yapışın' dedim. Anında görevden el çektirdik. Kim suçluysa yakasına yapışılsın. Pislik yedirilmesi insan onuruna yapılan en büyük darbedir. Ben bunu nasıl hazmedebilirim. 
     
</TEXT>
</DOC>
