<DOC>
<DOCNO> 381631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sonspo15.html </URL>
<DATE> 2005/09/26/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
PSV oyuncusu Reiziger Alex önemli bir oyuncu... 
</HEADLINE>
<TEXT>

     Avrupa Şampiyonlar Ligi'nde Fenerbahçe'nin Çarşamba günü karşı karşıya geleceği PSV Eindhoven'ın oyuncusu Michael Reiziger, çok zor bir maç oynayacaklarını belirterek, coşkulu ve kalabalık bir seyirci önüne çıkacak olmalarının kendilerini zorlayacağını söyledi. 
     Reiziger, Fenerbahçe TV'ye yaptığı açıklamada, daha önce birçok kez İstanbul'da maça çıktığını ve Türkiye'deki statlardaki atmosferi inanılmaz büyüleyici bulduğunu kaydederek, bu durumun ev sahibi takım için büyük avantaj olduğunu kaydetti. 
     Şampiyonlar Ligi E Grubu'nun oldukça zorlu bir grup olduğunu belirten Reiziger, Türkiye'de yenilmemek için sahaya çıkacaklarını vurguladı. Hollandalı oyuncu, grupta AC Milan'ı en güçlü ekip olarak gördüğünü belirtirken, diğer 3 takımın grupta ikincilik mücadelesi vereceğini dile getirdi. 
     Michael Reiziger, Fenerbahçe'de önemli ve iyi oyuncuların bulunduğunu ve Brezilya milli takımında da görev alan Alex de Souza'nın çok önemli bir oyuncu olduğunu vurgulayarak, sarı-lacivertli ekibin AC Milan'a yenilmesinin bir ölçü olarak kabul edilemeyeceğini sözlerine ekledi. 

     
</TEXT>
</DOC>
