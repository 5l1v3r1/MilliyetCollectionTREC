<DOC>
<DOCNO> 353931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sondun12.html </URL>
<DATE> 2005/06/21/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Polis merkezinde dayak yiyen gazeteci öldü 
</HEADLINE>
<TEXT>

     NURETTİN ATMACA Bakü DHA 

      AZERBAYCAN’ın başkenti Bakü’de geçen yıl aralık ayında eşine pasaport çıkarmak için gittiği polis müdürlüğünde dövülmesinin ardından felç geçiren Yeni Müsavat gazetesi foto muhabiri Alim Kazımlı yaşamını yitirdi. 
     Bakü’nün Nerimanov bölgesindeki Pasaport İdaresi’nde polis müdürü ile girdiği tartışma sırasında başına aldığı darbe sonucu felç olduğu ileri sürülen Kazımlı’nın durumu bir süre sonra iyiye gitmeye başlamıştı. Çalışma gücünü yitirdiği için evinde istirahatte olan muhalif gazetecinin sağlığı geçen hafta sonu yeniden kötüleşti. Yapılan tıbbi müdahalelere rağmen komadan çıkamayan 51 yaşındaki Alim Kazımlı dün hayatını kaybetti. 
     Azerbaycan’daki Gazeteci Haklarını Koruma Komitesi ve Yeni Nesil Gazeteciler Derneği’nin İçişleri Bakanı Ramil Yusufov’a olayın araştırılması için yaptıkları başvuru sonucu, Polis Müdürü A. Memmedov’a idari ceza verilmişti. 
     
</TEXT>
</DOC>
