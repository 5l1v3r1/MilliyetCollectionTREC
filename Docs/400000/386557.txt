<DOC>
<DOCNO> 386557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/spor/spo07.html </URL>
<DATE> 2005/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Caner Yeni Nuri olurum 
</HEADLINE>
<TEXT>


Vestel Manisa forması giyen Genç Milli yıldız kendisine çok güvendiğini belirterek Ersun Yanal'dan görev istedi 

LEVENT KALKAN 


Avrupa Şampiyonu unvanıyla gittiği Peru'dan Dünya 4.'sü olarak dönen 17 Yaşaltı Milli Takımı'nın Nuri Şahin'le birlikte en fazla alkış alan ikinci ismi Caner Erkin iddialı açıklamalar yaptı. Vestel Manisaspor'un A takım kadrosunda yer alan 17 yaşındaki genç futbolcu, siyah - beyazlı takımın yeni Teknik Direktörü Ersun Yanal'a mesaj gönderdi. 
Orta sahada görev yapıp, attığı şık gollerle dikkatleri çeken Caner, "En iyi arkadaşım Nuri'nin başarısı ortada. Oynamayı çok istiyorum. Şans bulursam en iyi şekilde görevimi yaparım. Bundan kimsenin şüphesi olmasın" dedi. Caner'e son olarak Fransa'nın Marsilya Kulübü'nün talip olduğu öğrenilirken 17 Yaşaltı Milli Takımı Teknik Direktörü Abdullah Avcı, genç futbolcuya kefil olduğunu söyledi. 
Avcı, "Ersun Hoca, Caner'i geçen sezonki Avrupa Şampiyonası final maçından tanıyor. İtalya'da, Hollanda ile oynadığımız maçı tribünden izlemişti. Yanal'ın, Vestel Manisa ile anlaşması, Peru'da en az Nuri Şahin kadar başarı olan Caner için çok önemli. Ersun Yanal'ın, Caner'e gerekli fırsatı tanıyacağına inanıyorum" dedi. 


</TEXT>
</DOC>
