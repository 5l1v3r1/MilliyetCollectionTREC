<DOC>
<DOCNO> 366619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/yazar/altan.html </URL>
<DATE> 2005/08/03/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Ağustos potpurisi... 
</HEADLINE>
<TEXT>


Ülke yöneticileriyle, yönetimi ele geçirme, yahut yönetici asansörlerinde daha yukarılara çıkma sevdalıları dışında ülke ve dünya sorunlarıyla ilgilenme merakının radarları, gitgide iyice körlenip, iyice paslanmada... 
Öyle ki gazeteler, birkaç gün hiç yayımlanmasa vazgeçtik genel bir kaygı alevlenmesini derinliğine bir şaşkınlık bile pek olmayacakmış gibi... 
Yöneticiler sektörünün sularıyla, "bireysel yaşamlar" sektörünün suları Atlas Okyanusu'yla, Marmara Denizi kadar birbirinden ayrılmış durumda sanki... 

"Bireysel yaşamlar" sektörünün vitrin barometresi "zevk-i sefa" içinde yaşamaya, en azından öyle görünmeye dönük... 
Vitrine çıkarılmayan barometrenin ibresi ise, "kötü hava"ların üstünde yapışıp kalmış... 

Tatilci yaşamlarının imrendirici filmi hayallerindeki masal cennetlerinin sürekli dışında kaldıklarına inanan genç kızlarla hanımların gözlerini kamaştıra dursun bir de İstanbul'un kendine özgü şıkıdım bir dünyası var. 
Oldum bittim ayrı bir lemdir o dünya... 

Suadiye'nin serince kuytu lokallerinden birinde, akşam saat 17'ye doğru, masalarda ikili-üçlü genç kız grupları yaygınlaşmaya başlıyor... 
Makyajlı, ince belli, güzel bacaklı, -sıcak nedeniyle diyelim- omuzlarıyla göğüslerinin görüntüsü iyice cömert genç kız grupları... 
Saat 18 dolaylarında içeri girişleri artan delikanlı müşteriler... 
Her delikanlının, yahut delikanlıların girişinde ayağa kalkan genç kızlar gülüşmeler, sarmaş dolaş olmalar... 
Ankara'nın sık tekrarlamaya başladığı, sınır ötesi operasyon olasılığı... 
Suadiye'nin serin kuytu lokallerindeki masa konuşmalarında ise operasyon moperasyon vız... 

Başbakan Tayyip Bey'in, bir salon toplantısında kürsüden Türkiye'nin dünyaya kapalı değil, artık açık bir ülke durumuna gelmesi için, altyapıyı nasıl hazırladıklarıyla kendilerinin, "vatan sever" olduklarını söyleyenlerden, çok daha vatan sever olduklarını ilan ettiği sırada kesiliveren elektrikler... 
Tayyip Bey'in, karanlıkta ola ki mikrofon çalışıyordur diye, tık tık vurması mikrofona... 
Polonezköy'ün, özellikle pazar günleri artan cümbüşlü trafiği, o kadar dışındaki Tayyip Bey nutuklarının... 

Bir de pazar günkü Posta gazetesinin, genç bir meslektaşın attığını tahmin ettiğim, harika bir manşeti vardı 
"Hastayım mööö-Pamukova Belediyesi'nin sağlık istasyonunda görevli sağlık memuru yıllık izne çıktı. Belediye başkanı da mezbahada görevli veterineri hastalara baksın diye sağlık istasyonuna yolladı. Veteriner tansiyon ölçüyor, pansuman yapıyor, ilaç veriyor". 

Bireysel yaşamlar ve ülke sorunları... 
Sağlık memuru yıllık izne çıktığı için, mezbaha veterinerine muhtaç kalan hastalar mı ipleyecek ülke sorunlarını tüketicileri artırma reklamlarının üfürdettiği "zevk-ü sefa" yaşamlarına, ağızlarının suyu akan gençler ve genç aileler mi 
Bir de hangi boy penislerin, hanımları heyecanlandırdığı sorunu var türban sorununun yanında... 

Bendenize sorarsanız, bir kara mizah şahyapıtıdır Türkiye... 
Tanrı aşkına sevmez misiniz böyle bir ülkeyi tabii okkanın altına nasıl gidildiğinin de eski rotalarını bilmenin yürek terlemeleri ve tüylerinizin zaman zaman kirpiye dönüşmesiyle... 

Ömrünün son parantezini kapatan Suudi Kralı Fahd, 32 milyar dolarlık bir servet bırakadursun ve Arap leminin çaresiz Müslümanları, çorapsız dolaşa dursun... 
Siz de şayet ülkenizde okkanın altına nasıl gidildiğinin eski rotalarını biliyorsanız daha iyi görebilirsiniz yeni çizilen rotaları... 
Evet ama, hayatın tadını çıkarma orkestrasının bateristlerini de mezbaha veterinerlerine başvurmak zorunda kalmış "hastayım mööö"cüleri de ne ilgilendirir ki eski rotalarla yeni rotalar 

Ola ki genç kurmay dostlar arasında da, eski rotalarla ilgilenmek isteyenler vardır. 
Radikal gazetesinin pazar ekindeki Ayşe Hür'ün "1908 Devrimi'nin karanlık yüzü" başlıklı yazısına şöyle bir göz atsınlar, bakmadılarsa... 

Yeni rotalar, "yer" küresi üstündeki İslam kesimini hedef alıyormuş gibi... 
Bireysel kazançları artırma yerine saltanat ve servet sahibi olmaya odaklanmış bir kesim, İslam ülkeleri... 
Hızlanan global saydamlık ve bilimselleşen ekonomiyle, uyum sağlayamayan bir kesim İslam lemi... 
Bir süre kendi içinde öle öldüre bir kan banyosundan geçerse sonunda ister istemez değişmek zorunda kalır... 
Değişmek zorunda kalıncaya kadar silah üreticileri hoşnut kalır değişmeye başladıktan sonra da, ekonominin, müşterilerin zenginleşerek artmasına muhtaç, yatırımcıları hoşnut kalır... 

Bütçeden borç faizlerine ayrılan yüzde 36'lık oran ve Sağlık Bakanlığı'na ayrılan yüzde 3.5'lik oran... 
Girişilecek sınır ötesi operasyonlarının maliyeti ne olur ki acaba 
Ve böyle bir maliyetin yararı kime olur, zararı kime olur 

Kenarda dursun ülke sorunları... 
İstavritler çok taze ve çok lezzetli... 



</TEXT>
</DOC>
