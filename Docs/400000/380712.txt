<DOC>
<DOCNO> 380712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/dunya/dun02.html </URL>
<DATE> 2005/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Müzakerelerin ritmi ve sonucu Türkiye'ye bağlı 
</HEADLINE>
<TEXT>


GÜVEN ÖZALP Brüksel 


Avrupa Birliği AB Komisyonu Sözcüsü Françoise Le Bail, müzakerelerin 3 Ekim'de başlaması halinde bunun ritminin ve sonucunun Türkiye'ye bağlı olacağını söyledi. 
Müzakerelerde Türkiye'nin üstlendiği yükümlülükleri yerine getirip getirmediğinin AB ve üyeleri tarafından yakından izleneceğini söyleyen Le Bail, "Bu yükümlülüklerden biri de Ek Protokol'ün uygulanması" dedi. Le Bail, müzakerelerin hızının ve olumlu ya da olumsuz sonucunun Türkiye'nin yükümlülüklerini yerine getirme kapasitesine ve AB müktesebatına uyumuna bağlı olacağını söyledi. 
Müzakere Çerçevesi'nde yer alan "AB'nin yeni üyeleri bünyesine dahil etme kapasitesi" konusundaki soruları da yanıtlayan Le Bail, "AB'nin yeni üyeleri bünyesine almaya yönelik yeteneklerinin ekonomik ve siyasi ölçülerini devlet ve hükümet başkanları belirleyecek. Bu konuda somut bir liste yok" diye konuştu. 
AB Komisyonu'nun Genişlemeden Sorumlu Üyesi Olli Rehn'in sözcüsü Krisztina Nagy de, Türkiye ile müzakerelerin şüphesiz 10 yıl kadar süreceğini ve bu süreçte "yeni üyeleri alma kapasitesinin" sürekli gündemde olacağını söyledi. 

Yine karşı çıktılar 
3 Ekim'e birkaç gün kala Danimarka'da yapılan bir kamuoyu araştırması, halkın yüzde 52.4'ünün Türkiye'yle müzakerelere başlanmasına karşı olduğunu ortaya koydu. AB'nin yeni üyelerinden Slovakya'da yapılan bir anket de, halkın yüzde 44'lük bir kesiminin Türkiye'nin AB üyeliğine karşı olduğunu ortaya çıkardı. 


</TEXT>
</DOC>
