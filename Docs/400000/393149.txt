<DOC>
<DOCNO> 393149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sonspo29.html </URL>
<DATE> 2005/11/08/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Fatih Terim İsviçre 2008'e direk katılıyor, o yüzden buraya biz gidelim 
</HEADLINE>
<TEXT>

     Alim Tunçay bildiriyor 

Milli Takımlar Teknik Direktörü Fatih Terim, 12 Kasım Cumartesi günü İsviçre ile yapacakları maç öncesi 12 oyuncunun kart sınırında olduğunu belirterek, "Cumartesi günü en önemli şey, sakin olmak" dedi. 
     Takımın kamp yaptığı Grand Hotel’de düzenlediği basın toplantısında gazetecilerin sorularını yanıtlayan Terim, takımda 12 tane oyuncunun kart sınırında bulunduğuna dikkati çekerek, "Maçta sakin olmalıyız. Provokeye gelmemek, şartlar ne olursa olsun tahriklere kapılmamak çok önemli. Oyunun getirdiği, yapılması gereken sarı karta hiç itirazım yok. Ama onun dışındakiler bizi üzebilir" diye konuştu. 
     İsviçre’de direkt oynayan 5 oyuncunun ceza sınırında olduğunu vurgulayan Fatih Terim, "Ancak enterasan bir istatistik var. İsviçre 6’lı grupta 10 maç oynadı. 10 maçta, 2 defans oyuncusunun tek sarı kartı bile yok" dedi. 
     
     "İNŞALLAH EN İYİ NETİCEYİ BURADA ALIRIZ" 

     Fatih Terim, amaçlarının ilk maçta iyi bir sonuç almak olduğunu belirterek, "Buraya kadar gelmişken, Alp’lerin arkası da Almanya olduğu için buradan gitmek daha kestirme. İnşallah en iyi neticeyi burada alırız" dedi. 
     Alınacak her sonuca hazırlıklı olduklarını anlatan Terim, şöyle devam etti 
     "İsviçre için Almanya’ya gidemezse fazla bir problem olmaz. Çünkü onlar 2008 Avrupa Şampiyonası’na direkt katılıyorlar. Onların önünde katılacakları bir şampiyona var. Bizim Avrupa Şampiyonası’na katılmamızın garantisi olmadığı için Almanya’ya biz gidelim diyoruz. 
     Rakibi çıplak gözle izlemedim ama kasetlerden İrlanda, Fransa ve İsrail maçlarını seyrettim. İyi bir takım olduğunu düşünüyorum. İşimiz kolay değil. Ağır bir baskı veriyor adamın üstüne. Ancak bu bizi çok önemli bir sorumluluğa itiyor. Göreve geldiğimizden bu tarafa zaten play off için bile çok fazla ümitli kişi yoktu. Ancak özellikle Almanya’daki Türk potansiyelini düşündüğümüzde biz İsviçre’den daha fazla oraya gitmek istiyoruz." Terim, Hakan Yakın’ın İsviçre Milli Takımı’na çağırılmamasıyla ilgili bir soru üzerine, "Bu konu beni fazla ilgilendirmiyor ama bir Türkiye’de bir röportajını okudum, annesi müsaade etmiyormuş" diye konuştu. 
     
     "VOLKAN’A GÜVENİYORUZ"- 

     Terim, yabancı bir gazetecinin "Volkan, FC Schalke 04 maçında büyük bir hata yaptı. Rüştü’yü oynatmayı düşünüyor musunuz " şeklindeki sorusunu şöyle yanıtladı 
     "Volkan hem genç hem de yetenekli bir kaleci. Her kaleci hata yapıyor. O yüzden ufak tefek hatalar olacaktır. Kalecilerimize güveniyoruz. Hiçbir şüphemiz yok. Schalke’nin kalecisi de aynı maçta hata yaptı. Kaleci hata yapacaktır. Ama biz Volkan’a güveniyoruz." İsviçreli bir gazetecinin, "Okuduğum bir yazıda özellikle İsviçre ile eşleşmek istediğiniz yazıyordu. Neden İsviçre’yi istediğiniz" şeklindeki sorusu üzerine Fatih Terim, "Kimse öyle bir istekte bulunmadı. Türkiye her takıma karşı oynar. 3 takımdan biri çıkacaktı, İsviçre oldu. Gazetelerde birçok şey çıkıyor. İsviçre gazetesi olan Blick’te de 15-20 gündür hoş olmayan şeyler çıkıyor. İnanmam mı lazım. 
     Bugün de Volkan’la ilgili ’Iskacı Volkan’ diye bir haber var. Kendi gazetelerine bakıp da soru sormasınlar" dedi. 
     
     "SEYİRCİMİZİN AZ GELMESİ İÇİN NE LAZIMSA YAPILIYOR" 

     "Seyircilerimizle ilgili kimse soru sormuyor" diyen Terim, şunları söyledi 
     "Normal prosedür neyse o veriliyordu. Ama ilk defa İsviçre’de seyircimizin az gelmesi için ne lazımsa yapıldığını görüyorum. Dönüşte biz diledikleri kadar gelmelerini isteriz. 60 bin kişiyle oynayacağımız için bol bol yerimiz var. Onlara misafirperverliğimizi yine gösteririz. Kimseye kimlik falan sormayız. 
     Seyircinin olması her takım için önemli bir artıdır. Ama oyuncularımız bu tip deplasmanlarda rakip seyirciye alıştılar. Çok fazla etkileneceklerini sanmıyorum. Herkesin en küçük bir avantajı kullanma isteğini doğal karşılıyoruz. Ben yine de çok fazla sayıda Türk olacağına inanıyorum." 
     
     "BERABERLİĞE İHTİMAL VERMİYORUM" 

     Milli Takımlar Teknik Direktörü Fatih Terim, 12 Kasım Cumartesi günü İsviçre'nin de kendileri gibi kazanmak için oynayacağını söyledi. 
     Takımın kamp yaptığı Grand Hotel'de düzenlediği basın toplantısında gazetecilerin sorularını yanıtlayan Terim, maçın berabere biteceğini düşünmediğini belirterek, "İki taraf da kazanmak için oynayacaktır. Beraberliğe çok ihtimal vermiyorum. Gole yakın bir oyun olacaktır. Ama iki 90 dakikayı da düşünmek lazım" dedi. 
     İlk maçtan sonra bir maç daha olduğunu kimsenin unutmaması gerektiğini anlatan tecrübeli teknik adam, şöyle devam etti 
     "İlk maçın sonucu ne olursa olsun 3 gün sonra bir maç daha oynayacağımız için o ciddiyette o sorumlulukta olacağız. Kimse skor ne olursa olsun 'ilk maçta bitti' diyemez. İkili maçların ikisinde de iyi oynamak zorundasınız. Dışarıda alabileceğiniz en avantajlı sonucu alabilirsiniz ama 'Bu sonuç yetti, içeride gerek yok' demek yanlış. İlk maç biter bitmez ikinci maçın taktiği üzerinde çalışacağız. İstanbul'da 60 bin kişinin önünde Türk milli takımıyla oynamak çok kolay değil." Terim, İsviçre'nin 10 maçtır yenilmemesini iyi bir takım olduğu ve ciddiye alınması gerektiği mesajını verdiğini ve rakibin gücünü ortaya koyduğunu ifade etti. 
     
     "HAKAN ŞÜKÜR'Ü DÜŞÜNEBİLİRİM" 

     Fatih Terim, bugünkü antrenmanda forvette Hakan Şükür ve Halil'i beraber oynatmasının tesadüf olduğunu belirterek, "Son 2 milli maçtaki oyunu ve tecrübesi nedeniyle Hakan Şükür'ü oynatmayı düşünebilirim" dedi. 
     Emre, Hamit ve Yıldıray gibi önemli oyuncularının oynayamayacağını kaydeden Terim, şunları söyledi 
     "Emre ve Hamit çok formdaydı. İkisi de orta sahada yani ihtiyacımız olan bir bölgede oynuyor ama yoklar. Yıldıray 15 gün antrenman yapmadı. İyi bir Yıldıray'ın bize çok şey katacağı ortada. Ayrıca Fatih Tekke de 35 günde sadece 55 dakika oynadı. O da sakatlıktan yeni çıktı. Ama fizik kapasitenin 90 dakika olması şu anda çok zor gözüküyor. Önemli yerlerde önemli oyuncuların olmaması bizi üzüyor. Fakat yerlerine oynayan oyunculardan da gerekli verimi alacağımızı düşünüyoruz. Rakibimiz başlar başlamaz kazanma isteği taşıyacaktır. Oyun içinde değişiklikler yapabiliriz. Orta sahadan ileri giden oyunculara daha çok ihtiyacımız var." Bir soru üzerine Milan ile olan ilişkilerinden dolayı bu takımda oynayan Vogel hakkında bilgi aldığını belirten Terim, takımında rotasyon anında oynayabilen bu oyuncunun milli takımda iyi oynadığını söyledi. 
     Fatih Terim, ikinci maçın hakeminin değişmesinin kendisi için sürpriz olduğunu dile getirerek, "Açıkçası sık sık gördüğümüz bir tablo değil. FC Schalke 04-Fenerbahçe maçında 2 kırmızı kart gösterdiği için, olayın psikolojik olabileceğini düşünüyorum. Çok fazla üzerinde durmuyoruz" dedi. 
     
     "GELİŞ NEDENİMİZ, 2008 VE 2010" 

     Milli takımın başına geliş nedeninin Türk futbolunun bundan sonraki 5 yılını yapılandırmak olduğunu hatırlatan Terim, "Kötü bir sonuçta, onlarca ülke kaybedince nasıl devam ediyorlarsa biz de işimize devam edeceğiz. Zaten geliş nedenimiz 2008 ve 2010 şampiyonaları" dedi. 
     Dünya Kupası'na gidecekmiş gibi program yaptıklarını ifade eden Terim, "Bu teknik heyet çok zor günler yaşadı. 3 maç oynadık, dışarda berabere bile kalsak dışarda kalacağımız bir ortamı yaşadık. Nasıl bir mucize gerçekleştirdiğimizi iyi biliyoruz. İnşallah Dünya Kupası Finallerine gideceğiz. Programımız belli, hemen hemen her ay maç yapacağız. Mayıs'tan önceki aylarda da turnuvalara katılabiliriz. Ayrıca uzun süreli bir kampımız da var. Aynı zamanda 2008'e de hazırlanacağız. Olumsuz bir sonuç biz de biraz daha ağır olur ama projelerimizi 2008'e, 2010'a taşırız." Terim, yurtdışında yaşayan yetenekli Türk oyuncuları Nuri Şahin örneğinde olduğu gibi hiç kimsenin milli takımına kaptırmayacaklarını, önemli bir jenerasyonla, 2008 ve 2010'lara yürüyeceklerini söyledi. 
     Aday kadroya ilk kez çağırılan Gökhan Ünal'ın takıma adapte olmaya çalıştığını söyleyen Terim, "Bize alışacak. Değişik meziyetleri, iyi bir kumaşı var. İnşallah o da heyecanını atacak çok daha tecrübeli olacak" dedi. 
     Fatih Terim, 10 yıl önce İsviçre ile yaptıkları milli maçla ilgili bir soru üzerine, "O günkü heyecan bugün de var. O günden takımda Hakan Şükür, Alpay ve antrenörümüz Oğuz Çetin var. O gün Avrupa Şampiyonası'na gidilmesi Türk futboluna çok önemli ivme kazandırdı. Milli takım hemen hemen bütün önemli şampiyonalara katıldı" diye konuştu. 
     2012 Avrupa Şampiyonası'nı düzenlemek için aday olan Türkiye'nin bugün elenmesiyle ilgili olarak Terim, "Federasyonumuzun çok ciddi bir şekilde hazırlandığını biliyorum. Açıkçası ben çok ümitliydim. Çünkü UEFA ve FIFA'nın tüm isteklerini yerine getirdiler. Ama bu bizi yıldırmayacak, yine başka şampiyonlara aday olacağız" dedi. 
     Fatih Terim, Türkiye'de yabancı oyuncu kısıtlamasıyla ilgili tartışmalar konusunda ise çalışmalarını bu iki maçtan sonra federasyona bildireceklerini, şu anda sadece bu maçlara konsantre olduklarını söyledi. 
     
     BASIN TOPLANTISINDAN NOTLAR 

     Basın toplantısında A Milli Takım Doktoru Cengiz Dinç de sakat oyuncular hakkında bilgi verdi. 
     Dinç, bugün koşullara başlayan Yıldıray'ın maça yetişemeyeceğini belirterek, "Sol uyluk arka adalesinde gerilme olan İbrahim Toraman, sağ uyluk iç kısmındaki kas dokusunda ezilme olan Nuri, sağ diz altında şişlik ve ödem bulunan Selçuk ile belinde mekanik ağrıları olan Hasan Şaş'ın tedavileri sürüyor" dedi. 
     Basın toplantısında hem Fransızca hem de Almanca çeviri yapıldı. Fatih Terim, tercümandan Dr. Dinç'in sakatlıklarla ilgili verdiği bilgiyi İsviçreli gazetecilere özetle aktarmasını istedi ama tercüman hepsini aktarınca tecrübeli hoca tepki göstererek, "Önce İsviçreli gazetecilerin sorularını yanıtlayalım. Sonra Türk gazetecilerle toplantıya biz bize devam edebiliriz" dedi. 
     Terim, ayrıca isteyen olursa İtalyanca da cevap verebileceğini söyledi. 

     
</TEXT>
</DOC>
