<DOC>
<DOCNO> 386203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/dunya/adun.html </URL>
<DATE> 2005/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlar çok kızacak 
</HEADLINE>
<TEXT>


ABD Dışişleri Bakanı Rice'ın, KKTC Cumhurbaşkanı'nı Washington'a davet ederek Kıbrıs Türklerine destek mesajı vermesi ve Ada'daki tarafları çözüm için teşvik etmesi bekleniyor 

Yasemin Çongar - Washington 


Kuzey Kıbrıs'ın iktisadi izolasyonunun "Ada'nın bölünmesini kalıcılaştırmaya hizmet etmeyecek" önlemlerle hafifletilmesi hedefini benimseyen Bush yönetiminden, KKTC'ye yönelik yeni bir jest bekleniyor. 
Washington kaynaklarına göre, ABD Dışişleri Bakanı Condoleezza Rice'ın önümüzdeki dönemde KKTC Cumhurbaşkanı Mehmet Ali Talat'ı ABD'ye davet etmesi mümkün. 
Rice'ın programına göre belirlenecek bir tarihin büyük olasılıkla önümüzdeki haftalarda Lefkoşa'ya bildirileceğini kaydeden kaynaklar, ziyaretin 2005 sonuna dek gerçekleşmesini bekliyorlar. 
KKTC'yi resmen tanımayan ABD'nin, Talat'ı, "Kıbrıs Türklerinin seçilmiş lideri" olarak kabul edeceği belirtiliyor. Ancak ABD Dışişleri, böyle bir davete ilişkin duyumları bu aşamada resmen doğrulamıyor. 

Çifte mesaj 
Talat'ın cumhurbaşkanı seçilmesinden sonraki ilk Washington ziyareti, bizzat Bush yönetiminden gelecek bir davetle gerçekleşirse, ABD yönetimi, Kıbrıs'ta iki tarafa da mesaj vermiş olacak. 
Böyle bir ziyaret bir yandan, 2004 referandumlarında Annan Planı temelinde çözüm yanlısı tavır alan Kıbrıs Türklerinin izolasyonuna son verilmesine yönelik Amerikan adımlarının süreceğinin işareti sayılacak. 
Bir yandan da ABD, Kıbrıs'ın "resmi hükümeti" saydığı Rum Yönetimi'ne "Ada'nın tek temsilcisi olmadığını" hatırlatmış olacak. 
ABD'li yetkililer, asıl hedeflerinin ise Kıbrıs'ta BM Genel Sekreteri'nin aracılığında çözüme yönelik arayışın yeniden canlandırılması olduğunu vurguluyorlar. 

Rumlar tepkili 
Diplomatik kaynaklara göre, KKTC başbakanıyken, Mayıs 2004'te New York'ta dönemin Dışişleri Bakanı Colin Powell'la görüşen Talat'ın Washington'a gelmesi düşüncesi "cumhurbaşkanı seçilmesinden beri" gündemde. 
Ancak Türk kaynakları, Rum lobisinin Kuzey Kıbrıs'a yönelik jestlere gösterdiği büyük tepkinin, böyle bir daveti geciktirdiğine inanıyorlar. 
Batılı diplomatlar ise, Washington'ın Talat'ı daveti öncesinde, Türkiye'nin AB ile müzakerelerinin başlamasını beklemiş olabileceğine dikkat çekiyorlar. 


</TEXT>
</DOC>
