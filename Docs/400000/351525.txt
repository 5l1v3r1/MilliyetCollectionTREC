<DOC>
<DOCNO> 351525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/soneko49.html </URL>
<DATE> 2005/06/13/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
Fındık ihracatının 41. haftasında 1 milyar 275 milyon dolar gelir... 
</HEADLINE>
<TEXT>

     Dünya fındık üretim ve ihracatının büyük bölümünü elinde bulunduran Türkiye, 1 Eylül’de başlayan 2004-2005 sezonunun geride kalan 41 haftalık bölümünde, bu üründen 1 milyar 275 milyon doları aşkın gelir sağladı. 
     Karadeniz Fındık ve Mamulleri İhracatçıları Birliği’nden alınan bilgiye göre, geçen sezonun 41. haftasında kentali 100 kilo 386 dolardan işlem gören standart natürel iç fındık, bu sezonun aynı döneminde 775 dolardan alıcı buldu. 
     Yaklaşık 80 ülkeye fındık ihraç eden Türkiye, 41 haftalık dönemde 167 bin 433 ton fındık ihraç ederek, karşılığında 1 milyar 275 milyon 
     547 bin 508 dolar gelir elde etti. 
     İhracatın 136 bin 864 tonu AB ülkelerine gerçekleştirilirken, AB dışındaki Avrupa ülkelerine 17 bin 315, denizaşırı ülkelere 8 bin 306, diğer ülkelere ise 4 bin 948 ton fındık ihraç edildi. 
     Türkiye, geçen sezon aynı dönemde 191 bin 389 ton fındık ihraç ederek, karşılığında 733 milyon 155 bin 347 dolar girdi sağlamıştı. 
     
</TEXT>
</DOC>
