<DOC>
<DOCNO> 351813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/soneko18.html </URL>
<DATE> 2005/06/14/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Tüzmen Afrika'ya ihracatımızı 10 milyar dolara getirmek istiyorum 
</HEADLINE>
<TEXT>

     Zeynep Yücetaş AA 

Devlet Bakanı Kürşad Tüzmen, Afrika ve Ortadoğu ülkelerinin oldukça önemli pazarlar olduğunu vurgularken, şu anda 3 milyar dolarlık ihracat yapılan Afrika'ya olan ihracatı 2008 yılında 10 milyar dolara ulaştırmayı hedeflediklerini bildirdi. 
     Tüzmen, 2003 yılında Afrika ülkeleriyle ticareti geliştirme stratejisini koyduklarını anımsatırken, Başbakan Recep Tayyip Erdoğan'ın Afrika gezisiyle de bunun pekiştirildiğini söyledi. 
     Bakan Tüzmen, yaptıkları çalışmaların neticesini görmeye başladıklarını vurgularken, şöyle dedi 
     ''2004 yılında Afrika'ya ihracatımız 3 milyar dolar civarına geldi. Toplam ihracatımızın artık yüzde 5'ini Afrika'ya yapabilir hale geldik, yüzde 1'ler noktasından buraya geldik. Özellikle Afrika ülkelerinde müteahhit hizmetlerimizin çalışmaları da çok iyi şekilde. Türkiye olarak, bu sene toplam müteahhitlik hizmetimiz 7 milyar doları geçecek. Afrika hem ihracatımızın hem de müteahhitlik gelirlerimizin arttığı bir pazar haline geliyor. Çalışmalarımızı daha da önem vererek devam ettireceğiz.'' Afrika'ya ihracatı orta vadede yüzde 10'lara getirmek istediğini belirten Tüzmen, sözlerini şöyle sürdürdü 
     ''Afrika'da aslında kişi başına geliri düşük birçok ülke var ama oldukça önemli bir pazar. Mutlaka, ekonomileri ilerde daha iyi hale gelecek. Şimdiden biz altyapıyı iyi bir şekilde tesis edebilirsek, önümüzdeki dönemde daha iyi noktalara gelebiliriz. Şu anda 3 milyar dolar ihracatımız var. 10 milyar dolar seviyesine getirmek istiyorum. 2008'de Allah izin verirse ihracatımız 100 milyar dolar olacak. Bunun yüzde 10'unu Afrika'ya yapmış olacağız.'' 
     
     MISIR VE LÜBNAN'LA SERBEST TİCARET ANLAŞMASI 
     Ticaretin artırılmasında serbest ticaret anlaşmalarının önemini vurgulayan Tüzmen, Mısır ile görüşmelerin devam ettiğini söyledi. 
     Tüzmen, ''Önümüzdeki dönemde Mısır var, Lübnan var. Bahreyn ile bir çerçeve anlaşması olarak imzaladık. AB'nin serbest ticaret anlaşması yaptığı ülkelerle de çalışmalarımız devam ediyor'' dedi. 
     Devlet Bakanı Tüzmen, Türkiye'den 2004'de Ortadoğu ülkelerine ihracatın yüzde 40 artış gösterdiğine dikkat çekerek, şöyle dedi 
     ''Artış bu yılın ilk beş ayında da yüzde 40-43 arasında devam ediyor. Bu, önemli bir rakam. Bu ülkelerde istikrar unsuru bizim için çok önemli. Yanı başımızda istikrarlı ülkeler olduğu zaman bizim ihracatımız da dış ticaretimiz de daha sağlıklı bir şekilde gelişir.'' Dış Ticaret Müsteşarlığı verilerine göre de, Afrika ve Ortadoğu ülkeleri, Türk işadamları için ihracat ve yatırımda büyük potansiyel taşıyor. 
     2005 Ocak-Nisan döneminde Türkiye'nin genel ihracatı yüzde 24.1 artarken, Afrika ülkelerine yapılan ihracat yüzde 39.8 artışla 1 milyar 196 milyon dolar oldu. Ortadoğu ülkelerine ihracat da yılın ilk beş ayında yüzde 40-43 artış gösterdi. 
     
     EROL ''ORTAK YATIRIMLAR YAPILABİLİR'' 
     Türk-Kuzey Afrika İş Konseyleri Başkanı Devrim Erol da, Kuzey Afrika'nın siyasi ve ekonomik istikrara sahip olduğunu belirterek, ''İhracatımızın yüzde 50'sinden fazlasını AB ülkelerine yapıyoruz. İhracat pazarlarımızı ve ürünlerimizi çeşitlendirmemiz lazım. KOBİ'leri sokmak için Kuzey Afrika çok önemli'' diye konuştu. 
     Zengin kaynaklara sahip Kuzey Afrika'da özellikle ilaç, beyaz eşya, turizm, tekstil, otomotiv ana ve yan sanayinde yatırımlar olabileceğini kaydeden Erol, şunları söyledi 
     ''Cezayir'in dış ticareti her yıl 21 milyar dolar fazla veriyor. Parası olan herkese Cezayir'de otel yapmasını tavsiye ederim. Tunus'ta özelleştirme sürecinde çeşitli fabrika yatırımı yapabiliriz.'' Erol, bu ülke işadamlarıyla ortak yatırımlar yapılabileceğini ifade ederken, ''Türkiye sanayisini örnek götürebilir'' dedi. 
     
     KUZEY AFRİKA'DA 20-25 MİLYAR DOLARLIK İNŞAAT PROJESİ 
     Türk-Irak İş Konseyi Başkanı Ercüment Aksoy da, geçen yıl Irak'a 1.8 milyar dolarlık ihracat yapıldığını belirterek, ''Ticari olarak Türkiye'nin hiçbir zaman vazgeçemeyeceği bir yer. Normal koşullarda, ticaret hacminin yıllık 5 milyar dolardan aşağı düşmemesi lazım'' dedi. 
     Aksoy, Türk işadamlarının Irak'taki ihaleleri yakından takip ettiğini söyledi. 
     Suriye, İran ve Ürdün'le ekonomik ve siyasi ilişkilerin iyi olduğunu belirten Aksoy, ''Bunlar bizim için bölgede vazgeçilmez ülkeler. Ortadoğu'daki diğer emirlikler, Suudi Arabistan, Katar çok büyük pazarlar. Bahreyn geleceği olan bir yer'' şeklinde konuştu. 
     Türkiye Müteahhitler Birliği Başkanı Erdal Eren ise Kuzey Afrika'nın inşaat sektörü açısından son 2-3 yıldır önemli bir cazibe merkezi olduğunu, önemli altyapı projeleri geliştirildiğini anlattı. Türk müteahhitlerinin bölgeye ilgisi olduğunu belirten Eren, ''Kuzey Afrika ülkelerinin önümüzdeki 5 yıl içinde 20-25 milyar dolarlık projeleri olduğunu tahmin ediyoruz. Burada, Türk müteahhitleri önemli rol alacaktır'' dedi. 
     Irak'ın da uzun vadeli bir pazar olduğunu ve ülkedeki güvenlik sorununun çözülmesi gerektiğini belirten Eren, ''Irak'ın 100 milyar dolara kadar yatırım ihtiyacı olduğu söyleniyor. Irak'ı 10-15 yıllık hedef pazar gibi görmeliyiz'' diye konuştu. 
     Eren, meslektaşlarının, Dubai, Abudabi, Kuveyt, Birleşik Arap Emirlikleri'nde yeni projeler araştırdıklarını sözlerine ekledi. 
     
</TEXT>
</DOC>
