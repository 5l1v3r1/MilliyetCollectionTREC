<DOC>
<DOCNO> 366146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/sonspo33.html </URL>
<DATE> 2005/08/01/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Beşiktaş yeni sezon hazırlıklarını sürdürüyor... 
</HEADLINE>
<TEXT>

     Beşiktaş, Kayseri Erciyesspor ile hafta sonunda yapacağı Birinci Süper Futbol Ligi ilk afta maçının hazırlıklarını bu akşam yaptığı antrenmanla sürdürdü. 
     Teknik direktör Rıza Çalımbay yönetiminde BJK Nevzat Demir Tesisleri'nde gerçekleştirilen ve ilk yarım saati basına açık olan antrenmanda, siyah-beyazlı futbolcular kondisyon ve pas çalışmasının ardından kanatlardan yapılan ortalarla gol çalışması yaptı. Daha sonra taktik çalışma yapan siyah-beyazlılar, antrenmanın son bölümünde 3 gruba ayrılarak çift kale maç oynadı. 
     
     SERGEN VE TÜMER ANTRENMANDA 

     Sakatlığı nedeniyle uzun süredir takımdan ayrı kalan Tümer ve Sergen, bu akşamki antrenmanda takımla birlikte çalıştı. 
     İki futbolcu da çift kale maçta görev yaparken, antrenmana sakatlıkları süren Koray ve Güven katılmadı. İki futbolcu alt sahada fizyoterapistler eşliğinde özel çalışmalara tabi tutuldular. Henüz ülkesinden dönmeyen, yarın İstanbul'a gelmesi beklenen Ailton ise antrenmanda yer almadı. 
     Siyah-beyazlılar yarın yapacakları tek antrenmanla Kayseri Erciyesspor maçı hazırlıklarını sürdürecek. 
     
</TEXT>
</DOC>
