<DOC>
<DOCNO> 362690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sondun29.html </URL>
<DATE> 2005/07/20/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
İspanya'dan Türkiye'ye gidecekere güvenlik uyarısı... 
</HEADLINE>
<TEXT>

     İspanya Dışişleri Bakanlığı, Türkiye'ye seyahat edecek İspanyollara güvenlik uyarısında bulundu. 
     Dışişleri Bakanlığı'nın resmi internet sitesinin ''Seyahatlerde öneriler ve uyarılar'' adlı sayfasında Türkiye'ye girildiğinde ''önemli not'' diye bir bölüm eklenerek, ''Seyahatlerinizde güvenlik önlemlerinizi en üst düzeye çıkarmanız tavsiye edilir'' denildi. 
     Dışişleri Bakanlığı yetkilileri, notun, İzmir'in Çeşme ilçesinde 10 Temmuz'da düzenlenen terör saldırısından bir gün sonra konulduğunu belirttiler. 
     Bu arada, terör saldırılarının olduğu İngiltere ya da Avrupa basınında sürekli olarak terör tehlikesinin bulunduğu belirtilen İtalya ve Fransa sayfalarında hiçbir uyarının yapılmamış olması dikkat çekti. İnternet sayfasını hazırlayan Dışişleri Bakanlığı yetkilileri, bu konuyla ilgili soruları yanıtsız bıraktı. 
     Öte yandan Türkiye'nin Madrid'deki Turizm Müşavirliği'nden alınan bilgilere göre, Çeşme ve Kuşadası'nda düzenlenen bombalı saldırılardan sonra, İspanyollardan Türkiye tatilini iptal eden olmadı. 
     İspanyollardan çok sayıda telefon aldıklarını, ancak sadece birkaçının tur tarihini değiştirmek istediğini söyleyen Türkiye'nin Madrid Turizm Müşaviri Cemal Tekkanat, ''Telefon edenlere, Türkiye'nin en az İspanya kadar güvenli olduğunu ve terör tehdidinin artık dünyanın her yerinde bulunduğunu anlatıyoruz. Türkiye'de güvenli biçimde seyahat edebileceklerini ve rahat olmaları gerektiğini söylüyoruz'' dedi. 
     
</TEXT>
</DOC>
