<DOC>
<DOCNO> 385046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/son/soneko04.html </URL>
<DATE> 2005/10/08/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Palamut, tüketiciyi de balıkçıyı da güldürdü... 
</HEADLINE>
<TEXT>

     Karadeniz ve Marmara'da sezon başından itibaren yaşanan palamut bolluğunun bir süre daha devam edeceği, havaların soğumasıyla birlikte avlanan balık çeşidinin de artacağı bildirildi. 
     Önemli su ürünleri avlanma merkezlerinden Balıkesir'in Bandırma İlçesi'nde kurulu bir balıkçılık firmasının ortağı Metin Yalçınkaya, AA muhabirine yaptığı açıklamada, çok iyi bir sezon geçirdiklerini, amatör balıkçıların oltalarına takılan palamutların, aylar öncesinden bunun işaretini verdiğini belirtti. 
     Yalçınkaya, balıkçıların bekledikleri palamut bolluğunu fazlasıyla bulduğunu, ağlarına ''bereket'' geldiğini ifade ederek, palamutun lezzeti ve etinin bolluğuna karşılık fiyatının uygun olmasının, tüketicilerin de yüzünü güldürdüğünü dile getirdi. 
     Palamut bolluğunun bir süre daha sürmesini beklediklerini kaydeden Yalçınkaya, ''Şu anda bütün balıkçılar Karadeniz'de palamut peşinde. Palamut, balıkçılar için berekettir. Satışı iyidir, tüketimi çoktur. Bu sene halk doya doya balık yiyor, yemeye de devam edecek'' dedi. 
     Yalçınkaya, havaların soğumasıyla birlikte avlanan balık çeşidinin de artacağına dikkati çekerek, çinekop ve lüferin kendisini göstermeye başladığını, ancak fiyatının henüz yüksek olduğunu vurguladı. 
     Teknelerin denize açılması ve rahatça avlanabilmesi için hava şartlarının da önemli olduğuna işaret eden Yalçınkaya, fırtınalı havalarda hem balık arzının hem de fiyatlarının istikrarsız olduğunu sözlerine ekledi. 
     
</TEXT>
</DOC>
