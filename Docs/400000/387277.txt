<DOC>
<DOCNO> 387277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sondun29.html </URL>
<DATE> 2005/10/17/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
AB uzmanları kuş gribi için Türkiye'de... 
</HEADLINE>
<TEXT>

     AB Komisyonu, kuş gribi salgınına ilişkin incelemelerde bulunmak üzere Türkiye'ye gönderilen iki uzmanın çalışmalara başladığını bildirdi. 
     Komisyon sözcüleri, günlük olağan basın toplantısında yaptıkları açıklamalarda, AB uzmanlarının Türklerle birlikte, salgın bölgesinde incelemelere başladıklarını duyurdular. 
     Sözcüler, Türkiye'den gelen destek taleplerinin incelendiğini belirtirken, Bulgaristan'a da uzmanlar gönderildiğini, Hırvatistan'da ölü bulunan yabani kanatlı hayvanlar konusunun da incelendiğini belirttiler. 
     AB Komisyonu, Türkiye ve Romanya'daki durumun ve gelişmelerin, bugünkü aşamada, yeni ve daha kapsamlı tedbirler gerektirmediğini, gereksinim halinde yeni önlemler düşünülebileceğini ifade etti. 
     Yapılan açıklamalarda, AB üyesi ülkelerden kuş gribi salgınına karşı almaları istenen önlemler tekrarlanırken, aşı stokunun yetersizliği üzerinde ısrarla duruldu ve tüm hükümetlere acil önlem çağrısı yapıldı. 
     AB Komisyonu'nun sağlık ve tüketicinin korunmasından sorumlu üyesi Marcos Kipriyanu, yarın Lüksemburg'da, dışişleri bakanları düzeyinde yapılacak AB Genel İşler Konseyi'nde kuş gribi konusunda ayrıntılı bilgi verecek. 
     ''Uluslararası koordinasyon'' gereği üzerinde durması beklenen Kipriyanu, Türkiye ve Romanya'daki gelişme ve tespitleri anlatırken, AB ülkelerinin ulusal düzeyde almaları gereken karar ve önlemleri belirtecek. 
     
</TEXT>
</DOC>
