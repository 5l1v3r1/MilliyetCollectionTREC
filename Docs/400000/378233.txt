<DOC>
<DOCNO> 378233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/guncel/gun07.html </URL>
<DATE> 2005/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan Kalustyan'la kardeş değiliz 
</HEADLINE>
<TEXT>


ANKARA Milliyet 

Eski Diyanet İşleri Başkanı Lütfi Doğan, eski Ermeni Patriği Şinork Kalustyan ile üvey kardeş olduğu iddialarının doğru olmadığını belirterek, nüfus kayıtlarını kamuoyuna açıkladı. 
Doğan, Yeni Aktüel dergisinde yer alan "Ermeni Patriği ile Diyanet İşleri Başkanı kardeşti" haberi üzerine, İslami İlimleri Yayma Derneği'nde basın toplantısı düzenledi. Gümüşhane Köse ilçesinden aldığı anne, baba, kardeş ve çocuklarını gösteren nüfus kayıt örneğini dağıtan Doğan, gerçek dışı iddiaların kendisini üzdüğünü dile getirdi. "Peygamberimizin 'her insan hata edebilir' diye bir sözü var" diyen Doğan, hata yapanların pişman olup bundan dönmesi gerektiğini söyledi. Doğan, haberin yer aldığı dergiyle alıntı yapan yayın organları hakkında yargı yoluna gideceğini de kaydederek şu bilgileri verdi 
"Ben 1930'da Gümüşhane Kelkit ilçesi Salyazı köyünde doğmuşum. Babamın adı Mehmet Fehmi Doğan, annemin adı Pullu Doğan'dır. Babam, annemle 1928'de evlenmiştir. Annem Pullu Hatun'dan 2 erkek ve 3 kız olmak üzere babamın 5 çocuğu olmuştur. Bu 5 kardeş annemiz Pullu Hanım'dan olup, başka hiçbir kardeşimiz yoktur. 5 çocuğun en büyükleri benim. Validemiz Pullu Hanım, 1943'te vefat etmiştir. Annemin köyü, bize komşu olan Çatalçeşme köyüdür. Annemin babası Eşref Ağa ve annesi de Gül Hanım'dır. Konuyla ilgili vukuatlı nüfus kaydımız budur. Zikredilen patriği ve annesini bilmem, tanımam, görüşmem olmadı." 


</TEXT>
</DOC>
