<DOC>
<DOCNO> 357367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sonsiy07.html </URL>
<DATE> 2005/07/01/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
TBMM İçtüzüğü değişikliği yürürlükte... 
</HEADLINE>
<TEXT>

     Türkiye Büyük Millet Meclisi İçtüzüğü’nde yapılan değişiklik, Resmi Gazete’nin bugünkü sayısında yayımlanarak, yürürlüğe girdi. 
     Yapılan değişikliğe göre, TBMM Genel Kurulu’nda bazı tasarı veya teklifler temel yasa olarak bölümler halinde görüşülebilecek. 
     Şu yasa tasarı ve teklifleri "temel yasa" olarak bölümler halinde görüşülecek 
     "Bir hukuk dalını sistematik olarak bütünüyle veya kapsamlı olarak değiştirecek biçimde genel ilkeleri içeren, kişisel veya toplumsal yaşamın büyük bir bölümünü ilgilendiren, kendi alanındaki özel yasaların dayandığı temel kavramları gösteren, özel yasalar arasında uygulamada ahenk sağlamayı amaçlayan, düzenleyeceği alan yönünden bütünlüğünün ve maddeler arasındaki bağlantıların kurulması zorunluluğu bulunan, önceki yasalaşma evrelerinde de özel görüşme ve oylama usulüne bağlı tutulan yasalar ve içtüzüğü bütünüyle veya kapsamlı olarak değiştiren veya yürürlüğe koyan tasarı veya teklifler." Bu tasarı veya teklifler, Genel Kurul’da bölümler halinde görüşülebilecek. Her bölümün en çok 30 maddeyi geçmemek kaydıyla hangi maddelerden oluşacağına, hükümet, esas komisyon veya grupların teklifi, Danışma Kurulu’nun oybirliği ile önerisi üzerine Genel Kurulca karar verilebilecek. 
     Bu durumda bölümler, maddeler okunmaksızın ayrı ayrı görüşülecek ve ayrı ayrı oylanacak. Milletvekilleri, hükümet veya esas komisyon değişiklik önergeleri verebilecek. Milletvekilleri tarafından, Anayasa’ya aykırılık önergeleri dahil, her madde için 2 önerge verilebilecek. Bölümler üzerindeki soru cevap süresi 15 dakika ile sınırlı olacak. 
     Danışma Kurulu’nda oybirliği sağlanamaması durumunda siyasi parti gruplarının önerisi üzerine de temel yasa uygulamasına karar verilebilecek. 
     TBMM İçtüzüğü’nün Anayasa Mahkemesi tarafından iptal edilen 91’nci maddesi, AK Parti grup başkanvekillerinin teklifi üzerine dün 
     yeniden düzenlenerek TBMM Genel Kurulu’nda kabul edilmişti. 
     
</TEXT>
</DOC>
