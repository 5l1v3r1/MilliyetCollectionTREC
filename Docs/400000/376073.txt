<DOC>
<DOCNO> 376073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/soneko35.html </URL>
<DATE> 2005/09/06/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Uzel Makina'dan ilk 6 ayda 10.1 milyon YTL net kar 
</HEADLINE>
<TEXT>

     Tarım makinaları üreticisi Uzel Makina, yılın ilk 6 ayında 10.1 milyon YTL net kar elde etti. 
     Yılın ilk yarısında cirosunu 2 milyon YTL'ye çıkaran Uzel Makina'nın yurtiçi satışları 218 milyon YTL'ye, yurtdışı satışları ise 26 milyon dolara ulaştı. İhracatın ciro içerisindeki payı ise yüzde 14 olarak gerçekleşti. 
     Uzel Makina'nın 2005 yılı 6 aylık bilanço sonuçları düzenlenen bir toplantıyla açıklandı. 
     Yarıyıl sonuçlarını ve sektörü değerlendiren Uzel Holding Tarım Makinaları Başkan Yardımcısı İbrahim Aksoy, ilk altı ayda Türk traktör pazarının 17 bin 964 adede ulaştığını belirterek, pazarın geçen yıla göre yüzde 2 büyüdüğünü kaydetti. 
     Aksoy, Uzel Makina'nın 6 ayda 6 bin 900 adet traktör satışı gerçekleştirdiğini ifade ederek, ''Bu adet bazında pazarın yüzde 38'i ile liderliğimizi koruyoruz. Yıl sonunda satış adedimizi 14 bin 500'e çıkarmayı hedefliyoruz'' dedi. 
     Uzel Makina'nın orta ve uzun vadeli hedeflerine de değinen Aksoy, önümüzdeki dönemde Avrupa tarım makinaları pazarında oluşan cironun yüzde 10'unda söz sahibi olmayı amaçladıklarını bildirdi. 
     Aksoy, ''2005 yılında ciromuzu 500 milyon doların üstüne çıkarmayı hedefliyoruz. 2010 yılında ise Uzel Makina 1,5 milyar dolar ciro yapan Avrupalı bir şirket olacak'' diye konuştu. 
     Düzce'de 1 milyon metrekarelik alana kurulu tesisleri olduğunu anımsatan Aksoy, gelecek yıl tarım makinaları bölümünün tamamını Düzce'ye taşımayı hedeflediklerini, Düzce tesisinde yedek parça üretimi yapılması ile ilgili çalışmaların da devam ettiğini sözlerine ekledi. 
     Pazardaki rekabeti de değerlendiren Aksoy, döviz kurlarının son bir yılda çok fazla yükselmemesinin, ithal traktörlerin Türkiye'ye girişini kolaylaştırdığını söyledi. 
     
</TEXT>
</DOC>
