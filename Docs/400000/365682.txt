<DOC>
<DOCNO> 365682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/son/sonsiy07.html </URL>
<DATE> 2005/07/30/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Türkiye'nin ek protokole imzasını KKTC Cumhurbaşkanı yorumladı 
</HEADLINE>
<TEXT>

     KKTC Cumhurbaşkanı Mehmet Ali Talat, Türkiye'nin Gümrük Birliği Ek Protokolü'nü imzalamasının kaçınılmaz olduğunu ve sonuçta imzaladığını belirterek, ''Türkiye'nin, Kıbrıs sorunu çözülmeden 'Kıbrıs Cumhuriyeti'ni mevcut şekliye tanımasının söz konusu olmadığını'' bildirdi. 
     Türkiye'nin Gümrük Birliği Ek Protokolü'nü imzalamasını ve Güney Kıbrıs'ı tanımadığını ilen eden deklarasyonu yayımlamasını ilk olarak AA muhabirine değerlendiren Cumhurbaşkanı Talat, protokolü imzalamanın ''iyi mi oldu, kötü mü oldu'' diye sorgulamanın abes olduğunu, bunun olası tehditlerinin nasıl karşılanacağına bakmak gerektiğini, bu nedenle kendisinin ileriye baktığını söyledi. 
     ''Türkiye'nin bilineni ilan ettiğini'' kaydeden Cumhurbaşkanı Talat, şunları söyledi 
     ''İçerikle ilgili ayrıntılı tartışmalar yapılabilir. Ama sonuç olarak Türkiye'nin Ankara Anlaşması'nı 10 yeni üyeye genişletmesi, AB zirvesinde kabul ettiği bir husustu ve bunu gerçekleştirdi. Ve yine beklendiği gibi 'Kıbrıs'ı tanımadığını ve KKTC ile ilişkilerini bugün olduğu gibi sürdüreceğini ilan etti. Bu bir olaydır, gerçektir ve yerine getirilmiştir.'' Cumhurbaşkanı Talat, ''Protokolün imzalanmasıyla KKTC ekonomisinin Güney Kıbrıs'a kayacağı, KKTC'nin ortadan kalkacağı'' yönünde çeşitli görüşlerin olduğu anımsatılarak, protokolün imzalanmasının KKTC'yi nasıl etkileyeceğinin sorulması üzerine şöyle konuştu 
     ''Bunu, iyi mi oldu, kötü mü oldu gibi sorgulamak abestir. Bu olacaktı, kaçınılmazdı. Mesele budur. İyiliğini, kötülüğünü konuşmaya gerek yok. Ama şu var Bunun olası tehditlerini göğüslememiz lazım, Türkiye'nin AB ile görüşme sürecinde ortaya çıkacak olası tehditleri. Birçok şey olabilir. Ekonomik etkileri. Rum tarafı bunu kullanarak, bugün aklımıza gelmeyen olmadık taleplerde bulunabilir. Ankara Anlaşması, şimdi Türkiye'yi ve 'Kıbrıs Cumhuriyeti' olarak Rum tarafını da bağlar hale geldiği için, oradaki bazı hususları kullanarak, yargı yolu dahil olmak üzere bir sürü girişimleri olacak Rumların. Ancak Türkiye'nin kaçınılmaz olarak bu protokolü imzalayacağı bilindiğine göre, 'imzalanmasın' demek hayaldi. Ama nasıl göğüsleyebiliriz olası tehditlerini diye düşünmek daha doğrudur.'' Kıbrıs Türkleri açısından ne gibi tehditler olacağını bildiklerini ve onlara karşı önerilerinin olduğunu kaydeden Talat, ''Rum tarafının atacağı adımlara uygun olarak onları göğüsleme planlarımız var. O yüzden ben bundan sonrasına bakıyorum. Çünkü kaçınılmaz olan oldu'' dedi. 
     
</TEXT>
</DOC>
