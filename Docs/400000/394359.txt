<DOC>
<DOCNO> 394359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/son/soneko07.html </URL>
<DATE> 2005/11/12/ </DATE>
<TIME> 19.50 </TIME>
<AUTHOR>  </AUTHOR>
<HEADLINE>
Talep gelirse, Hıristiyanlar için de 'Helal Gıda' uygulaması yapılacak 
</HEADLINE>
<TEXT>

     Türk Standartları Enstitüsü TSE İzmir Bölge Müdürü Ramazan Usta, İslami usullere uygun gıda tüketmek isteyenlerin ihtiyacını karşılamak amacıyla getirilmesi düşünülen ''helal gıda'' uygulamasından sonra Hıristiyanlardan talep gelirse, onlar için de benzer bir hizmet verebileceklerini söyledi. 
     Usta, Aydın Ticaret Odası AYTO tarafından, TSE'nin belgelendirme faaliyetlerinin tanıtılması amacıyla gıda üreticisi üyelere yönelik düzenlenen toplantıda yaptığı konuşmada, son dönemde gündemde olan ''Helal Gıda'' uygulamasının henüz araştırma ve tartışma aşamasında olduğunu söyledi. 
     ''Helal Gıda'' standardının İslam Konferansı Teşkilatı İKT Dışişleri Bakanları Toplantısı'nda Malezya tarafından gündeme getirildiğini, Malezya'da böyle bir standardın olduğunu ve birçok İslam ülkesinin böyle bir çalışma içinde bulunduğunu ifade eden Usta, bu durumun Dışişleri Bakanlığı tarafından TSE'ye iletildiğini belirterek, şunları söyledi 
     ''Şu anda Malezya standartları tercüme ediliyor. Ülkemize uygulanabilirliği tartışılıyor. Benzer bir belgelendirme, Yahudilerde de var. Haham, gıda üretimi yapan yerlere giderek, Musevilik inancına göre o yerin üretim yapıp yapamayacağı, orada üretilen gıdaların Museviler tarafından yenilip yenilemeyeceği konusunda üretici firmayı yetkilendiriyor.'' Usta, ''Helal Gıda'' belgesi alanlar helal gıda üretiyor, almayanlar ise haram gıda üretiyor diye düşünülmesinin hata olacağını ifade ederek, ''Bu iş bir gönüllülük meselesidir. Üretici firmalar, ürünlerin tamamen İslami hükümlere göre kesildiği yönünde bir mesaj verebilmek ve farklı bir imaj yaratabilmek için bu belgeyi talep edebilirler. Vatandaşımız bu belgeyi alan ve almayan ürünlerden istediğini alabilir. İki ürün arasındaki tek fark, belge farkıdır'' dedi. 
     Bir basın mensubunun, TSE tarafından Hıristiyanlar için de benzer bir hizmet verilip verilemeyeceği yönündeki sorusunu da yanıtlayan Usta, ''Hıristiyanlardan talep gelirse, onlar için de benzer bir hizmet verebiliriz'' dedi. 
     
     ''TSE'YE SAHİP ÇIKMAK ZORUNDAYIZ'' 
     TSE'nin Türkiye'nin milli kuruluşu olduğunu belirten ve TSE dışındaki diğer belgelendirme kuruluşlarına çok itibar edilmemesini isteyen Usta, şunları söyledi 
     ''Artık bu iş çığırından çıkmış durumda. Elinde çantası olan, yurt dışındaki herhangi bir ülkeden temsilcilik almış kişiler, sanayicileri dolaşmakta, tabiri caizse, maddi karşılığını alarak belge basar hale geldiler. Lütfen bunlara itibar etmeyin. Milli kuruluşumuzu destekleyin. Bu kuruluşlar içinde, elbette işini düzgün yapan kuruluşlar mutlaka vardır. Ama biz Türk milleti olarak Türk milliyetçiliğine değer vermek zorundayız. Türkiye'nin gururu olan TSE'ye sahip çıkmak zorundayız.'' 
     
</TEXT>
</DOC>
