<DOC>
<DOCNO> 385884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sontur30.html </URL>
<DATE> 2005/10/11/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Çakıcı Babası suç işlemişse oğlu bilimadamı olmayacak diye kaide yok 
</HEADLINE>
<TEXT>

     Karagümrük Spor Kulübü Lokali’ne yönelik silahlı baskına ilişkin Alaattin Çakıcı’nın da aralarında bulunduğu 10 sanığın yargılandığı davada tutuklu olan 7 kişiden 2’si tahliye edildi. 
     İstanbul 9. Ağır Ceza Mahkemesi’ndeki duruşmaya, tutuklu sanıklar Alaattin Çakıcı, Ahmet Çelik, Okan Erünal, Cihan Çakıcı, Müştak Çimenci, Ömer Koç ve Erdoğan Öner katıldı. Tutuksuz sanık Mehmet Ali Okur ve Veysi Cirit’in gelmediği duruşmada, Barış Çakıcı ise yakalanamadığı için hazır edilemedi. 
     Avukatlarından önce savunma yapmak istediğini belirterek duruşmada söz alan Alaattin Çakıcı, dava konusu olayı, akrabalarının kendisinin onurunu korumak için yaptığını söyleyerek, bu konuda talimat vermediğini öne sürdü. 
     Fransa’ya özel bir okula gönderdiği oğlunun, Barış Çakıcı’yı yakalamak isteyenlerce taciz edildiğini ifade eden Çakıcı, "Babası suç işlemişse oğlu bilim adamı olmayacak diye bir kaide yok" dedi. 
     Konuşmakta güçlük çeken Çakıcı, bu durumu mahkeme heyetine, "şeker hastası olduğu için ağzının kuruduğu, bu nedenle konuşmakta zorluk yaşadığı, heyecanından kaynaklanmadığı" şeklinde açıkladı. 
     Hakkında yurtdışına çıkış yasağı bulunduğunu hatırlatan Çakıcı, "İnsan ömrü 3 halkalık bir zincir. Ben ikisini dünyanın her yerinde sıkıntılı, gürültülü yaşadım. Bu üçüncü halkayı insan gibi yaşamayı düşledim Türkiye’ye iade edildiğim zaman" dedi. 
     Yakınlarına ait malların üzerine tedbir konulduğunu söyleyen Çakıcı, "Evli bir kızım var. Bakırköy’de kirada oturuyor. Bir savcı, nasıl araştırma yapmadan bir kiracının evine tahdit koyabilir " diye sordu. 
     Hiç kimseden şefaat beklemediğini söyleyen Çakıcı, CMK’da "avukat önünde verilmeyen ifadelerin delil kabul edilmeyeceği" hükmünün bulunduğunu belirterek, "Bu hüküm bir PKK’lıya, bir DHKP C’liye uygulanıyorsa sanıyorum bana da uygulanması lazım" dedi. 
     Davanın sonuçlanmasını istediğini söyleyen Çakıcı, "Türkiye’de devlet hapishanelere hakim. Ben hapishanede harfiyen kurallara uyuyorum. Ama kedi gibi yatmıyorum asla. Onurum her şeyden önemli" diye konuştu. 
     Yargıtay’ın bozma kararına kadar Türkiye’de kaldığını belirten Çakıcı, "Türkiye’den kaçmak isteyen insan 17 ayda kaçardı. Ama ben insan gibi yaşamak istedim ömrümün son halkasını. Bundan sonra hapishanede de yaşarız. Orada da bir yaşam var. İnsan orada da kendini kitaplara verir, yeni bir yaşam tarzı kurar" dedi. 
     Hakkında verilecek karar ne olursa olsun mahkemeye teşekkür ettiğini kaydeden Çakıcı, "İstiyorsanız en büyük cezayı verin. Hiç sorun değil" şeklinde konuştu. 
     
     AVUKATLARIN SAVUNMALARI 

     Duruşmada esas hakkında savunma yapmaya başlayan Çakıcı’nın avukatlarından Mustafa Avlağı, savunmayı uzun tutunca müvekkili tarafından kısa konuşması için işaretle uyarılmaya çalışıldı. 
     Çakıcı’nın avukatlarından Muammer Demirtaş da, dosyanın ayrıntılı olması nedeniyle incelemeye alınarak bir ay sonra karar verilmesini istedi. 
     Avukatı Can Doğancan’ın savunması sırasında "Fransız Gizli Servisi’nin kendisiyle görüşmek istediğini" söylemesi üzerine söz alan Çakıcı, bu konunun dava dosyasıyla ilgili olmadığını ifade etti. 
     Çakıcı, "5 yıldır sizi ikna edemediysek 15 yıl da geçse de ikna edemeyeceğiz. Ben artık karar verilmesini istiyorum. 1 ay daha beklenmeden karar verilsin" dedi. 
     Duruşmada söz alan diğer sanık avukatları da, müvekkilleri için beraat ve tahliye istemlerinde bulundular. 
     Duruşma sonunda tutuklu sanıklardan Okan Erünal ve Ömer Koç’un tahliyesine karar veren mahkeme heyeti, dosyayı incelemek için duruşmayı erteledi. 
     Çakıcı’nın, duruşma sırasında sık sık su içtiği görüldü. 
     
     DAVANIN GEÇMİŞİ 

     Karagümrük Spor Kulübü Lokali’nin 26 Mart 2000 tarihinde basılarak 15 kişinin yaralanmasına ilişkin 24 sanığın yargılandığı İstanbul 1 No’lu DGM, 29 Kasım 2002 tarihli kararında, Alaattin Çakıcı’yı "çıkar amaçlı suç örgütünün kurucusu ve lideri olmak" suçundan 3 yıl 4 ay, "talimat vermek suretiyle müessir fiile azmettirmek"ten dolayı da 1 yıl 8 ay 21 gün hapis cezasına çarptırmıştı. 
     Davanın diğer sanıklarından 17’si, 5 ay ile 14 yıl 10 gün arasında değişen çeşitli hapis cezalarına çarptırılırken, 4 sanık beraat etmiş, 2 sanığın dosyası ise ayrılmıştı. 
     Çakıcı’ya, "çıkar amaçlı suç örgütünün kurucusu ve lideri olmak" suçundan verilen 3 yıl 4 ay ağır hapis cezasını onayan Yargıtay 1. 
     Ceza Dairesi, "müessir fiile azmettirmek" suçundan bir kez verilen cezayı ise yetersiz bularak, hükmün 15 mağdur için ayrı ayrı kurulması gerektiği görüşüyle kararı bozmuştu. 
     Yüksek mahkeme, bazı sanıklar hakkındaki kararların da çeşitli gerekçelerle bozulmasına hükmetmişti. 
     
</TEXT>
</DOC>
