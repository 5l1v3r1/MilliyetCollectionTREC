<DOC>
<DOCNO> 389908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sontur11.html </URL>
<DATE> 2005/10/26/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Ebelerin sayesinde 200 kız okula başladı 
</HEADLINE>
<TEXT>

     Denizli Sağlık Müdürü Dr. Erdoğan Taş, ebelerin sayesinde bu yıl 200 kız çocuğunun eğitime başladığını bildirdi. 
     Taş, gazetecilere yaptığı açıklamada, eğitim çağında olan, ancak aileleri tarafından okula gönderilmeyen kızların tespiti konusunda Milli Eğitim Müdürlüğü ile ortak çalışma yürüttüklerini söyledi. 
     Ev ziyaretleri yapan ebeleri eğitimden geçirdiklerini belirten Taş, ''Bu arkadaşlarımız okula gönderilmeyen kızları tespit etti. Biz de bunları Milli Eğitim Müdürlüğü'ne bildirdik. Ebelerin sayesinde 200 kız eğitime başladı'' dedi. 
     Ebelerin görevleri gereği bulundukları bölgede herkesi tanıdıklarını ifade eden Taş, ''Ebelerimiz, görev yaptıkları yerin jandarması gibidir. Kırsal kesimde ve varoşlarda ailelerle iletişim kurup, buna ikna kabiliyetlerini de ekleyerek kız çocuklarının okula gitmesine katkıda bulunuyorlar'' diye konuştu. 
     Taş, 6-14 yaş grubundaki çocukların eğitim almalarını sağlamak için çalışmaların devam edeceğini kaydetti. 
     
</TEXT>
</DOC>
