<DOC>
<DOCNO> 369102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/guncel/axgun01.html </URL>
<DATE> 2005/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Şahin, iletişim kazası kurbanı 
</HEADLINE>
<TEXT>


Başbakan Yardımcısı'nın "YAŞ kararlarının yargıya açılacağını" açıklaması, Başbakan'dan döndü. Başbakanlık kaynakları,"Hükümetin bu konuda alınmış kararı olmadığını" belirtti 

ANKARA Milliyet 

Başbakan Yardımcısı Mehmet Ali Şahin'in, Yüksek Askeri Ş ra'nın YAŞ ordudan ihraçlara ilişkin kararlarının yargı denetimine açılması yolunda Anayasa değişikliği yapılacağını, gerekirse bunun için referanduma gidileceğini açıklaması, hükümette sıkıntı yarattı. Başbakan Recep Tayyip Erdoğan, birkaç gün önce ihraç kararlarına şerh koyduğu YAŞ konusundaki açıklamalarından duyduğu rahatsızlığı Şahin'e iletti. Şahin konuşmama kararı alırken, Başbakanlık kaynakları, "hükümetin bu konuda alınmış bir kararı, niyeti ve planı bulunmadığını" bildirdiler. 
Şahin, pazartesi günü NTV'de yayımlanan demecinde, Anayasa değişikliği paketinin hükümetin gündemine alındığını duyurdu. Paketteki düzenlemeleri anlatırken, tayin, terfi ve emeklilik dışındaki YAŞ kararlarına karşı yargı denetimine olanak sağlanacağını bildiren Şahin, gerekirse referanduma da gidilebileceğini kaydetti. 

'Danıştay paşaları' 
Aynı gün Milliyet'e verdiği demeç, salı günü "Hükümetin YAŞ planı" başlığıyla manşetten duyurulan Şahin, tayin, terfi ve atamalara ilişkin YAŞ kararlarına karşı neden yargı yolu düşünülmediğini açıklarken, geçmişte yargı kararıyla rütbe alan personel için "Danıştay paşaları" deyiminin kullanıldığını anımsattı. Şahin, TSK'nın bu nedenle YAŞ kararlarına ilişkin düzenleme yapılırken bu konunun göz önünde bulundurulmasını istediğini kaydetti. 
Değişiklik paketinde YÖK'ün yetkileri, orman vasfını yitirmiş arazilerin satışı, memurlara grev ve toplusözleşme hakkı verilmesine ilişkin düzenlemelerin de olacağını belirten Şahin, çarşamba günü TBMM Anayasa Komisyonu Başkanı Prof. Dr. Burhan Kuzu ve AKP Grup Başkan Vekili Sadullah Ergin ile TBMM'de bir araya geldi. 
Ancak toplantıda YAŞ konusu sürpriz biçimde pakete alınmadı. Kuzu tarafından hazırlanan paketin 1,5 yıllık bir geçmişinin olduğunu kaydeden Ergin, "YAŞ konusunun ileri bir tarihe ertelendiğini" belirtirken şöyle dedi 
"Özellikle YAŞ kararlarına yönelik bir çalışma yok. Genel olarak Anayasa'da düzeltilmesi gereken konular üzerinde çalışıyoruz. YAŞ kararlarının yanı sıra H kimler ve Savcılar Yüksek Kurulu'nun kararlarına ilişkin olarak da 21. Dönem Parlamentosu'nda 5 partinin oluşturduğu Uzlaşma Komisyonu'nun mutabakata vardığı metinlerde de bu düzenlemeler var." 

Erdoğan, Şahin'i aradı 
Alınan bilgilere göre, NTV ve Milliyet'e hükümet adına yansıyan açıklamalardan rahatsız olan Başbakan Erdoğan, Şahin'i aradı. Erdoğan, YAŞ kararlarına ilişkin sözlerinden duyduğu rahatsızlığı Şahin'e iletti. "Bir iletişim kazası yaşandığına hükmedilen" görüşmenin ardından Şahin konuşmama kararı aldı. 
Başbakanlık kaynakları da, Milliyet'e şu değerlendirmeyi yaptılar 
"Meclis'te Anayasa değişikliği hazırlıkları tartışılırken milletvekillerinin hükümetten bağımsız olarak muhtelif konularda değişik fikirleri olabilir. YAŞ kararlarının yargı denetimine açılmasını destekleyen milletvekillerinin olduğu da biliniyor. Ancak hükümetin bu konuda bir Anayasa değişikliğine gidilmesine yönelik ne bir niyeti, ne bir planı, ne de alınmış bir kararı vardır. Bir iletişim kazası yaşanmıştır." 

YAŞ pakette yok 

Başbakan Yardımcısı Şahin'in Milliyet'e verdiği demeç, salı günü "Hükümetin YAŞ planı" başlığıyla manşetten verilmişti. Ancak YAŞ konusu sürpriz bir biçimde Anayasa'nın değişikilik peketine alınmadı ve konunun ileri bir tarihe ertelendiği açıklandı. 


</TEXT>
</DOC>
