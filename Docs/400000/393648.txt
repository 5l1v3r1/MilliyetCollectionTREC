<DOC>
<DOCNO> 393648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/yasam/yas01.html </URL>
<DATE> 2005/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Uyuşturucuyla savaş 
</HEADLINE>
<TEXT>


Venezüella ordusu, Kolombiyalı uyuşturucu çeteleri ile girdiği savaşta ön aldı 3 laboratuvar patlatıldı, 68 hektar kenevir ve haşhaş yok edildi 

DIŞ HABERLER SERVİSİ 

Venezüella askerleri, Kolombiya sınırı yakınlarındaki Sierra de Perija bölgesinde düzenledikleri operasyonda, 68 hektarlık bir alanda ekili koka bitkisi, kenevir ve haşhaş çiçeğini yok etti. Operasyonda, uyuşturucu yapımında kullanıldığı belirlenen 3 laboratuvar da patlatılarak yok edildi. 

Uydudan bulundu 
Geçtiğimiz günlerde Venezüella askerleriyle Kolombiyalı uyuşturucu çeteleri arasında sınır bölgesinde çatışma çıkması üzerine, Venezüella ordusu bölgede operasyonlara başladı. 
30 Ekim'de başlayan operasyon kapsamında, uydu görüntüleriyle uyuşturucu yapımında kullanılan bitkilerin ekili olduğu tespit edilen alanlara baskınlar düzenlendi. Operasyonun yarın sona ereceği belirtildi. 

Ana geçiş yolu 
Venezüella, komşusu Kolombiya'dan Karayib Adaları ve Avrupa'ya uyuşturucu kaçakçılığında ana geçiş yollarından biri durumunda. Venezüella hükümeti, bu yılın başlarında ABD ile uyuşturucu kaçakçılığına karşı savaş konusundaki işbirliği anlaşmasını askıya almış ve Amerikan yönetimince kaçakçılarla mücadelede yetersiz kalmakla suçlanmıştı. 




</TEXT>
</DOC>
