<DOC>
<DOCNO> 380876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/soneko47.html </URL>
<DATE> 2005/09/23/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
İtalya'da gözler Merkez Bankası Başkanı Fazio'da... 
</HEADLINE>
<TEXT>

     Lütfullah Göktaş bildiriyor 

İtalya'da Ekonomi Bakanlığı'ndaki görev değişimi sonrasında, gözler İtalya Merkez Bankası Başkanı Antonio Fazio'ya çevrildi. 
     Fazio konusunda Haziran'dan bu yana devam eden polemik ve tartışmalar, dün Ekonomi Bakanı Domenico Siniscalco'nun istifasında belirleyici bir rol oynamıştı. 
     İtalyan basını, Temmuz 2004'te istifa ettiği Ekonomi Bakanlığı görevini dün yeniden üstlenen Giulio Tremonti'nin ise bu işi hükümetin Fazio konusunda tavır konulması koşuluyla kabul ettiğini yazdı. 
     Bugün, birbirleriyle yıldızları asla barışmayan Ekonomi Bakanı Tremonti ile Merkez Bankası Başkanı Fazio'nun, IMF toplantısı için İtalya'yı temsilen Washington'da bulunmaları ise sıkıntılı bir durumun göstergesi olarak değerlendiriliyor. 
     İtalya'daki gözlemciler, muhalefetin yanı sıra, dünden itibaren Silvio Berlusconi liderliğindeki merkez-sağ hükümetin de kendisine tavır koyduğu Fazio'nun Washington dönüşünde istifa etmek durumunda kalabileceğini belirtiliyorlar. 
     Bugüne dek istifaya yanaşmamış olan Fazio'nun görevden el çektirilmesinin nasıl mümkün olacağı da tartışma konusu olmaya devam ediyor. İtalya Başbakanı Berlusconi, dün ilk kez, aylardır tartışmaların odak noktasındaki Fazio'nun İtalya'nın kredibiletesini zedelememek için görevi bırakması gerektiğini söyledi. 
     Berlusconi, Merkez Bankası'nın özerk bir kuruluş olduğuna dikkati çekerek, bu konuda topu, Avrupa Merkez Bankası'na attı. Berlusconi, dün İtalyan televizyonlarına yaptığı açıklamada, ''Yasaları ihlal söz konusu ise AMB, Fazio'ya görevden el çektirtebilir'' dedi. 
     Ancak bugün AMB'den gelen bir açıklamada ise Fazio'yu görevden el çektirmenin İtalya'nın meselesi olduğu belirtildi. 
     AMB'den üst düzey bir yetkili, İtalya Merkez Bankası Yönetim Kurulu'nun Fazio'nun istifası talebiyle olağanüstü bir toplantı yapabileceğini belirtirken, ''Avrupa Birliği yasaları açısından bu konuda herhangi bir engel söz konusu değil'' dedi. 
     AMB yetkilisi, ''Fazio'nun istifası konusunda izlenecek prosedür bellidir. Bu, Merkez Bankası Yönetim Kurulu, Başbakan ve Cumhurbaşkanı'nın halletmesi gereken bir iştir'' diye konuştu. 
     İtalyan basınındaki haberlerde ise dün gece Washington'a ulaşan Fazio'nun istifa edeceği yönünde herhangi bir sinyal vermediği belirtildi. 
     Gazetecilerin Berlusconi'nin de kendisine tavır koyduğunu hatırlatmalarına karşılık, Fazio'nun herhangi bir yorum yapmaksızın ''iyi geceler'' demekle yetindiği belirtildi. 
     İtalya Merkez Başkanı Antonio Fazio, Haziran 2005'ten bu yana, Antonveneta Bankası'nın satışı da dahil olmak üzere finans dünyasında bazı çevreleri kollayıcı tavırlar sergilemiş olmakla suçlanıyor. 
     Vatikan'a bağlı ve kimi çevrelerce ''karanlık bir güç odağı'' olarak tanınan Opus Dei tarikatına yakınlığı ile tanınan ve koyu bir Katolik diye bilinen Fazio ise hakkındaki suçlamaları reddederek istifaya yanaşmıyor. 
     Roma Savcılığı'nın usulsüzlük kuşkusuyla dinlediği telefon konuşması metinlerinin bir bölümü basına da yansımış olan Fazio'nun, önümüzdeki günlerde İtalyan savcılar tarafından dinlenmesi gerekiyor. 
     
</TEXT>
</DOC>
