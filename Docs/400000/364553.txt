<DOC>
<DOCNO> 364553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/guncel/gun07.html </URL>
<DATE> 2005/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü şefin adayı Atatürk 
</HEADLINE>
<TEXT>


'Tüm Avrupa Zirve Ödülleri'nde Onur Jürisi üyeliğine davet edilen Gürer Aykal, "Türkiye'yi en iyi şekilde temsil edeceğime inanıyorum. Çağın İnsanı kategorisinde benim için tek isim Atatürk" diyor 

Yasemin Bay 

Bu yıl ilk kez düzenlenen "European Olymp Awards Tüm Avrupa Zirve Ödülleri" Organizasyon Komitesi ve Onur Jürisi Üyeliği'ne Türkiye'den Gürer Aykal davet edildi. Aykal jüride, eski SSCB Devlet Başkanı Mihail Gorbaçov, Alman yazar Günter Grass, Nobel Fizik ödüllü bilim adamı Gerd Binnig, eski İspanya Başbakanı Jose-Maria Aznar, eski İngiltere Başbakanı John Major, dünya satranç şampiyonu Anatoli Karpov, dansçı Pina Bausch gibi isimlerle birlikte çeşitli kategorilerde adaylar önerecek ve ödül alacak kişileri belirleyecek. 
Borusan İstanbul Filarmoni Orkestrası Genel Müzik Direktörü ve Daimi Şef Gürer Aykal, Third Millennium Fund tarafından düzenlenen Tüm Avrupa Zirve Ödülleri'ne davet almaktan büyük onur duyduğunu, Türkiye'yi en iyi şekilde temsil edeceğine inandığını söylüyor. 

Ödül töreni Berlin'de 
"İnsanlığın eriştiği yüksek başarıları tanıtmak" amacıyla düzenlenen Tüm Avrupa Zirve Ödülleri'nde ödül alacak olan isimler 2006 yılında belirlenecek. Ödül töreni Şubat 2006'da Berlin Uluslararası Kongre Salonu'nda gerçekleştirilecek. Aykal, ödül kapsamında hem Türkiye'den hem de Avrupa'dan isimler belirlemesini istediklerini söylüyor 
"İsim belirlerken haliyle Türkiye'yi göz önüne alacağım. 'Çağın İnsanı' kategorisinde tabii ki benim için tek isim Atatürk. Avrupalıların da kabul ettiği bir şey bu. Aziz İnsan, Avrupa Ulusları Kahramanı, Süperstar, Yılın Devlet Başkanı, Yılın Başbakanı, Yılın Bakanı, Yılın CEO'su, Yılın Sanayicisi, Yılın Bilim İnsanı, Yılın Politikacısı, Yılın Konuşmacısı, Yılın Senatorü ve Yüksek Yurttaşlık Bilincine Sahip Kişi dallarında isimler belirleyeceğim. Bazı dallarda hemen hemen isimler belli benim için ama Yılın Devlet Başkanı ve Başbakanı konusunda iyimser değilim." 

'Onlarla aşık atabiliriz' 
Kendi alanlarında başarılı birçok isimle aynı jüride yer alacak olan Aykal, "Orada ülkemi bir başka biçimde temsil etmek istiyorum. Aklı başında toplantılar her zaman bir orkestrayla açılır ya da kapanır. Neden Borusan Filarmoni Orkestrası açılış ya da kapanışta Türk eserlerinden oluşan bir konser vermesin Onlara Türkiye'yi tanıtmak bir kazanım olacaktır bizim için. Onlarla aşık atabileceğimizi göstermek lazım." diyor. 
Tüm bu çalışmaların dışında önümüzdeki sezonun hazırlıkları içinde olduğunu ve birçok konser gerçekleştireceklerini belirtiyor Aykal "Eylül ayında Borusan İstanbul Filarmoni Orkestrası Yunanistan'a bir çağrı aldı. Yine eylülde Mersin Festivali'nin açılışını yapacağız. Fransa, Almanya ve İtalya'da orkestralar yöneteceğim." 


</TEXT>
</DOC>
