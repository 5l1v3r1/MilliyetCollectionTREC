<DOC>
<DOCNO> 357357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/soneko49.html </URL>
<DATE> 2005/07/01/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Nurol ve Zorlu Grupları, doğalgaz dağıtım ihalesinde çekişti... 
</HEADLINE>
<TEXT>

     Nurol ve Zorlu gruplarının, daha önce ''sıfır birim hizmet amortisman'' bedeliyle talip oldukları Edirne-Tekirdağ-Kırklareli Doğalgaz Dağıtım Lisansı İhalesi, yeni bir çekişmeye sahne oldu. 
     İki Grup, EPDK'da bugün devam eden ihalede bu kez, ''sıfır dolar abone bağlantı'' bedeli teklif etti. 
     Edirne-Tekirdağ-Kırklareli bölgelerinin 23 Haziran'da gerçekleştirilen doğalgaz dağıtım lisansı ihalesinde, iki grubun da sıfır birim hizmet amortisman bedeli vermesi ve EPDK'nın firmaları abone bağlantı bedeli üzerinden açık eksiltmeye davet etmesiyle, grupların ''imtina'' kaçınma-geri durma etmesi üzerine EPDK, ihalede 180 dolar olan abone bağlantı bedeli üzerinden açık eksiltmeye gidilmesine karar verdi. 
     İhalenin açık eksiltme bölümünde, ilk turda Zorlu Petrogaz Petrokimya Ürünleri İnş. San. ve Tic. A.Ş, 179 dolar, Nurol Enerji Üretim ve Pazarlama A.Ş. de 178 dolar abone bağlantı bedeli teklif ederken, 32. turda Nurol Enerji Üretim ve Pazarlama A.Ş., 100 dolar abone bağlantı bedeli teklif etti. 
     Açık eksiltmenin 57. turunda Zorlu Grubu'nun, 51 dolar teklifte bulunması üzerine, Nurol grubu fiyatı 50 dolara düşürdü. Kıyasıya çekişmenin sürdüğü diğer turlarda, teklif edilen fiyatlar daha hızlı aşağıya çekilirken, 70. turda Nurol grubunun talebiyle ihaleye ara verildi. 
     İhalenin 73. turunda Zorlu grubunun 15 dolarlık teklifine karşın Nurol grubu sıfır dolar abone bağlantı bedeli teklif etti. Bunun üzerine Zorlu grubu da teklifini sıfır dolara indirdi. 
     Tekliflerin ardından İhale Komisyonu Başkanı Ahmet Aydın, tekliflerin yeniden Kurul'a sunulması gerektiğini belirterek, ihaleye ara verdi. 
     
     ''LİSANS ALMA BEDELİNİ YARIŞTIRABİLİR'' 
     İhale Komisyon Başkanı Aydın, verilen aradan sonra, durumun değerlendirildiği bir rapor hazırlayacaklarını ve bunu Kurul'a arz edeceklerini söyledi. 
     Bunun üzerine komisyonun toplanarak değerlendirmede bulunacağını anlatan Aydın, ihalenin nasıl devam edileceğine ilişkin kararın gelecek hafta yapılacak kurul toplantısında belli olacağını bildirdi. 
     
     SORULAR 
     İhalenin ardından, iki grubun temsilcileri bundan sonraki süreç hakkında açıklama yapmaktan kaçınırken, İhale Komisyonu Başkanı Aydın, gazetecilerin soruları üzerine, Kurulun bundan sonraki ihalede lisans alma bedelini yarıştırabileceğini söyledi. 
     Söz konusu ihalede artık birim hizmet amortisman ile abone bağlantı bedellerinin sıfır teklif üzerinden değerlendirileceğini belirten Aydın, burada vatandaşın yararına olan bir yöntemin izlenmesi önemli olduğunu vurguladı. 
     ''Sıfır bedelle vatandaştan para alınmayacaksa, hizmet edilecekse bu vatandaşa hayırlı bir hizmettir'' diyen Aydın, bundan sonra nasıl bir yöntem izleneceğinin komisyon tarafından belirleneceğini sözlerine ekledi. 
     
</TEXT>
</DOC>
