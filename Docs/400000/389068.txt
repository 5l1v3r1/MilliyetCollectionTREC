<DOC>
<DOCNO> 389068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/son/sontur14.html </URL>
<DATE> 2005/10/23/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Ağrı Hamur'daki kız yurdu açıldı... HAYDİ KIZLAR OKULA... 
</HEADLINE>
<TEXT>

     Gazetemizin başlattığı "Baba Beni Okula Gönder" kampanyası çerçevesinde yapılan Ağrı Hamur ve Kars Sarıkamış'taki kız yurtları bugün açıldı. Törene katılan Milli Eğitim Bakanı Hüseyin Çelik, ''Eğitim alanında geri kalmış, çaresizlik içerisinde bulunan yörelere öncelikli olarak hizmet götürmeye çalışıyoruz'' dedi. 
     Bakan Çelik, Ağrı'nın Hamur İlçesi'nde yapımı tamamlanan Milliyet-Çağdaş Yaşam-Hamur Belediyesi Kız Yurdu'nun açılış töreninde yaptığı konuşmada, Ağrı'da okullaşma oranının Türkiye ortalamasının altında olduğunu, bunu düşünerek ilin eğitiminde büyük bir atılım yaptıklarını ifade etti. 
     Son 2 yıl içerisinde Ağrı'da yapımı tamamlanan okul sayısının 38 olduğuna işaret eden Çelik, bu rakamın Cumhuriyet tarihinde yapılan okul sayısına eşit olduğunu belirtti. 
     Hükümetin son 2 yıldır bütçeden en fazla Milli Eğitim Bakanlığı'na pay ayırdığını vurgulayan Çelik, şöyle konuştu 
     ''Türkiye genelinde okullaşma oranı yüzde 97 iken Ağrı'da bu oran yüzde 83'tür. Bu Ağrı'ya yakışmaz. Biz eğitim alanında geri kalmış, çaresizlik içerisinde bulunan yörelere öncelikli olarak hizmet götürmeye çalışıyoruz. Milli Eğitim Bakanlığı olarak bütün Türkiye'ye ayrılan eğitim harcamalarından artan 4.5 trilyon liradan 4.5 milyon YTL Ağrı'ya 2.5 trilyon lira 2.5 milyon YTL gönderdik. Bunu Ağrı'ya YİBO açılması için gönderdik. Bu bir ayrılacaktır.'' 
Çelik, Pakistanlı depremzedeler için başlattıkları kampanya kapsamında şimdiye kadar 15 milyon YTL toplandığını bildirdi. 
     Toplanan yardım miktarının 20 milyon YTL'ye kadar çıkmasını beklediklerini ifade eden Çelik, kampanyanın 28 Ekim'e kadar süreceğini bildirdi. 
     Ağrı Valisi Yusuf Yavaşcan da 46 köyde 8 yıllık temel eğitimin yürütülmesi için 221 ek dersliğe ihtiyaç duyulduğunu belirterek, hayırsever işadamlarından kırsal kesimde de okul yaptırmalarını istedi. 
     Okula devam edemeyen öğrenci sayısının yaklaşık 14 bin olduğunu kaydeden Yavaşcan, bu sayının yurt ve ek derslikler açılarak azaltılabileceğini vurguladı. 
     Daha sonra, Hamur Belediyesi, Milliyet Gazetesi ve Çağdaş Yaşamı Destekleme Derneği'nce ortaklaşa yaptırılan 100 kişilik kız yurdunun açılışını yapan Bakan Çelik, buradan özel uçakla Kars'a hareket etti. Törene, Doğan Gazetecilik A.Ş İcra Kurulu Başkanı Hanzade Doğan, Milliyet Gazetesi Genel Yayın Yönetmeni Sedat Ergin ve çok sayıda davetli katıldı. 
     
</TEXT>
</DOC>
