<DOC>
<DOCNO> 378902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/sondun24.html </URL>
<DATE> 2005/09/16/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Belediye başkanları internette açık artırmaya çıktı .. 
</HEADLINE>
<TEXT>

     Hollanda'da Almere ve Lelystad kentlerinin belediye başkanları, internet üzerinden yaptıkları duyuruyla geliri hayır işlerinde kullanılmak üzere isteyenlerin kendileriyle bazı sosyal etkinliklerde bir araya gelebileceğini bildirdi. 
     Almere Belediye Başkanı Bayan Annemarie Jorritsma ile Lelystad Belediye Başkanı Chirs Leuwe, www.marktplaats.nl pazaryeri sayfasından verdikleri ilanda, en yüksek ücreti veren kişiyle belediye başkanları bir akşam ya da bir günü birlikte geçirecekler. 
     Belediye başkanları, bu işi hayır için yaptıklarını belirttiler ve alınacak parayı, Kraliçe Beatrix Vakfı'nın özürlüler için yapacağı yardım kampanyasına bağışlayacaklarını söylediler. 
     İlana göre, Annemarie Jorritsma ile görüşmek isteyen ve en yüksek ücreti teklif eden kişi, ''Der Vetter aus Dingsda'' adlı operanın kasım ayında yapılacak galasına katılacak. 
     Lelystad Belediye başkanı Chris Leuwe'nin programındaysa sabah kahvaltısı, bazı resmi açılışlar, müze ziyareti gibi öneriler yer aldı. 
     İlanın verildiği dünden bu yana Annemarie Jorritsma için önerilen en yüksek teklif 500, Lelystad Belediye Başkanı Chris Leuwe için de 200 avro oldu. 
     Bayan Annemarie Jorritsma 55 , 1982-2003 yılları arasında Liberal Parti milletvekilliği yapmış ve Wim Kok hükümeti döneminde de Ekonomi Bakanı ve Başbakan Yardımcısı olarak kabinede yer almıştı. 
     
</TEXT>
</DOC>
