<DOC>
<DOCNO> 360707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/soneko12.html </URL>
<DATE> 2005/07/13/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Yılın ilk yarısında Çin'in ihracatı 342 milyar dolar oldu... 
</HEADLINE>
<TEXT>

     2004 yılında sergilediği güçlü dış ticaret performansıyla Japonya'yı geride bırakıp ABD ve Almanya'nın ardından dünya üçüncülüğüne yerleşen Çin, 2005 yılında da hızını kesmedi. 
     Çin'in ihracatı, yılın ilk yarısında yüzde 32.7 artışla 342.3 milyar dolar oldu. 
     Çin Gümrük İdaresi'nin yayınladığı verilere göre, geçen yılın aynı dönemine kıyasla yılın ilk yarısında ülkenin ithalatındaki artış yüzde 14'te kaldı. 
     Bu dönemde 302.7 milyar dolarlık ithalat yapan Çin'in dış ticaret fazlası ise yaklaşık 40 milyar dolar oldu. 
     Böylece Çin'in yılın ilk altı ayındaki dış ticaret hacmi, 645 milyar dolar oldu. Geçen yılın aynı dönemine göre dış ticaret hacmindeki artış da yüzde 23.2 olarak gerçekleşti. 
     Çin, yılın ilk yarısında en çok dış ticareti AB ile yaptı. Birlik ülkeleriyle olan dış ticaret hacmi 100.1 milyar doları bulan Çin'in ikinci büyük partneri 96.3 milyar dolarla ABD, üçüncü büyük partneri de 86.5 milyar dolarla Japonya oldu. 
     Çin, 2004 yılının ilk yarısında, bir önceki yılın aynı dönemine göre yüzde 39 artırdığı dış ticaret hacmini 523 milyar dolar olarak açıklamıştı. Bu dönemde 258 milyar dolarlık ihracat, 265 milyar dolarlık da ithalat gerçekleştiren Çin, 7 milyar dolarlık dış ticaret açığı vermişti. 
     
     TEKSTİLDE AYNI PERFORMANS ZOR 
     Bu arada kotaların kaldırılmasıyla yılın ilk yarısında tekstil ihracatını hızlı artıran Çin'in, ABD ve AB'nin ithalat sınırlaması getirmesinin ardından aynı performansını yılın ikinci yarısına taşımakta zorlanacağı ifade ediliyor. 
     AB ve Çin arasında varılan anlaşmayla, Çin'in birlik ülkelerine olan tekstil ihracatı, aralarında pamuklu kumaş, T-shirt, kazak, pantolon, bluz, çarşaf, ve masa örtüsü gibi ürünlerin de bulunduğu 10 kalemde, yıllık artış sınırı yüzde 8-12.5 arasında değişen oranlarda sınırlandırılmıştı. 
     ABD ise soruşturma kapsamındaki pamuk pantolon, pamuklu örme ve iç giyimde tek taraflı olarak Çin'den yapılan ithalata yüzde 7.5 üst sınır uyguluyor. 
     
     ABD'DE SINIRLAMANIN GENİŞLETİLMESİ BASKILARI 
     Öte yandan ABD'de bazı sektör örgütleri, Çin'e uygulanan ithalat sınırlamasının kapsamının genişletilmesi için hükümet nezdinde baskı uygulamaya başladı. 
     Amerikan Sanayicileri Ticari Eylem Koalisyonu adlı meslek örgütü, Ticaret Bakanlığı'na başvurarak gömlek, etek, pijama ve şort gibi ürünlerde de Çin'den yapılan ithalatın hızla arttığını ve iç piyasayı bozduğunu bildirdi. 
     ABD Ticaret Bakanlığı, meslek koalisyonunun şikayetini haklı bulursa Çin'e karşı sözkonusu ürünlerde de kısıtlama uygulanmasının yolu açılacak. 
     
</TEXT>
</DOC>
