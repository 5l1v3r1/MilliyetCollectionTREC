<DOC>
<DOCNO> 360273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/spor/spo07.html </URL>
<DATE> 2005/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Son Timsah Yunus 
</HEADLINE>
<TEXT>


Rotasını Süper Lig'e çeviren Bursaspor, Malatyasporlu Yunus Altun'a 2 yıllık resmi imza attırdı. Tecrübeli golcü, "Bu kulüpte oynamak herkese kısmet olmaz. Hedefimiz şampiyonluk" diyerek taraftara umut saçtı 

NECMETTİN ÖZDEMİR DHA 


Yeni sezona şampiyonluk parolasıyla hazırlanan İkinci Lig A Kategorisi takımlarından Bursaspor geçen sezon Diyarbakır'da kiralık olarak oynayan, Malatyasporlu Yunus Altun'u resmen renklerine bağlayarak transferi kapattı. 
Futbola Fenerbahçe altyapısında başlayıp, Hatayspor, Kayserispor, Konyaspor, Çaykur Rizespor, Elazığspor, Malatyaspor ve son olarak Diyarbakır'da forma giyen 28 yaşındaki santrfor, Vakıfköy Orhan Özselek Tesisleri'nde düzenlenen törende 2 yıllık sözleşmeye imza attı. Başarılı futbolcu, Bursaspor'a geldiği için çok mutlu olduğunu vurguladı. 

Kral olmak istiyor 
Bursaspor'un gerçek yerinin Süper Lig olduğunu belirten Yunus, "Bu kulüpte oynamak herkese kısmet olmaz. Her yönüyle çok güçlü ve büyük bir takıma geldim. Şampiyonluk için her şeyimizi ortaya koyacağız" dedi. İkinci Lig'de daha önce üst üste 2 kez gol kralı olduğunu da hatırlatan başarılı futbolcu, "Bursaspor formasıyla 3. kez gol krallığı sevinci yaşamak istiyorum. Takımın Süper Lig'e çıkması için elimden geleni yapacağım. Taraftarımızın desteğiyle hedefimize ulaşacağımıza inanıyorum" ifadesini kullandı. 
Öte yandan Başkan Levent Kızıl taraftarlara destek çağrısı yaptı. Kızıl, "Taraftarımızından sezon boyu takımlarına sahip çıkmalarını bekliyoruz. Ayrıca lisanslı ürünleri almalarını istiyoruz"dedi. 


</TEXT>
</DOC>
