<DOC>
<DOCNO> 358608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sondun44.html </URL>
<DATE> 2005/07/06/ </DATE>
<TIME> 19.15 </TIME>
<AUTHOR>  </AUTHOR>
<HEADLINE>
ABD ordusu, direnişe katıldığı şüphenilen 5 ABD'li gözaltında tutuyor... 
</HEADLINE>
<TEXT>

     Amerikan ordusu, Irak’ta direniş faaliyetlerine katıldığından şüphelenilen 5 Amerikan vatandaşını gözaltında tutuyor. 
     ABD Savunma Bakanlığı Pentagon sözcüsü Bryan Whitman, 5 Amerikan vatandaşının ayrı ayrı yakalandığını ve birbiriyle bağlantısının olmadığını söyledi. 
     Gözaltındaki Amerikalıların kimliğiyle ilgili bilgi vermeyen Whitman, bu kişilerden üçünün Irak, birinin İran, birininse Ürdün asıllı olduğunu belirtti. 
     Irak asıllı üç Amerikalının Nisan, Mayıs ve Haziran aylarında, İran asıllı Amerikalının da 17 Mayısta yakalandığını belirten Whitman, Irak asıllı Amerikalılardan birinin bir saldırı planından bilgisi olduğunun sanıldığını, diğerinin muhtemelen bir adam kaçırmaya karıştığını, üçüncüsününse şüpheli faaliyetlerde bulunduğunu kaydetti. 
     Whitman, İran asıllı Amerikalının aracında, bomba parçası olarak kullanabilecek birkaç düzine çamaşır makinası zaman ölçeri bulunduğunu söyledi. 
     
</TEXT>
</DOC>
