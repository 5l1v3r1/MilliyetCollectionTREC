<DOC>
<DOCNO> 359981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/yasam/yas05.html </URL>
<DATE> 2005/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tek yön' dedi hastanelik edildi 
</HEADLINE>
<TEXT>


Turizm Yatırımcıları Derneği YİK Başkanı Tavit Köletavitoğlu, hatası için uyardığı sürücünün saldırısıyla hastanelik oldu 

DİLEK TAŞ 

Şehir eşkıyalarının son kurbanı, Turizm Yatırımcıları Derneği Yüksek İstişare Konseyi Başkanı Tavit Köletavitoğlu oldu. 
İşten dönmekte olan Köletavitoğlu, çarşamba günü saat 19.15 sıralarında, Yeşilköy'de tek yönlü yolda, ters yönde ilerleyen 34 NA 301 plakalı gri Mercedes marka bir otomobille karşılaştı. 30 yaşlarındaki sürücü, tartıştığı Köletavitoğlu'nu yumrukladı. 

'Benden çok gençti' 
International Hospital'e kaldırılan Köletavitoğlu, yaşadıklarını şöyle anlattı 
"Camdan, ters yönde olduğunu belirterek, sağa çekilmesini istedim. 'Nasıl geçeceğini gösteririm' diyerek arabadan çıktı. Yaşı çok küçük olduğu için aklıma bile gelmeyeni yapıp, sol yanağıma yumruk attı. Ben de refleks olarak bir tokat attım." 

'Yurttaşlık görevimdi' 
Hastanede yanağına dikiş atılan, gözüne pansuman yapılan Köletavitoğlu, Adli Tıp'tan rapor alarak savcılığa başvurdu. 
Aracı uyararak sadece yurttaşlık görevini yerine getirmek isteğini vurgulayan Köletavitoğlu, "Adam ters yönde kaçarken, arkamda biriken araçlar aynı yurttaşlık bilincini göstermedi. Bu olay bir batı ülkesinde yaşansaydı, oradan kaçamaz, en az 10 kişi kendini şahit yazdırırdı" dedi. 




</TEXT>
</DOC>
