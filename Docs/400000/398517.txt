<DOC>
<DOCNO> 398517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/siyaset/axsiy01.html </URL>
<DATE> 2005/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Din teröre gerekçe gösterilemez 
</HEADLINE>
<TEXT>


İspanya'da, "Medeniyetler İttifakı" toplantısında konuşan Başbakan, "Terörü sadece lanetlemek yetmiyor. 'Benim teröristim iyi, senin teröristin kötü' mantığıyla bir yere varamayız. Hepsi kötü" dedi 

Önder Yılmaz - Mallorca 


Başbakan Recep Tayyip Erdoğan, hiçbir din ve kültürün, şiddete ve teröre gerekçe gösterilemeyeceğini söyledi. 
Türkiye ve İspanya'nın BM çatısı altında eşbaşkanlığını yürüttüğü "Medeniyetler İttifakı" projesinin ilk resmi adımı dün Palma de Mallarco'da atıldı. 
BM Genel Sekreteri Kofi Annan'ın hasta olduğu için katılamadığı ve mesaj gönderdiği zirvede konuşan Erdoğan, medeniyetlerarası anlayış eksikliğinden kaynaklanan şiddet olaylarının küresel terör biçimine büründüğünü belirtti. "Bu duruma son vermek diyaloğun geliştirilmesiyle, yani medeniyetlerin ittifakıyla mümkün olacaktır" diye konuşan Erdoğan, şunları kaydetti 

'Terörün hepsi kötü' 
"Dünyanın değişik yerlerinde terör hepimizi vuruyor. Terörün dini, vatanı, milliyeti yok. Ne zaman kimi vuracağı belli olmayan bir fenomen. Nereden gelirse gelsin terörü sadece lanetlemek yetmiyor. 'Benim teröristim', 'senin teröristin' mantığıyla bir yere varamayız. Benimki iyi, seninki kötü değil. Hepsi kötü. 
Bütün dinler ve kültürler insanlığın mutluluk, barış, huzur ve refah içinde yaşaması için vardır. Hiçbir din ve kültür insanın insana düşman olmasına, şiddete ve teröre gerekçe olarak gösterilemez. Zira tohumu sevgi olanın meyvesi nefret olamaz. Kökü barış olanın dalları teröre uzanamaz." Erdoğan, İspanya Başkanı Jose Luis Rodriguez Zapatero ile düzenlediği ortak basın toplantısında ise 2004'te ülkelerin silahlanmaya bir trilyon dolar ayırmasına tepki gösterdi. 

ABD'ye 'dokundu' 
ABD'ye üstü örtülü eleştiride bulunan Erdoğan, "Bir tarafta kitle imha silahlarına karşı olduğunuzu söylüyorsunuz. Bunu ifade ederken, diğerleri kitleleri imha etmiyor mu Ediyor. Bir insanın öldürülmesinin kitle imha silahından farkı yoktur" dedi. 
Kültürel ve dini farklılıkları toplumlar arasında yeni fay hattı olarak göstermeye çalışan çevreler bulunduğunu belirten Erdoğan, bunun ırkçılık ve yabancı düşmanlığını körüklediğini kaydetti. 
Erdoğan, bir gazetecinin "İslami terör" kavramı kullanması üzerine, şunları söyledi 
"İslami terör ifadesi yanlışlığı devam ediyor. Hiçbir din, insanlığın hayatına kastetmez. Her dinin temelinde barış ve sevgi vardır. Terörün önüne İslamı koyduğunuz zaman bütün Müslümanları üzer. Hıristiyan ve Musevi kelimesini koyarsanız, o da üzer. İslamofobiyi insanlık suçu olarak görüyorum. Terörün dini sıfatı yoktur." 

Başbakan kurtardı 

İspanyol gazetecilerin, iç politikaya yönelik sorularına Zapatero'nun 'Medeniyetler ittifakı için buradayız' açıklaması yeterli olmayınca, Erdoğan devreye girdi. Erdoğan'ın, "Önyargılardan uzak duralım" sözü üzerine gazeteciler, zirveye ilişkin sorular yöneltti. 

'Özel değerlere sahibiz' 

"Hiçbir din, medeniyet insanların öldürülmesine göz yumamaz. Şiddet ve terörü ana tema olarak kabul edemez" diye konuşan Zapatero, Türkiye ve İspanya'nın, Medeniyetler İttifakı projesinde iki öncü ülke olmaları için sembolik özel değerlere sahip olduklarını söyledi. 

Eylemden kurtulamadı 

Erdoğan, zirveye katılan ülkelerin temsilcileri ile aile fotoğrafı çektirdi. Erdoğan, fotoğrafta Zapatero ile Hatemi arasında yer aldı yanda . Erdoğan kaldığı otelden, zirvenin yapıldığı Tuntenegra Oteli'ne Zapetero ile birlikte yürüyerek geçti. Mallorcalı çiftçiler, bu otelin önünde traktörleri ile kornaya basarak, benzin fiyatlarını protesto eylemi yaptı. Polis, güvenliği bomba eğitimli köpekler ve keskin nişancılarla sağladı. Erdoğan, akil adamlar grubu içinde yer alan eski İran Cumhurbaşkanı Muhammed Hatemi ile ayaküstü sohbet etti.Erdoğan, Euromed Zirvesi'nin yapılacağı Barcelona'ya da İspanya Başbakanı'nın uçağı ile geçti. 

'İspanya, Kıbrıs için Türkiye'ye destek olsun' 

Başbakan Erdoğan, İspanya Başbakanı Jose Luis Rodriguez Zapatero'dan Kıbrıs konusunda destek talebinde bulundu. Zapatero da, Dışişleri Bakanı Miguel Angel Moratinos'un Rumlarla arasının iyi olduğunu belirterek, "Çözüm sağlanması için bir konuşalım" dedi. 
Erdoğan, Medeniyetler İttifakı Zirvesi'nin gerçekleştirildiği Palma de Mallorca'da Zapatero ile baş başa görüştü. Kıbrıs konusunda Zapatero'dan destek isteyen Erdoğan, "Adada çözüm için Türk tarafı elinden geleni yaptı. Rum kesimi yan çiziyor. BM nezdinde çözüm sağlanması için İspanya Türkiye'ye destek olsun" dedi. 
Zapatero ise, Kıbrıs konusunda, Türklerin olumlu katkılarının önemli olduğuna dikkati çekerek, "Moratinos'un arası Rumlarla çok iyi. Söyleyeyim, Rumlarla çözüm sağlanabilir mi, bir konuşsun" diye konuştu. Türkiye'nin AB üyeliğine destek verdiklerini belirten Zapatero, ilkbaharda Türkiye'yi ziyaret etmek istediğini de belirtti. 


</TEXT>
</DOC>
