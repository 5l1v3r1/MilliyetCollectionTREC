<DOC>
<DOCNO> 377134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sontur26.html </URL>
<DATE> 2005/09/09/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Valilik, Kadıköy'de yapılması planlanan 12 Eylül mitingini 1 ay erteledi 
</HEADLINE>
<TEXT>

     "78’liler Girişimi" Sözcüsü Celalettin Can, bazı sivil toplum örgütleriyle birlikte 12 Eylül’ün 25. yıldönümü dolayısıyla 11 Eylül Pazar günü Kadıköy İskele Meydanı’nda yapmayı planladıkları "Anayasa’nın Geçici 15. Maddesi Kaldırılsın. Darbeciler Yargılansın" başlıklı mitingin, İstanbul Valiliği’nce 1 ay ertelendiğini bildirdi. 
     Can, 12 Eylül’ün yıldönümü nedeniyle düzenledikleri etkinlikler kapsamında Bilgi Üniversitesi’nin Dolapdere Yerleşkesi’nde gerçekleştirilecek "Aydınlık Bir Eylül Sabahına Uyanmak İçin" adlı sempozyumdan önce yaptığı açıklamada, "İstanbul Valiliği ve yetkililerin, Kadıköy’deki mitingi, ’son zamanlarda özellikle Gemlik çevresinde gerçekleşen olaylar, genel ülke güvenliği, olayların çıkabileceği, provokasyona açık bir durum olduğu’ gerekçeleriyle 1 ay ertelediğini" kaydetti. 
     "Ancak bunu bir erteleme olarak algılamadıklarını, çünkü 12 Eylül’ün 25. yıldönümünde mitingi yapmanın anlamlı olduğunu" ifade eden Can, "mitingi 1 ay sonra yapmanın, fazla anlamının kalmadığını" söyledi. 
     Can, "İstanbul Valiliği’nin gerekçelerini son derece abartılı ve yanlış bulduklarını" savunarak, "mitingin, bütün demokrat sol güçlerin, cuntaya karşı bütün güçlerin biraraya getirildiği, ortak bir zemin yaratıldığı, bütün olay ve gelişmelerle ilgili tüm tedbirlerin alındığı bir miting olarak planlandığını" dile getirdi. 
     "1 ay sonraya ertelemenin bir nevi yasaklama anlamına geldiğini" ileri süren Can, 11 Eylül Pazar günü saat 12.30’da Kadıköy İskele Meydanı’nda basın açıklaması yaparak mitingin ertelenmesinin nedenleri konusundaki görüşlerini anlatacaklarını sözlerine ekledi. 
     Bu arada DİSK Yönetim Kurulu ve Genel Başkanı Süleyman Çelebi, dün "Türkiye’deki son gelişmeler üzerine 11 Eylül’de İstanbul, Ankara, İzmir ve Mersin’de 12 Eylül’ün 25. yıldönümü dolayısıyla yapılacak mitinglere katılmama kararı aldıklarını" açıklamıştı. 
     VALİLİĞİN AÇIKLAMASI 
     İstanbul Valisi Muammer Güler, 12 Eylül’ün 25. yıldönümü nedeniyle bazı sivil toplum kuruluşlarınca 11 Eylül Pazar günü Kadıköy’de gerçekleştirilmek istenen mitingi, "kamu düzeni yönünden yararlı olacağını düşünerek ertelediklerini" bildirdi. 
     Hindistan’ın İstanbul Başkonsolosu Reena Pandey, İstanbul’daki görev süresinin sona ermesi dolayısıyla Vali Güler’e veda ziyaretinde bulundu. 
     İstanbul Valisi Güler, ziyaretin ardından basın mensuplarının "12 Eylül ile ilgili Kadıköy’de yapılması planlanan mitingin ertelenmesine" ilişkin soruları üzerine, "Toplantı ve Gösteri Yürüyüşleri Kanunu’na göre, valiliklerin bu tür toplantı ve gösteri yürüyüşleriyle ilgili talepleri değerlendirip gerektiğinde kamu düzenini ciddi surette tehlikeye düşürecek bir olayı veya ihtimali tespit ettiğinde erteleme yetkisi bulunduğunu" vurguladı. Güler, "Biz de bu anlamda bu yetkiyi kullandık. Hadise bundan ibarettir" dedi. 
     Bu konuyla ilgili kamuoyunda çeşitli spekülasyonlar yapıldığını ifade eden Güler, şunları söyledi 
     "İnternette bazı grupların bu toplantıyla ilgili birbirleriyle olan muhalefetleri, bir olay çıkması ihtimali ve bir de son günlerde yaşanan olayların tırmandırdığı bu boyutu da dikkate alarak, bu toplantının yapılmasına bir ertelemenin, kamu düzeni yönünden yararlı olacağını düşündüğümüz için böyle bir erteleme kararını aldık." İstanbulluları itidalli olmaya davet eden Güler, "son günlerde ülkede tırmandırılmak istenen bazı olayların bulunduğunu" bildirdi. 
     Güler, sözlerini şöyle sürdürdü 
     "Ama milli birlik ve beraberliğimizi bozmadan sağduyu ile hareket ederek, birbirimize tahammül etmeyi öğrenerek, kanunların suç saydığı eylemlerden kaçınarak ve Türkiye Cumhuriyeti Devleti’nin ülkesiyle, milletiyle bölünmez bütünlüğünden de vazgeçmeden, her zaman Anayasa’nın temel ilkelerini, Cumhuriyet’in temel ilkelerini hiç göz ardı etmeden bütünlük anlayışıyla bunu aşacağımıza inanıyorum." 
     
</TEXT>
</DOC>
