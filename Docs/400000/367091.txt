<DOC>
<DOCNO> 367091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sonspo43.html </URL>
<DATE> 2005/08/04/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Figo, İnter'le anlaştı... 
</HEADLINE>
<TEXT>

     İspanya’nın Real Madrid takımında oynayan Portekizli Luis Figo’nun uzun süren görüşmeler sonunda İtalya’nın FC İnter Kulübü ile anlaştığı bildirildi. 
     İspanyol haber ajanslarının bugün verdikleri haberlerde, Figo’nun, Real Madrid ile kampta olduğu Avusturya’yı terk ederek, yeni sözleşmesini imzalamak üzere Milano’ya gittiği bildirildi. 
     Özel bir uçakla TSİ 18.00’da Milano’ya hareket eden Figo’nun, İnter kulübü tarafından sağlık kontrolünden geçirildikten sonra resmi imzayı atması bekleniyor. 
     FC İnter ile 2 yıllık sözleşme imzalayacağı ve sezon başına 6 milyon Avro alacağı iddia edilen Figo’nun, Real Madrid’ten ayrıldığı için üzgün olduğunun gözlendiği ifade ediliyor. 
     İspanyol basınındaki iddialara göre, Real Madrid, Figo’yu isteyen iki kulüpten biri olan İnter’ten bonservis ücreti istemezken, Valencia’dan 3 ile 6 milyon Avro arasında bonservis bedeli talep etti. 
     Portekizli yıldız futbolcunun, cumartesi günü basın toplantısı düzenleyeceği açıklandı. 
     
</TEXT>
</DOC>
