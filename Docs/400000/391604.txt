<DOC>
<DOCNO> 391604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/siyaset/siy02.html </URL>
<DATE> 2005/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapusuz'dan CHP'li Koç'a sert tepki 
</HEADLINE>
<TEXT>


AKP'li Kapusuz Başbakan'a mazoşist diyerek saldırmak, kaliteyi çok aşağıya çekiyor 

ANKARA Milliyet 


AKP Grup Başkan Vekili Salih Kapusuz, muhalefetin en doğal ve kutsal hakkı olan eleştirmenin siyasette önemli olduğunu vurgulayarak, "Ancak Başbakan'a, hem de Türkiye Cumhuriyeti Başbakanı'na 'mazoşist' diyerek saldırmak, hakaret kapsamına girmekte, kaliteyi çok aşağıya çekmektedir" dedi. 
Kapusuz, dün yaptığı açıklamada, CHP Grup Başkan Vekili Haluk Koç'un önceki günkü basın toplantısında takındığı tavır ve kullandığı üslubu eleştirerek, şunları kaydetti 
"Sayın Koç'un sözleri bir 'Makyavelist anlayışın' ürünüdür. Öyle ki, sırf gündeme girebilmek uğruna Türkiye Cumhuriyeti Başbakanı'na, kamu görevi yapabilmesi için Devlet Memurluğu Sınavı'na girmesini önerebilmektedir. Bir Başbakan'ın herhangi bir konuşmasını, icraatını eleştirmek mümkündür ama bir Başbakan'a, hem de Türkiye Cumhuriyeti Başbakanı'na 'mazoşist' diyerek saldırmak, hakaret kapsamına girmekte, kaliteyi çok aşağıya çekmektedir." 



</TEXT>
</DOC>
