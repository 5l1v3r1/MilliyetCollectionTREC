<DOC>
<DOCNO> 357919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/guncel/axgun02.html </URL>
<DATE> 2005/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Cenazede İHD binasına saldırı 
</HEADLINE>
<TEXT>


PKK saldırısında şehit düşen 5 TCDD güvenlik görevlisi için dün Bingöl, Elazığ ve Malatya'da tören düzenlendi. Bingöl'de bir grup vatandaş İnsan Hakları Derneği'ni basarak eşyaları tahrip etti 

ADİL ÖNAL Bingöl DHA 

PKK'lıların demiryoluna yerleştirdikleri bombanın patlaması sonucu raydan çıkan posta treninde şehit düşen 5 TCDD güvenlik görevlisinin cenazeleri, Bingöl'den gözyaşlarıyla uğurlandı. 
Şehitler Anıtı önünde düzenlenen törene Bingöl Vali Vekili Fikret Zaman, Jandarma Bölge Komutanı Tümgeneral Osman Eker, 49. İçgüvenlik Komutanı Tuğgeneral Orhan Akbaş, Belediye Başkanı Hacı Ketenalp, şehit yakınları ve 2 bin kişi katıldı. Celal Korkmaz, Mehmet Şimşek, Mehmet Aygül, Saffet Akbaş ve Özcan Türker'in Türk bayrağına sarılı tabutları, Hacı Hıdır Camii'ne kadar omuzlarda taşındı. 

Kapıyı kırıp girdiler 
Şehit cenazelerinin memleketleri Elazığ ve Malatya'ya gönderilmesinin ardından slogan atıp yürüyüşe geçen 10 kişi, Genç Caddesi'ndeki İnsan Hakları Derneği İHD Bingöl Şubesi'ni taşladı. Binanın 4. katındaki derneğe kapısını kırarak giren grup, bilgisayar ve diğer elektronik cihazlarla masaları tahrip ederek uzaklaştı. Şehit Aileleri Derneği ve Milli Görüş Vakfı'nca yapılan açıklamalarda 'Rıdvan şaşırma, sabrımızı taşırma' sloganları kullanıldı. 
"Tırmanışa geçirilen bu tür saldırılarda sürekli hedef alınıyoruz. Bu Bingöl'de ilk değil" diyen İHD Şube Başkanı Rıdvan Kızgın, suç duyurusunda bulunacaklarını söyledi. 
Şehitler için Elazığ İzzetpaşa Camii'nde de tören düzenlendi. Törene Milli Savunma Bakanı Vecdi Gönül, DYP lideri Mehmet Ağar, SHP Genel Başkanı Murat Karayalçın, AKP Genel Başkan Yardımcısı Necati Çetinkaya katıldı. Eski DEP'li Leyla Zana'yla görüştüğü için Karayalçın'a tepki gösteren vatandaşlar, sloganlar attı. Karayalçın bunun üzerine, namazın ardından camiden ayrıldı. 
TCDD Elazığ Gar Müdürlüğü'nün önündeki törende ise kalabalığa "Sevgili Erzincanlılar" diye hitap eden Gönül'e de vatandaşlar tepki göstererek, Gönül'ü "Burası Erzincan değil, Elazığ" diye uyardılar. 
TCDD personeli güvenlik görevlisi Mehmet Şimşek için de memleketi Malatya'da tören düzenlendi. Şimşek, törenin ardından toprağa verildi. 


</TEXT>
</DOC>
