<DOC>
<DOCNO> 357559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/spor/spo01.html </URL>
<DATE> 2005/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bizi tutamazlar' 
</HEADLINE>
<TEXT>


Kartal'ın yeni transferi Ali Tandoğan, en az beş yıl tam kapasiteyle takıma hizmet edebileceğini söyledi, "Çok kaliteli bir kadromuz var. Göreceksiniz bu yıl çok farklı bir takım izlettireceğiz" ifadelerini kullandı 

ORHAN YILDIRIM 


Beşiktaş'ın uzun zamandır listesinde bulunan ancak transferi bu sezona kısmet olan Ali Tandoğan, Avusturya kampında camiaya önemli mesajlar verdi. 
Tecrübeli oyuncu, "Denizlispor'da oynarken gelmem yaş olarak çok daha avanatajlı olurdu ama şimdi çok daha tecrübeliyim. 27 yaşımdayım ve en az 5 yıl hizmet ederim. Buraya gelmemdeki en büyük etken Beşiktaş'ın büyük bir camia olması. Rıza hocanın olması. En önemlisi de çok iyi bir taraftarı var. Taraftarsız maçlardan zevk alınmıyor, seyirci olmayınca hiçbir anlam ifade etmiyor" diye konuştu. 
Kendine çok fazla güvendiğini, forma endişesi taşımadığını kaydeden Ali Tandoğan, "8 yıldır bu ligde oynuyorum ve kapasitemi biliyorum. Kendi gücümü sahaya verirsem herhangi bir sorun olmaz. Hatta buradaki performansımla yüzde yüz inanıyorum ki Milli Takım'a da gideceğim" yorumunu yaptı. 
Youla ile yine birlikte oynayacak olmaktan mutluluk duyduğunu söyleyen Beşiktaş'ın yeni transferi, "Ayrıca takımda çok iyi oyuncular var. Bunu yürekten söylüyorum, ligde kimse bizi tutamayacak. En önemlisi bana güvenen hocamı mahçup etmemeye çalışacağım" ifadelerini kullandı. 

Okan Koç Çok şaşırdım 

Okan Koç, Teknik Direktör Rıza Çalımbay'ın kendisini kampa götüreceği sözünü verdiğini, ancak son anda vazgeçtiğini ifade etti. Genç yıldız, "Beşiktaş'a çok farklı düşüncelerle dönmüştüm. Son anda neler oldu, bilmiyorum. Beni bu yıl da başka bir kulübe kiralamak istiyorlar. Onların dediğini yapacağım. Hatalarımdan ders çıkarttım. Yaşım daha genç. Önümüzdeki yıllarda daha iyi yerlere geleceğim" diye konuştu. 

Yağmur da durdurmadı 

Avusturya'da 9 derecelik bir hava sıcaklığı ve sağanak yağmurla karşılaşan Beşiktaş yine de tempo kesmedi. Sabahki idmanda Siyah - Beyazlılar, 6.5 kilometrelik parkuru beklenenden 6 dakika daha erken bitirdiler. Başta Sergen olmak üzere tüm oyuncuların hırsı Teknik Direktör Rıza Çalımbay'ı memnun etti. Koşu bitiminde açma germe hareketleri yapılırken, ağaçlardaki sincapların futbolcuların önünden geçmeleri ilginç görüntüler oluşturdu. Akşamki çalışmada yağmur hızını kesmezsen, Rıza Çalımbay sağ ve sol ayaklı oyuncularına ters bölgelerde görev verdi. 

Günlük 

Denizli engeli 
Kartal, İranlı Jawad'la uzun süre ilgilenmesine rağmen bu transferi gerçekleştiremedi. Pas takımını çalıştıran Mustafa Denizli, Asya Şampiyonlar Ligi'nde iddialı duruma gelmeleri üzerine futbolcusuna izin vermedi. 

Komşu Nantes 
Beşiktaş dün yine Fransız ekibi Nantes ile aynı koşu parkurunda çalışmak zorunda kaldı. Nantes'ta oynayan Müslüman oyuncuların, Siyah - Beyazlı futbolcular yanlarından geçerken, "Selamün aleyküm" diye bağırmaları dikkat çekti. 

Anahtar krizi 
Krosa gitmek için otobüse binen futbolcular tatsız bir sürprizle karşılaştı. Malzemeciler, kullandıkları minibüsün anahtarını arabanın içinde unutmuş ve kapıyı da içerden kilitlemişlerdi. Hemen servis çağırıldı ve minübüsün kapısı açtırıldı. 


</TEXT>
</DOC>
