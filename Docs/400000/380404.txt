<DOC>
<DOCNO> 380404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/dunya/adun.html </URL>
<DATE> 2005/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Avusturya engeli 
</HEADLINE>
<TEXT>


Türkiye ile AB arasında müzakerelerin başlayabilmesi için onaylanması şart olan Müzakere Çerçevesi Belgesi, imtiyazlı ortaklık alternatifinde ısrar eden Avusturya'ya takıldı 

Güven Özalp - Brüksel 


Türkiye'nin 3 Ekim'de başlaması öngörülen müzakerelerde uygulanacak yöntemleri içeren Müzakere Çerçevesi'ne ilişkin görüşmelerde uzlaşıya yakın olunsa da, Avusturya'nın ısrarı nedeniyle belge onay aşamasına gelemedi. Avusturya, belgeye "imtiyazlı ortaklık" ifadesinin sokulması konusundaki ısrarını sürdürüyor. 
Bir AB diplomatı Müzakere Çerçevesi'ne yönelik görüşmelerde gelinen aşamayı, "İyi bir ilerleme sağladık. Ancak Viyana'yla tartışmamız gereken birkaç nokta daha var" sözleriyle değerlendirdi. Başından bu yana "Müzakerelerin ucunun açık olduğu ve sonucunun önceden kestirilemeyeceği" atfının yeterli olmadığını düşünen Avusturya, "imtiyazlı ortaklık" atfının belgede net bir şekilde yer almasını talep ediyor. 
Bu konuda oldukça "tutarlı ve ısrarcı" bir politika izleyen Avusturya, dünkü AB Daimi Temsilciler Komitesi'nde de COREPER bu ısrarından vazgeçmedi. Avusturya'nın Hırvatistan'la müzakerelere başlanmadan Türkiye'yle başlanmasını istemediği, bu nedenle de imtiyazlı ortaklık konusunu pazarlık unsuru olarak kullandığı belirtiliyor. Diğer ülkelerden önemli itirazlar gelmemesi nedeniyle İngiltere, Avusturya'yla ikili görüşmeler gerçekleştirme kararı aldı. Bu çerçevede belge bir sonraki COREPER toplantısında ele alınacak. "İmtiyazlı Ortaklık" konusuna diğer ülkelerden destek gelmedi. 

Rum Kesimi itiraz etmedi 
Karşı deklarasyon konusunda uzlaşmaz bir tutum sergileyen Rum Kesimi, Müzakere Çerçevesi konusunda "sorun çıkaran" bir yaklaşım içine girmedi. Rum Kesimi'nden gelen talimat çerçevesinde Rum Büyükelçi, süreci engelleyecek herhangi bir girişimde bulunmadı. Rum kaynaklar, İngiltere'yle yürütülen temaslar sonucunda belgeye, "Türkiye'nin üye ülkelerin uluslararası örgütlere üye olmasına engel olamayacağı" yönünde bir ifade konulması konusunda uzlaşıldığını bu nedenle de itirazda bulunulmadığını belirtiyorlar. Türkiye, Rum Kesimi'nin NATO imk nlarından yararlanmasını bloke ediyor. 

Hazım kapasitesi 
Fransa ise belgede yer alan "AB'nin yeni üye ülkeleri bünyesine katma kapasitesi"ne yönelik atfın güçlendirilmesini talep etti. İngiltere'nin bu yaklaşıma Komisyon'un yazımını çok değiştirmeyecek şekilde olması kaydıyla yeşil ışık yaktığı belirtiliyor. 

Toplantı yok 
Rumların yapılmasını talep ettiği 26 Eylül'deki olağanüstü dışişleri bakanları toplantısına da gerek kalmadığı ve İngiltere'nin bu toplantının gerçekleşmesi için girişimde bulunmayacağı kaydedildi. 


</TEXT>
</DOC>
