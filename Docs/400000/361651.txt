<DOC>
<DOCNO> 361651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/son/soneko04.html </URL>
<DATE> 2005/07/16/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Döner sermaye işçilerinin emeklilik sıkıntısı... 
</HEADLINE>
<TEXT>

     Tarım ve Köyişleri Bakanlığı'nın bünyesindeki döner sermayelerde çalışan işçilerin, döner sermayelerin kıdem tazminatlarını karşılayacak parayı vermekte zorlanması nedeniyle, emekli olurken sıkıntı çektiği belirtildi. 
     Edinilen bilgiye göre, döner sermayelerde çalışan işçilerin emekliliklerinde kıdem tazminatlarının bu işletmeler tarafından verilmesi gerekiyor. Ancak bazı döner sermaye işletmeleri, gelirlerinin yetersiz olması nedeniye, emeklilik taleplerine cevap veremiyor. Bu durumdaki işletmelerin, işçileri, geliri daha iyi olan döner sermayelere tayin ederek buralardan emekli olmalarını sağladığı belirtiliyor. 
     Diğer taraftan, 2000 yılında çıkarılan mezuatla döner sermayelerden 657 sayılı kanuna tabi çalışanlara kar payı verilmesi uygulaması getirildiği için, gelir durumu iyi olan döner sermayeler, dağıtılacak kar payının düşmemesi için diğer işletmelerden emeklilik amacıyla gönderilecek işçilere sıcak bakmadığı bu nedenle emekli olacak işçilerin sıkıntıya düştüğü kaydedildi. 
     Verilen bilgiye göre, söz gelimi Konya'daki bir döner sermaye işletmesinde çalışan işçi, bu işletmede kıdem tazminatı ödenecek kaynak olmadğı için İstanbul, İzmir'de geliri daha yüksek döner sermaye işletmesine tayin ediliyor. İşçi burada 1 ay çalıştıktan sonra emekliliğini istiyor ve kıdem tazminatını da bu işletme ödüyor. Ancak, geliri yüksek döner sermaye işletmesine üye çalışanların, alacakları kar payı düşeceği için bu tür tayinlere karşı çıktığı, bu nedenle emekliliği gelen bazı işçilerin zor duruma düştüğü belirtiliyor. 
     Döner sermayelerde çalışan işçilerin ortalama kıdem tazminatının 50 bin YTL olduğu, bu işletmelerde 182 kişinin bu sorunla karşı karşıya olduğu ifade ediliyor. 
     Kamuda, özellikle özelleştirme kapsamındaki kuruluşlarda emekliliği hak etmiş çalışanlara emekli olması için yüzde 20-30 teşvik primi verilirken, bakanlık döner sermayelerinde çalışanların emekliliklerinde sorun yaşamasının çelişki olduğu belirtilirken, Tarım-İş Sendikası yetkilileri, sorunun çözümü için bu işçilerin genel bütçeye dahil edilmesini istediler. 
     
</TEXT>
</DOC>
