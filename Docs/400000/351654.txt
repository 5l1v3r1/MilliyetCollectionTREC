<DOC>
<DOCNO> 351654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/ekonomi/eko01.html </URL>
<DATE> 2005/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Alfa'ya geçici devir 
</HEADLINE>
<TEXT>


Çukurova Grubu'nun, Rus Alfa ile Turkcell hisselerini geri alabilecek bir formül üzerine görüştüğü belirtiliyor. Çukurova, Alfa ile bir finansman modeli için görüştüğünü açıkladı 

EKONOMİ SERVİSİ 

Çukurova Holding'in Rus Alfa Grup ile Turkcell hisselerini geri alma hakkını muhafaza eden bir satış formülü konusunda görüştüğü belirtiliyor. Edinilen bilgilere göre, Çukurova'nın, Turkcell hisselerini bir tür teminat karışığı göstererek satması konuşuluyor. Anlaşmanın, Alfa'ya kar payı verilmesini de içerdiği kaydediliyor. 
Çukurova'nın, Turkcell'in yönetim hakkını elinde tutmak ve bu güçle devam etmek istediği bildiriliyor. Söz konusu anlaşmanın, tahkime giden TeliaSonera'ya, Çukurova'nın "Satmadım, geçici teminat için verdim" deme şansı vereceği ifade ediliyor. 

Daha büyük teklif 
Çukurova Holding, Tasarruf Mevduatı Sigorta Fonu'na borçlarının tamamının ödenmesi için kapsamlı bir finansman paketi oluşturulması konusunda Alfa Grubu ile çalışmalarının sürdüğünü açıkladı. 
Çukurova Holding, Alfa Grubu'nun martta Turkcell için bir teklif yaptığını belirterek, o tarihte TeliaSonera ile görüşmekte olduklarından bu teklifi işleme koymadıkları ifade edildi. 
Söz konusu teklifin, TeliaSonera'nın yüzde 27'lik Turkcell hissesi için önerdiği 3.1 milyar dolardan daha büyük olduğu kaydedildi. 
Alfa Grup CEO'su Alexei Reznikovich de Çukurova ile görüştüklerini doğrulamış ve "Türk piyasasıyla ilgileniyoruz ve Türk şirketlerinden birisinin içinde yer almayı kesinlikle isteriz" demişti. 
Alfa ve TeliaSonera, ortak oldukları Rusya'nın üçüncü büyük GSM operatörü Megafon'un yüzde 25 hissesi üzerinde ihtilaf yaşıyorlar. Analistler Alfa'nın, Turkcell için teklifin TeliaSonera'ya karşı bir koz olduğunu söylüyorlar. 
Analistler Alfa'nın taktiklerini agresif olarak değerlendiriyorlar. 


</TEXT>
</DOC>
