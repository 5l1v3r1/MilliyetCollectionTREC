<DOC>
<DOCNO> 396903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/siyaset/axsiy02.html </URL>
<DATE> 2005/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül AB konusunda Merkel'le anlaştık 
</HEADLINE>
<TEXT>


Dışişleri Bakanı Gül, seçim kampanyası sırasında Türkiye'nin AB üyeliğine şiddetle karşı çıkan Merkel'le konuştuklarını ve başlatılan üyelik sürecinin sürdürülmesi gerektiği konusunda anlaşma sağladıklarını söyledi 

FRANKFURT Milliyet 


Dışişleri Bakanı Abdullah Gül, seçim kampanyasını Türkiye'nin AB üyeliğine karşı olmakla kuran Almanya'nın yeni Başbakanı Angela Merkel'le anlaştıklarını ve Türkiye'nin AB'ye üyelik müzakere sürecinin başarıyla sonuçlandırılmak üzere devam etmesi konusunda fikir birliğinde olduklarını söyledi. 
Berliner Zeitung gazetesinin Berlin temaslarıyla ilgili sorularını yanıtlayan Gül, Merkel'le yaptığı görüşmede, Türkiye'nin AB üyeliği konusundaki görüş ayrılıkların giderilip giderilemediği sorusuna şu yanıtı verdi 

'En iyi dostumuz' 
"Seçimlerden önce söylenenler unutulmalı. 3 Ekim'de AB üyelik müzakerelerine başlanırken varılan anlaşmaların geçerli olduğu açıktır. Bu konu üzerinde konuştuk ve bu sürecin sürdürülmesi gerektiği konusunda birlik sağladık. O gün geldiğinde Avrupa'daki ve Türkiye'deki halklar ne olacağına karar verecek. Ancak o zaman, bugün değil." 
Gül, "Merkel'in de Schröder gibi iyi bir dost olacağına inanıyorum. Hangi Türk ve Alman başbakanı ilişkilerimizin önemini görmezlikten gelebilir ki " dedi. 
Geçen yıl 4 milyon Alman turistin Türkiye'yi ziyaret ettiğini, Almanya'da yaklaşık 1 milyonu Alman pasaportu taşıyan 3 milyon Türk'ün yaşadığını hatırlatan Gül, "Bu insanların ekonomik, toplumsal, sanatsal ürünlerine bakıldığında, ilişkilerimizin ne kadar önemli olduğu açıkça görülecektir" diye konuştu. 
Financial Times Deutschland gazetesi de, Gül-Merkel görüşmesinde, Türkiye'nin AB üyeliği sürecinin bugüne kadar üzerinde anlaşma sağlandığı gibi sürdürülmesi konusunda görüş birliği sağlandığını yazdı. Gazete, yeni Dışişleri Bakanı Frank-Walter Steinmeier'in de mevcut politikanın devam ettirileceği konusunda güvence verdiğini belirtti. 

Sihler, Yahudiler dinini yaşamalı 

Gül, Almanya'da bazı eyaletlerde getirilen türban yasağıyla ilgili olarak, "Din özgürlüğü çok önemlidir. Herkes dinini istediği gibi yaşayabilmeli. Bu Sihler, Hindular, Hıristiyanlar ve Yahudiler için de geçerli" dedi. 


</TEXT>
</DOC>
