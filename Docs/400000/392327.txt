<DOC>
<DOCNO> 392327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/spor/yozer.html </URL>
<DATE> 2005/11/05/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Kötüye gidiyor 
</HEADLINE>
<TEXT>



Bir şeyden artık iyice şüphe etmeye başladım. Gerets elindeki takımı ve oyuncuları iyi tanımıyor. Bu demektir ki, hafta boyunca boşuna antrenman yapıyor ve yaptırıyor. Heinz, Türkiye'de bırakın yükselmeyen performansını, geldiği günden de daha geriye gitmiş durumda. Volkan kafa olarak ilk on biri kaldıracak halde hiç değil. Dikkat edin ikisi de orta alan oyuncusu. Zaten takımın yarısı denen Saidou yok ve yerine formsuzun formsuzu iki oyuncu. Hal böyle olunca Galatasaray'ın tıkanışına şaşırmamak lazım. İyi de Gerets buna nasıl izin veriyor Her maçta onu, seyirci mi uyaracak 
Diyarbakırspor önünde zorla hatta belki de biraz da şansla üç puan alan Galatasaray'ın dünkü oyununa şöyle bir bakın. Bu görüntü zirve yarışı yapan bir takımın kalıbına hiç uyuyor mu Tek beklentisi karambol, şans, rakip hatası. Rakibi zorlayan, ayaklarını titreten, bunaltan, şaşırtan, bastıran sahasına gömen bir futbol baskısı asla ortada yok. 
Maçın 90 dakikasına baktığınız zaman iki başarılı isim var. Biri Mondragon. Evet, Galatasaray sahasında oynuyor, ama en başarılı ismi Mondragon. Diğeri ise ilk kez bu kadar etkili olan İliç. Ayağında topla iyi. Oyun kuruyor, paslar atıyor. Gol kokluyor. Ama topsuz hiç yok. Hiç olmazsa Heinz gibi kaçak güreşmiyor, formasını terletiyor. 
Diyarbakırspor baştan çektiği korkunun kurbanı oldu. İlk yarı onlar da şaşırdı. Hiçbir yeterliliği bulunmayan Galatasaray karşısında o kadar kolay savunma yaptılar ki, bu bile onları uyandıramadı. Gereksiz yere kapandılar. Oysa Volkanlı orta alandaki koca bir boşluk onları bekliyordu. İkinci yarı gerçeği anladılar. Oyunu Galatasaray yarı sahasına yıktılar. İnanın, Ümit'in golüne kadar Galatasaray bırakın pozisyonu, yarı sahayı bile çok zor geçiyordu. Zaten yürümeyle hücum nasıl yapılabilirdi O atak tek ve ilk ataktı. Hakan'ın ortasında rakip savunma topu birbirine bıraktı. Kaleci de şaşırdı. Ümit boştaki topa dokundu ve golü attı. 

Yaratıcı yok 
Galatasaray'ın en büyük sıkıntısı yaratıcı oyuncuların olmaması. Çünkü oyun kilitlendiği anda maçı çevirecek oyuncu sayısı yok denecek kadar az. Tek Hasan Şaş var. Onun galibiyetlerde rolü büyük. Örneğin dün çok kötüydü. Topu hiç kontrol edemedi. Çok pas hatası yaptı. Galatasaray'da bunun sıkıntısını çekti. Başkası devreye girmedi. . 
Hakem ise yakın takipteydi. Taç atışları bile büyüteç altındaydı. O yüzden Metin Tokat'ın işi zordu. İlk yarıda Hakan'ın net pozisyonu ofsayt diye kesildi. Yan hakemi bunu gözünden kaçırdı. Oysa değildi. İkinci yarıda ise Atilla Birlik'in Volkan tarafından düşürülmesi var. O da tartışılır. 


</TEXT>
</DOC>
