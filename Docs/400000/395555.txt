<DOC>
<DOCNO> 395555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sontur24.html </URL>
<DATE> 2005/11/16/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
ÖSYM, Ayrancı'daki binasından taşınıyor 
</HEADLINE>
<TEXT>

     Öğrenci Seçme ve Yerleştirme Merkezi’nin ÖSYM , adayların, belge çıkarmak da dahil her türlü işlemleri için başvurdukları "ünlü" Aşağı Ayrancı Karyağdı Sokak’taki bürosu, Çetin Emeç Bulvarı’nda alınan yeni binaya taşınacak. 
     İstanbul ve Ankara’da yeni binalar alan ve İzmir’de de bina arayan ÖSYM, bu binaları "sınav merkezleri" haline getirmeyi ve ilerde Kamu Personeli Yabancı Dil Bilgisi Seviye Tespit Sınavı KPDS ve Üniversitelerarası Kurul Yabancı Dil Sınavı ÜDS gibi seviye ölçen sınavları, TOEFL sisteminde olduğu gibi bilgisayarla bu sınav merkezlerinde gerçekleştirmeyi planlıyor. 
     ÖSYM Başkanı Prof. Dr. Ünal Yarımağan, AA muhabirine yaptığı açıklamada, İstanbul’da Üsküdar ve Levent’te, Ankara’da da Çetin Emeç Bulvarı’nda toplam 3 yeni bina aldıklarını, İzmir’de de bir bina almayı planladıklarını bildirdi. 
     Ankara’da Aşağı Ayrancı Karyağdı Sokak’taki büronun kapatılacağını belirten Yarımağan, binanın Hazine’ye devredileceğini kaydetti. 
     Ankara Çetin Emeç Bulvarı’nda 6 katlı ve 2 bin metrekare bir bina aldıklarını ifade eden Yarımağan, Aşağı Ayrancı Bürosu’nun bu binaya taşınacağını belirtti. 
     
     "3 MİLYON 240 BİN YTL’YE ALDIK" 
     Yarımağan, şunları söyledi 
     "Burası, Telsim’in alıp da yarım kalan, TMSF’nin yönetiminde olan bir binaydı. Mahkeme kararıyla icrayla satıldı. Biz 3 milyon 240 bin YTL’ye aldık. Binanın içi henüz yapılmamış durumda. İçini yaptırmak için proje hazırlatacağız ve ihaleye çıkacağız. Tamamlanması 1 yılı da bulabilir. Binanın içi tamamlandıktan sonra Aşağı Ayrancı bürosu buraya taşınacak ve artık bu bina Aşağı Ayrancı bürosunun yaptığı hizmeti yapacak. Zaten ÖSS kılavuzundan Ayrancı bürosunun adresini de çıkardık. Bu yılki kılavuzda bu adres yer almayacak." 
     
     YENİ PROJE 
     ÖSYM, İstanbul ve Ankara’da alınan ve İzmir’de de alınması planlanan yeni binalarla bağlantılı yeni bir projeyi de uygulamaya koymayı hedefliyor. Eğer uygulama gerçekleşirse, KPDS ve ÜDS gibi dil sınavları TOEFL’a benzer bir sistemle yapılacak. 
     Merkezi ABD’de bulunan bir kuruluş tarafından dünyanın pek çok ülkesinde yapılan TOEFL sınavı, bilgisayarla ve randevu sistemiyle gerçekleştiriliyor. Adaylar istedikleri zaman için randevu alıp, belli bir ücret karşılığında, rehber öğretmen gözetiminde İngilizce sınavına girebiliyor. 
     Yarımağan, konuya ilişkin şunları söyledi 
     "İlerde dil ile ilgili sınavları bilgisayarla yapmayı düşünüyoruz. Bu benim düşüncem, daha YÖK’ten çıkmış bir karar değil. 
     Aday sayısının fazla olduğu yarışma sınavları değil de KPDS, ÜDS gibi seviye sınavları bilgisayarla olabilir. Yabancı Dil Sınavı yapılamaz çünkü bu sınava giren aday sayısı fazla. Diğerlerine az sayıda aday katılıyor. Bu nedenle bunların TOEFL benzeri bir versiyonunu yapma üzerinde çalışacağız. Bu binaları da oralarda kullanacağız. 
     Eğer sınavı bilgisayarla yapacaksak sabit sınav salonlarına ihtiyaç vardı. Ankara, İstanbul ve İzmir’deki binaların alt katları müracaat merkezi gibi olacak. Buralara bilgisayarlar koyacağız. Artık sınavların başvurularını bilgisayarla almaya başlayacağız. Buralardan ÖSS başvuruları da alacağız. Bu binaların üst katlarını ise sınav salonları yapacağız, sınav yapılabilecek şekilde donatacağız." Şu anda Bilkent’teki merkez binasında hizmet veren ÖSYM’nin "Karyağdı Sokak No 28 Aşağı Ayrancı" adresindeki binası 1989 yılında açıldı. 
     Adayların, sınavlarla ilgili her türlü işlemlerini yürüttükleri, ÖSYM’nin Bilkent’teki ana binasının yanı sıra sınav belgelerini çıkartabildikleri tek yer olan Aşağı Ayrancı bürosu, şehir merkezinde bulunması ve ulaşımının kolaylığı nedeniyle adaylar tarafından daha çok tercih ediliyor. 
     
</TEXT>
</DOC>
