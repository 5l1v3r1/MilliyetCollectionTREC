<DOC>
<DOCNO> 364785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sontur02.html </URL>
<DATE> 2005/07/27/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
''Mehtap Turu'' yasağına protesto... 
</HEADLINE>
<TEXT>

     Antalya’da Kaleiçi Yat Limanı’ndaki tekne sahipleri, Antalya Valiliği’nin saat 21.00’den itibaren limandan çıkış yasağını korna çalarak protesto etti. 
     Antalya Valiliği’nin Alanya’da 15 Temmuz’da meydana gelen deniz kazasının ardından, gece gezisi mehtap turu yapan teknelere yönelik genelgesine, Kaleiçi Yat Limanı’ndaki tekne sahiplerinden tepki geldi. 
     Tekne sahipleri, saat 21.00’den itibaren denize açılamamak yüzünden büyük sıkıntı yaşadıklarını belirterek, valilik genelgesini korna çalarak protesto ettiler. Yat limanından ayrılmak isteyen bazı tekneler ise Antalya Emniyet Müdürlüğü Deniz Şubesi’ne bağlı polis memurları tarafından liman çıkışında durduruldu. 
     Tekneler limandaki yerlerine döndükten sonra, Deniz Polisi tarafından telsiz aracılığıyla, teknelerin yat limanını terketmemeleri konusunda uyarıda bulunuldu. 
     AA muhabirine açıklama yapan tekne sahibi Aysel Doğan, gündüz çok sıcak olduğu için tur yapamadıklarını, kazançlarını mehtap turuyla sağladıklarını söyledi. Acentelerle anlaşma yaptıkları için zor durumda kaldıklarını anlatan Doğan, genelgenin ardından kiralarını ödeyemez duruma geldiklerinden yakındı. 
     Diğer bir tekne işletmecisi Halil Demirkıran ise Alanya’da yaşanan deniz kazasından tüm tekne sahiplerinin sorumlu tutulmaması gerektiğini söyledi. Demirkıran, "Bir otobüs kazası meydana geldikten sonra, başka bir yerdeki tüm otobüslerinin seferden men edilmesi gibi bir durum, mantıksız bir olay" diye konuştu. 
     Demirkıran, son 20 yıldır Kaleiçi Yat Limanı’nda ölümlü kaza meydana gelmediğine de dikkati çekerek, "Duyarlı insanları, duyarsız insanlarla aynı kefeye koyarak ekmeğinden etmek mantık dışı" dedi. 
     Alanya’da 15 Temmuz’da meydana gelen tekne kazasında 4 kişi hayatını kaybetmiş, bunun üzerine Antalya Valiliği, yat ve motorlarla yapılan günübirlik gezi ve eğlence turlarında mal ve can güvenliğinin korunması için yeni önlemler almıştı. 
     
</TEXT>
</DOC>
