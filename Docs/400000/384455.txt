<DOC>
<DOCNO> 384455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sondun33.html </URL>
<DATE> 2005/10/06/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Avusturya Meclis Başkanı Türkiye'de Hayatımın en zor ziyareti 
</HEADLINE>
<TEXT>

     Avusturya'nın Lüksemburg'daki AB toplantısı sırasında Türkiye'ye ''imtiyazlı ortaklık verilmesi'' konusunda direttiği saatlerde Türkiye'ye resmi ziyarette bulunan Avusturya Meclis Başkanı Andreas Khol, ''hayatının en zor resmi ziyaretini yaptığını'' söyledi. 
     Ankara temasları sırasında özellikle Cumhurbaşkanı Ahmet Necdet Sezer ile yaptığı görüşmenin ''çok zor geçtiğini'' belirten Khol, ''Cumhurbaşkanı Sezer'in çok zor sorular sorduğunu, kendisinin de çok zor yanıtlar verdiğini ve bu yüzden de 15 dakikalık görüşmenin bir saat sürdüğünü'' bildirdi. 
     Ankara'da sık sık, ''Avusturya'yı biz dost bir ülke olarak biliyorduk. Neden Türkiye'nin AB'ye katılımını bloke ediyor'' sorusuyla karşılaştığını ifade eden Khol, ''muhataplarına, Avrupa'da kamuoyunun görüşünün ciddiye alınmaması halinde Türkiye'nin tam üyeliğinin sonuçta yapılacak bir halk oylamasında 'suya düşeceğini' anlatıp onları düşünmeye sevk ederek etkilediğini'' kaydetti. 
     
     'ERDOĞAN VE GÜL İLE ÇOK NEŞELİ GÖRÜŞME YAPTIK' 
     Lüksemburg'daki görüşmelerden sonuç alındıktan sonra Başbakan Recep Tayyip Erdoğan ve Dışişleri Bakanı ve Başbakan Yardımcısı Abdullah Gül ile görüştüğünü anımsatan Khol, ''Erdoğan ve Gül ile çok dostça ve çok neşeli görüşme yaptık. Kendilerine Avusturya'nın gerekçelerini anlattım. Memnun oldular ve beni anladılar. Zaten Türkler, muhatabının gerekçeli fikri olmasını saygıyla karşılıyorlar. Avusturya'nın Türkiye'nin dostu olduğunu, ancak kendisinin de bir fikri bulunduğunu ve bunu inandığı şekilde savunduğunu saygıyla karşıladılar'' diye konuştu. 
     ''Avusturya'nın Lüksemburg'daki tutumunun Türkiye-Avusturya ilişkilerini hiçbir şekilde zedelemediğine inandığını'' söyleyen Khol, ''aksine Avusturya'nın üç gün boyunca Türk basınında geniş yer aldığını'' belirtti. 
     
     'AVUSTURYA'NIN DİRENMESİ SAYGIYLA KARŞILANDI' 
     Avusturya hükümetinin Lüksemburg'da AB üyesi diğer 24 ülkeye karşı direnmesini savunan Khol, ''Avusturya, Türkiye konusunda AB içindeki tutumuyla saygı gördü. AB içindeki ortaklarımız ve dostlarımızın, bizim de gerektiğinde cesurca fikrimizi savunabileceğimizi, fikir ayrılıkları karşısında direnebileceğimizi, küçük bir ülkenin de gerektiğinde büyüklerin karşısında ayaklarının üzerinde dik durabileceğini gördüklerini umuyorum'' dedi. 
     Khol, Avusturya'nın AB içindeki bu davranışının birlik içinde gelecekte örnek teşkil edeceğini savundu. 
     
</TEXT>
</DOC>
