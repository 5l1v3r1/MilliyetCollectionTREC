<DOC>
<DOCNO> 356482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/spor/bbas.html </URL>
<DATE> 2005/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kim kime, dum duma 
</HEADLINE>
<TEXT>


Basketbol Federasyonu, İspanya'daki Akdeniz Oyunları'na FIBA hakemi göndermeyince, A klasmanı Mustafa Can ile Halil Baldemir izleyici oldu. MHK ile Genel Müdürlük hata konusunda topu birbirine attı 


Akdeniz Oyunları'na katılan basketbol kafilesinde yaşanan hakem kaosu, Türk sporundaki iletişim zaafını bir kez daha ortaya çıkardı. 
Genel Müdür Mehmet Atalay'ın kaynak olarak gösterildiği "skandal" başlıklı haberin içindeki, "Almeria'ya 5 basketbol hakemi götürüldü, ancak biri FIBA kokartlı olduğu için İspanyollar büyük tepki gösterdi" bilgilerinin yanlış olduğu anlaşıldı. İspanya'ya sadece 2 basketbol hakemi götürülmüş, ancak bugüne kadar kendilerine görev verilmemesinin altında yatan gerçek Türk sporunun yönetiliş biçimini ortaya çıkarmıştı. 
Akdeniz Oyunları'nın Organizasyon Komitesi, basketbol maçlarını sadece uluslararası hakemlerin yönetebileceğini reglemanlarla bildirmesine rağmen, A klasmanı Mustafa Can ile Halil Baldemir kafileye katılmıştı. Almeria'daki karşılaşmaları sadece uluslararası hakemler yönettiği için Can ile Baldemir'e maç verilmemiş, sadece Can dün oynanan bir bayan maçında teknik komiser olarak sahaya çıkmıştı. 

Şahin'den savunma 
Basketbol Federasyonu Merkez Hakem Kurulu Başkanı Metin Şahin ise Akdeniz Oyunları'na gönderilen hakemlerin bilgisini Gençlik ve Spor Genel Müdürlüğü'nden aldıkları belirtti. 
Şahin, kendilerinden iki hakem istendiği zaman, FIBA şartı aranıp aranmadığını sorduklarını, "Hayır" yanıtını aldıktan ve iki - üç gün sonra yeniden aynı bilgi geldikten sonra Mustafa Can ile Halil Baldemir'i atadıklarını belirtti. MHK Başkanı, "Ancak İspanyollar, FIBA olmadıkları için görev vermemişler. Bunun üzerine FIBA'ya danıştık ve 'Böyle oyunlarda uluslararası hakem şartı aranmaz' yanıtını aldık. Bunun üzerine durumu İspanya'ya bildirdik. İki arkadaşımıza da maç verecekler" diye konuştu. 
Gençlik ve Spor Genel Müdür Yardımcısı Yaşar Kaptan Başaran ise Basketbol Federasyonu ve Merkez Hakem Kurulu'nun hata yaptığını söyledi. Kaptan, "Akdeniz Oyunları ile ilgili yönetmelikler Basketbol Federasyonu'nda mevcuttur. Bizden şu hakemi ya da bu hakemi yollayın gibi bir tavsiye yapılması söz konusu değildir. Ayrıca biz, mahalli küme hakemi yollayın desek öyle mi yapmalılar Yönetmelikler ne diyorsa o uygulanmalıydı" diye konuştu. 

F.Bahçe'den iki bomba 

Basketbolda transfer sezonuna hızlı giren Sarı-Lacivertliler, ABD'li forvet Jarod Stevenson ile Beşiktaşlı Haluk Yıldırım'ı transfer ettiler 

Basketbolda transfer çalışmalarına hız veren Fenerbahçe, Beşiktaşlı Haluk Yıldırım ve ABD'li Jarod Stevenson'ı renklerine bağladı. 
Ömer Onan'ın Ülkerspor'a gitmesinin ardından transfer harekatına başlayan Sarı-Lacivertliler, geçen sezon Rusya'nın Lokomotiv Rostov takımında forma giyen ABD'li Jarod Stevenson'la sözleşme imzaladı. 30 yaşında ve 1.96 boyundaki Stevenson, NCAA dışında Avrupa'da Strasbourg, Maccabi Rishon, Cholet, Bnei Herzelya ve Avellino'da forma giymiş, geçen yıl ise FIBA Cup'ta Rostov'u finale taşıyan isim olmuştu. 
Sarı - Lacivertliler, bir süredir transferine çalıştıkları Beşiktaş'ın 32 yaşında ve 2.02 boyundaki tecrübeli forveti Haluk Yıldırım'ı da kadrosuna kattı. Sarı - Lacivertliler, iç transferde de Erdal Bibo ve Rasim Başak ile sözleşme yenilediler. 
Öte yandan Fenerbahçe bayan takımı, iki yabancı oyuncusu Korana Zanze ve Ivon Jerkovic ile yeniden anlaştı. Yeni sezonda hem Türkiye'de hem de Avrupa'da şampiyonluğu hedefleyen Sarı-Lacivertliler, bu oyuncularla iki yıllığına nikah tazeledi. 

Ergin Ataman Ülker'le devam 

Ülkerspor, başantrenörü Ergin Ataman ile olan sözleşmesini bir yıl daha uzattı. Genel Menajer Hakan Artış, Ülkerspor'un basketbolda daha büyük başarıları hedeflediğini, başantrenör Ataman ile de her konuda anlaştıklarını söyledi. Ataman'ın bugün saat 13.00'te Ülkerspor'un Davutpaşa Tesisleri'nde atacağı imzayla sözleşmesini yenileyeceği açıklandı. 

Didin imzalıyor 

Beşiktaş erkek basketbol takımının yeni coachu Murat Didin, bugün sözleşme imzalayacak. Geçtiğimiz sezon Almanya'nın Opel Skyliners takımında başarılı bir sezon geçiren Murat Didin bugün saat 12.30'da Akaretler'deki kulüp binasında düzenlenecek törenle, kendisini Beşiktaş'a bağlayan imzayı atacak. Didin'in, Alman Ligi'nde çalıştırdığı Opel Skyliners geçtiğimiz sezon Play - Off finaline kadar yükselme başarısını göstermişti. 

15 Ekim'de start verilecek 

Türkiye Basketbol Ligi'nde TBL 2005-2006 sezonu 15-16 Ekim'de başlayacak. TBL Ofisi'nin dünkü toplantısında Türkiye Kupası'nda elemelerin 7-9 Ekim, Cumhurbaşkanlığı Kupası'nın 12 Ekim'de yapılması kararı alındı. Takvime uyması durumunda Türkiye Kupası finali de sezon ortasında oynatılacak. Ayrıca play - off serilerinde saha avantajını, takımların ligdeki sıralamasının belirlemesi oybirliğiyle kabul edildi. 

Ümitler yolcu 

Ümit Bayan Milli Basketbol Takımımız, Avrupa Şampiyonası'na katılmak için yarın Çek Cumhuriyeti'ne gidecek. Milli takım teknik sorumlusu Ceyhun Yıldızoğlu, yeni jenerasyonun ümit verdiğini belirterek, "Hedefimiz, A milli takıma yararlı olacak yetenekleri hazırlamak" dedi. Brno kentindeki şampiyona 6 gün sürecek ve 16 takımın katılımıyla yapılacak. 

Miniklerde Tofaş şampiyon 

Türkiye Küçük Erkekler Basketbol Birinciliği'ni TOFAŞ kazandı. Ankara'da, 16 takımın katılımıyla düzenlenen ve 7 gün süren birinciliğin dün Atatürk Salonu'nda yapılan final maçında TOFAŞ, İstanbul Ortaköy'ü, ilk yarısını 33 - 31 yenik kapadığı mücadelede 61 - 56 yenerek şampiyonluğa ulaştı. Günün diğer maçında ise Fenerbahçe, Makospor'u 79 - 56 mağlup ederek 3. sırayı aldı. 


</TEXT>
</DOC>
