<DOC>
<DOCNO> 356441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/guncel/agun.html </URL>
<DATE> 2005/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Enfeksiyona davet 
</HEADLINE>
<TEXT>


Başhekim Güney, Eskişehir Anadolu Hastanesi'nin yeni doğan ünitesinin kameralı sisteme geçmesi nedeniyle düzenlenen törende, galoş giymek isteyen Vali'ye, 'Gerek yok' dedi. Davetliler tepki gösterdi 

KEMAL ATLAN Eskişehir DHA 

Eskişehir Anadolu Kadın Doğum ve Çocuk Hastalıkları Hastanesi'nin yeni doğan servisinin kameralı sisteme geçmesi nedeniyle düzenlenen törende bir skandal yaşandı. Törene katılan Eskişehir Valisi Kadir Çalışıcı ve Sağlık Müdürü Seracettin Çom, yeni doğan bebeklerin kuvözde yattığı servise galoşsuz girdi. 

Basına galoş 
Açılış için dün hastaneye gelen gazeteciler, ayaklarına galoş giyerek yeni doğan servisinde Vali ve beraberindekileri beklemeye başladı. Servise gelen Vali Çalışıcı da galoş giymek istedi. Ancak Hastane Başhekimi Opr. Dr.Gültekin Güney, "Giymenize gerek yok, bebeklerin kaldığı kuvözler steril" dedi. 
Bunun üzerine Vali Çalışıcı, Çom, Başhekim Güney ve İl Genel Meclisi üyeleri ile valinin korumaları, yeni doğan servisine galoşsuz girdi. 
Vali ve beraberindekiler, kuvözde yatan bebeklerin yanlarında bir süre dolaştı. Törene katılan davetlilerden biri, Vali ve beraberindekilerin galoş giymemesini eleştirerek, şunları söyledi 

'Ders almadık' 
"Edirne'de yaşanan bebek ölümlerinden de ders çıkaramadık. Madem burada rahatlıkla dolaşılıyorsa zaman kameralı sisteme ne gerek vardı. Anne ve babalar servise gidip kuvözdeki bebeklerine baksın." 
Bu eleştiri üzerine Sağlık Müdürü Çom ise, hastanede bir yoğun bakım ünitesi olmadığını belirterek, "Bu nedenle içeri galoşsuz girildi. Serviste de sadece kuvöz içerisinde bir bebek vardı. Bu da prematüre değildi. Hastane enfeksiyonu riski söz konusu olamaz. Ayrıca Vali Bey galoş giymek istediği halde, hastane görevlileri yoğun bakım olmayışı nedeniyle gerek duymadı" diye konuştu. 

Bebekler ölmüştü 
Geçtiğimiz günlerde Edirne Trakya Üniversitesi Tıp Fakültesi Hastanesi'nde yaşanan skandalda, yeni doğan servisinde enfeksiyon kapan 8 bebek hayatını kaybetmişti. 


</TEXT>
</DOC>
