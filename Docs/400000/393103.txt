<DOC>
<DOCNO> 393103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sonsiy03.html </URL>
<DATE> 2005/11/08/ </DATE>
<TIME> 08.20 </TIME>
<AUTHOR>  </AUTHOR>
<HEADLINE>
AB Gayri müslim malları satışını durdurun 
</HEADLINE>
<TEXT>

     Avrupa Birliği, Türkiye’deki gayri Müslimlerin karşıladığı tüm zorlukları ele alan kapsamlı bir yasanın benimsenmesini istiyor. Çarşamba günü Avrupa Komisyonu’nca açıklanacak olan Katılım Ortaklığı Belgesi’nde Bu yasa onaylanıncaya kadar gayri Müslimlere ait gayri menkullerin satışlarının askıya alınması talep ediliyor. 
     Türkiye’nin AB üyeliği hazırlık döneminde öncelik taşıyacak alanların belirlendiği Katılım Ortaklığı belgesinin son taslağında Türkiye’de gayri Müslim dini azınlık ve topluluklarının karşıladığı tüm zorlukları ele alan kapsamlı bir yasanın benimsenmesi isteniyor. 
     Söz konusu yasa onaylanıncaya kadar eskiden ve halen gayri Müslimlere ait gayri menkullerin satışlarının askıya alınması talep ediliyor. ABHaber’e göre, taslakta Türkiye için çeşitli alanlarda belirlenen hedeflerin bazıları özetle şöyle 
     -Kültürel çeşitlilik sağlanırken azınlıkların yasal koruması garanti edilmeli, -Türkçe dışındaki dillerin öğretilmesi için uygun önlemler alınmalı, -Sivillerin askerler üzerindeki kontrolünün, AB ülkelerindeki uygulamalarla uyumlaştırılmasına yönelik çalışmalar sürdürülmeli, -Yargı bağımsızlığı sağlansın, bölgesel ara temyiz mahkemeleri kurulmalı, -Polis etik yasası benimsenmeli, -Yasadışı göç konusunda AB ile yeniden kabul anlaşmaları yapılmalı, -Jandarma’nın statüsü ve işlevinin Avrupa standartları ile uyumlaştırılmalı, -Güneydoğu’daki korucu sistemi kaldırılmalı, köylere dönüşü kolaylaştıran önlemler getirilmeli, -Kıbrıs sorununun çözümüne yönelik destek çabaları sürdürülmeli, -Ankara Antlaşması’nı uyumlaştıran Protokol tam olarak uygulanmalı, -Kıbrıs Cumhuriyeti Rum Kesimi dahil olmak üzere, tüm AB üyesi ülkeleri ile ikili ilişkiler normalleştirilmeli. 
     
     DİĞER KRİTERLER 
     Katılım Ortaklığı Belgesi’nde Türkiye’nin yerine getirmesi beklenen ekonomik kriterlere de yer verildi. Buna göre, Ankara, IMF ile anlaşmaya varılan yapısal reformların uygulanması sürdürülmesi istenirken enerji, tütün ve şeker piyasalarındaki liberalizasyonunun devamı da talep ediliyor. 
     Malların serbest dolaşımının tamamen sağlanması, KOB’daki ekonomik talepler arasında da bulunuyor. KOB’da ayrıca kamu ihaleleri yasasının, AB müktesebatına uyumunun hızlandırılması çağrısı da yapılıyor. 
     
</TEXT>
</DOC>
