<DOC>
<DOCNO> 397743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sontur38.html </URL>
<DATE> 2005/11/24/ </DATE>
<TIME> 19.50 </TIME>
<AUTHOR>  </AUTHOR>
<HEADLINE>
'Cep'lere elektriksiz şarj 
</HEADLINE>
<TEXT>

     Fırat Üniversitesi'nde FÜ doktora öğrencisi Yavuz Erol, hareket enerjisini elektrik enerjisine dönüştürerek şebeke elektriğine ihtiyaç duymadan cep telefonlarının şarj edilmesini sağladı. 
     Erol, yaptığı yazılı açıklamada Arçelik Firması'nın kuruluşunun 50. yılı nedeniyle ve TÜBİTAK işbirliğiyle iki ayrı kategoride yarışma düzenlediğini belirtti. 
     Üniversite öğrencilerinin bilimsel araştırma yapmalarını teşvik etmek amacıyla düzenlenen bu yarışmaya ''Yenilikçi Teknoloji'' kategorisinde katıldığını kaydeden Erol, yarışma sonunda ikinci olduğunu belirtti. Erol, FÜ Mühendislik Fakültesi Elektrik-Elektronik Mühendisliği Bölümü doktora öğrencisi olduğunu ifade ederek, şunları kaydetti 
     ''Projede yaptığım cihaz, manyetik bir mekanizmayla hareket enerjisini elektrik enerjisine dönüştürüyor. Böylece şehir şebekesine ihtiyaç duymadan cep telefonu bataryası şarj ediliyor. Yarışmada FÜ'ni temsil ettiğim ve ikinci olduğum için mutluyum.'' 
     
</TEXT>
</DOC>
