<DOC>
<DOCNO> 388311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sonspo02.html </URL>
<DATE> 2005/10/20/ </DATE>
<TIME> 04.25 </TIME>
<AUTHOR>  </AUTHOR>
<HEADLINE>
Daum "Sonuç istediğim gibi değil" 
</HEADLINE>
<TEXT>

     Fenerbahçe Teknik Direktörü Christoph Daum, Avrupa Şampiyonlar Ligi'nde, Schalke 04 karşısında istedikleri sonucu alamadıklarını söyledi. 
     Daum, 3-3 sona eren maçtan sonra düzenlediği basın toplantısında, karşılaşmanın ilk yarısında girdikleri pozisyonları değerlendiremediklerini ifade ederek, ''İkinci yarıda, nedenini açıklayamadığım bir şekilde geriye çekildik ve kontratağa kalkmaya çalıştık, ancak ne yazık ki bunu da yapamadık. Rakibin üzerimizde kurduğu baskı beraberliği getirdi, ardından öne geçtiler. Geriye düştükten sonra takım olarak hareket ettik ve beraberliği yakaladık. Sonra rakibe bir gol hediye ettik. Yine toparlanıp beraberliğe ulaştık. Dilediğimiz sonuç bu değildi'' dedi. 
     Alman teknik adam, rövanş maçında Schalke 04'ün saha avantajı bulunacağını belirterek, ''Rakibimiz burada istediği sonucu aldı ve Almanya'daki maçta saha avantajını değerlendirmek isteyecek. Biz de ise duran topları iyi kullanan ve maçın kaderini değiştirebilecek oyuncu olan Alex yok. Alex tipinde başka bir oyuncuya da sahip değiliz. Bu yüzden orada daha farklı bir sistemle oynayacağız. Biz de orada istediğimiz sonucu almak istiyoruz. Amacımız kazanmak'' diye konuştu. 
     Grupta sinirlerine hakim olan takımların başarılı olacağını vurgulayan Daum, şöyle devam etti 
     ''Şu anda her şey bizim elimizde. Milan'ın berabere kalması, bizim için avantaj olmadı. Milan'ın diğer takımlara üstünlük sağlamasını bekliyorduk. Şimdi baktığımızda, grupta her şey olabilir. Milan, deplasmanda çok iyi mücadele etmiyor. PSV Eindhoven deplasmanındaki maç da berabere bitebilir. Biz de Almanya'dan beraberlik çıkarırsak, bu kez biz avantajlı oluruz. Puanlar eşit olursa, takımların maçlarına bakıldığında buradaki 3-3'lük sonuç Schalke'nin avantajı olabilir.'' 
     
     ''BİR HATAYLA VOLKAN'I DEĞİŞTİRMEM'' 
     Christoph Daum, yedikleri 3. golde büyük bir hata yapan kaleci Volkan'ı, bir maçlık hatasıyla değiştirmeyeceğini söyledi. 
     Bir gazetecinin, ''Volkan'ın bu hatasına rağmen O'nunla devam edecek misiniz '' sorusuna Daum, ''Bu oyuncunun daha önceki performansına bakınca, bir hatadan dolayı böyle bir sonuç acımasız olur. Takım içinde 4, 5 hata yapan oyuncular var. Onlar için de aynı sonuç olabilir. O hatayı takım olarak telafi etmesini bildik. Belki de Volkan için, takım olarak verdiğimiz mücadeleyle beraberlik golünü bulduk. Volkan'ın hatasını takım olarak telafi ettik'' yanıtını verdi. 
     Alman çalıştırıcı, oyuncularını basın önünde eleştirmeyeceğini, kendi aralarındaki toplantılarda net bazı uyarılar yapacağını sözlerine ekledi. -RANGNİCK'İN SÖZLERİ- Schalke 04 Teknik Direktörü Ralf Rangnick, İstanbul'a puan almak için geldiklerini belirterek, ''Oyunun hakimi bizdik. İki kez öne geçtik. Oyundan memnunum ama sonuçtan değil'' dedi. 
     Rövanş maçında Fenerbahçe'de, Alex gibi duran toplarda başarılı bir oyuncusun olmamasının, kendilerine avantaj sağlayacağını ifade eden Rangnick, ''Bu oyuncunun yokluğuna kesinlikle üzülmeyeceğim. Duran toplarda ne kadar etkili olduğunu biliyoruz. Bunu Daum düşünecek. Sahamızdaki iki maçı da kazanmalıyız'' diye konuştu. 
     
</TEXT>
</DOC>
