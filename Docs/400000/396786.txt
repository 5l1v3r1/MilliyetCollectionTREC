<DOC>
<DOCNO> 396786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sonspo27.html </URL>
<DATE> 2005/11/21/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Özdemir Milan'ı en iyi şekilde ağırlayacağız... 
</HEADLINE>
<TEXT>

     Fenerbahçe Kulübü İkinci Başkanı Nihat Özdemir, Avrupa Şampiyonlar Ligi'nde 23 Kasım Çarşamba günü karşılaşacakları rakipleri AC Milan'ı İstanbul'da en iyi şekilde ağırlayacaklarını söyledi. 
     Özdemir, AA muhabirine yaptığı açıklamada, Türkiye-İsviçre maçının ardından yaşanan olaylardan sonra İtalyan gazetelerinde çıkan haberlerin gerçeği yansıtmadığını belirterek, ''AC Milan'ın başkanı ve teknik direktörüyle bizim başkanımızın çok yakın ilişkileri var. Ayrıca başbakanlar seviyesinde de İtalyanlarla çok yakın ilişkiler bulunuyor. AC Milan, İstanbul'a gelip, Fenerbahçe Şükrü Saracoğlu Stadı'nda güvenle oynayacağını biliyor'' dedi. 
     İtalyan takımı kafilesini havalimanında 3 asbaşkanın karşılayacağını vurgulayan Özdemir, şöyle devam etti 
     ''Asbaşkanlarımız Ali Yıldırım, İlhan Ekşioğlu ve Murat Özaydınlı, yarın rakibimizi çiçeklerle karşılayacaklar. Gümrükten de hemen geçmelerini sağlayacağız. Eskortlar eşliğinde otellerine gidip, stadımızda antrenmanlarını yapacaklar. Maç günü başkanımız Aziz Yıldırım, Faruk Ilgaz Sosyal Tesisleri'nde rakip takım başkan ve yöneticilerine öğle yemeği verecek. Daha sonra maç öncesi statta da misafirlerimizi karşılayacağız. Gerçek Türk misafirperverliğini göstereceğiz. Karşılaşma centilmence geçecek.'' 
     
     ''GÜVENLİK UZMANINI DA KARŞILAYACAĞIZ'' 
     Nihat Özdemir, UEFA'nın bu maç için görevlendirdiği güvenlik uzmanını da yarın karşılayacaklarını söyledi. 
     UEFA'nın son milli maçtaki olaylardan dolayı Fenerbahçe-AC Milan maçının kritik bir maç olarak gördüğünü anlatan Özdemir, ''Bu yüzden İsrailli bir güvenlik uzmanı görevlendirdiler. Sayın valimize ve emniyete bilgi verildi. AC Milanlı yetkililerle de devamlı görüşüyoruz. Yaklaşık 200 kadar İtalyan taraftarı gelecek'' şeklinde konuştu. 
     
     ''CENTİLMENLİKTEN HİÇ UZAKLAŞMADIK'' 
     Fenerbahçe Kulübü'nün gerekli tedbirleri aldığını kaydeden Özdemir, maç bittiğinde herkesin centilmence soyunma odasına gideceğini ifade etti. 
     Fenerbahçe'nin Şampiyonlar Ligi'nde kendi sahasında birçok maç oynadığını hatırlatan Nihat Özdemir, ''Arkadaşlarımız neyin ne olduğunu biliyorlar. Çok maç oynadık, yendik, yenildik veya berabere kaldık, ama hiçbir zaman centilmenlikten uzaklaşmadık. AC Milan maçında da öyle olacak'' dedi. 
     
     ''TÜM BİLETLER SATILDI'' 
     Nihat Özdemir, AC Milan maçında 3 puan alarak, grupta iddialı duruma gelmek istediklerini kaydetti. 
     Vestel Manisaspor karşılaşmasının AC Milan maçı için hiçbir zaman ölçü olamayacağını vurgulayan Özdemir, şunları söyledi 
     ''Vestel Manisaspor maçının milli maç sonrası oynanması, oyuncuların aklının AC Milan maçında olması konsantrasyon bozukluğu yarattı. İyi oynamamamıza rağmen 3 puan aldık. 2.5 ay sonra oynamasına rağmen Deniz hazırdı, iyi performans gösterdi. Semih de attığı golle, hazır durumda beklediğini kanıtladı. Şimdi AC Milan maçına konsantre olduk. Biletlerin tamamı satıldı. Taraftarlarımız maç sonuna kadar en iyi şekilde, centilmence bizi destekleyecek. 3 puan alarak, grupta iddiamızı sürdürmek istiyoruz.'' 
     
     ''ALEX OYNAYABİLİR'' 
     Nihat Özdemir, tedavisi süren Alex'in AC Milan maçında oynayabileceğini ifade etti. 
     Alex'in durumunun son anda belli olacağını belirten Özdemir, ''Alex'in oynama şansı var. Oynayıp, oynamayacağı son dakikada belli olur. Gönül ister ki oynasın, ama eğer sakatlığı devam ederse oynayamaz. Ayrıca cezalı olan Aureilo ve Luciano'nun yerine görev yapacak arkadaşların onları aratmayacağına inanıyorum. Çünkü geniş bir kadromuz var'' diye konuştu. 
     
     ''DERBİ MAÇ DA CENTİLMENCE OLMALI'' 
     AC Milan'ın ardından Galatasaray ile yapacakları maça da değinen Özdemir, derbinin centilmence geçmesini diledi. 
     Galatasaray ile ebedi dost, ezeli rakip olduklarını vurgulayan Nihat Özdemir, ''Çarşamba günü 23.00'den sonra derbi maça konsantre olacağız. Ligde şu anda 3 puan önde lideriz. Arka arkaya 2 zorlu maçtan da galibiyetle ayrılmak istiyoruz. Ama centilmence bir mücadele olmasını diliyorum. Maçın favorisi belli değil, ama galip gelmek istiyoruz'' diyerek sözlerini tamamladı. 
     
</TEXT>
</DOC>
