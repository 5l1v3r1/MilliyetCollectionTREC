<DOC>
<DOCNO> 397869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/yazar/zbirand.html </URL>
<DATE> 2005/11/25/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Sivilin askere ince ayarı 
</HEADLINE>
<TEXT>


Genelkurmay Başkanı Org. Özkök'ün dünkü açıklaması 30 Ağustos'ta emekli olacağına dair kesin söz vermesi ve Kara Kuvvetleri Komutanlığının bröve değişimi olayı birçok açıdan incelenmesi gereken ve son derece önemli ipuçlarını-sonuçları beraberinde getirecek gelişmelerdir. 
Sivil-Asker ilişkilerinde yepyeni ve çok ilginç bir değişimin sinyallerini vermekte ve şimdiye kadar gizlenmeye çalışılmış bir gerçeği açığa çıkarmaktadır. 
" Sivil-Laik- Kemalist kesim, ilk defa Türk Silahlı Kuvvetlerinin rutin sayılabilecek bir kararına bröve değişikliği başkaldırmış, açıkça meydan okumuş ve Genelkurmay Başkanlığına görüşlerini de kabul ettirip, geri adım attırmıştır. Ayrıca yeterli derece laik-Kemalist görmediği Genelkurmay Başkanının her ne kadar ısrarla yalanlanmış olsa dahi görev süresinin uzatılma ve bu şekilde K.K.K. Orgeneral Büyükanıt'ın Genelkurmay Başkanı olma fırsatı kaçırma olasılığına tepki göstermiştir. İşin ilginci bu tepkisinin sonucunu da almış ve Org.Büyükanıt'ın Genelkurmay Başkanlığı konusunda güvence elde etmiştir. 
Böyle bir durumla yakın tarihimizde ilk defa karşılaşılmıştır. 
Bu köşede olsun, çeşitli yayınlarımda olsun sık sık, Askerin dışardan görüldüğü gibi herşeyi istediği gibi kontrol edip, her kararını kayıtsız şartsız uygulayan bir kurum olmadığını yazmış ve söylemişimdir. Son gelişmeler bu tezimi desteklemektedir. Son gelişme ile "Sivil-Laik-Kemalist" kesim gerçek gücü elinde tuttuğunu ve gerektiğinde Askeri yönlendirebileceğini göstermiştir. Sivil-Laik-Kemalist kesim ilk defa Asker ile ilişkilerinde böylesine açıkça bir ince ayar yapmıştır. Askerin Sivi-Laik-Kemalist kadroların görüşlerini dinlemek ve kimi tutumunu ona göre ayarlamak zorunda kaldığı, hiç değilse bu kesimlerden gelen etki altında kaldığı anlaşılmaktadır. 
Son saptama Atatürk simgesinin Laik Cumhuriyetin değerlerini korumak geçmiş yıllara oranla giderek daha da fazla üzerinde titrenir olduğudur. Üç yıllık AKP hükümetinin bu duyarlığın artmasında büyük katkısı bulunmaktadır. 
Atatürk simgesi, benliğinde laik cumhuriyeti temsil ettiği için "eskiye oranla daha da fazla ve ne pahasına olursa olsun korunması gereken bir bayrak" konumuna girmiştir. Son gelişmeler bir bölüm sivil kesimin en akın müttfeği olan Asker'i dahi, yanlış adım attığı taktirde uyarabileceğini göstermektedir. 
Bu yeni bir olgudur. 
Türkiye ilginç şekilde giderek kabuk değiştirmektedir. 
Bir kesim sivilin Asker üzerindeki denetimi artmakta, Atatürk'ün Laik Cumhuriyet ilkeleri daha derinleşmekte Avrupa Briliği de bu değişimi hızlandırmaktadır. 



GENELKURMAY KAVGASI YARATMAYIN Ankara'da garip bir hava esiyor. Aslında bu hava, hükümet ile Genelkurmay'ın üst düzeyinde yok. Daha çok medya aracılığiyle çeşitli çevreler tarafından körükleniyor. Kara Kuvvetleri brövesinin değişikliği epey kullanıldı. Org.Özkök'ün Cumhurbaşkanlığını gözettiği ve bundan dolayı hükümetle arasını iyi tuttuğu yazıldı. Org. Büyükanıt'ın konuşmaları eleştirildi. Son derece uzun bir liste var. 
İç içe girmiş bir yumağı deşifre etmek son derece güç. Ancak yaygın izlenim şöyle 
Birileri Org.Özkök'ün olası bir Cumhurbaşkanlığına çıkışını engellemeye çalışıyor. 
Diğer bir kesim, Org. Özkök'ün süresinin 1 yıl daha uzatılıp, Org. Büyükanıt'ın önümüzdeki 30 Ağustos'ta emekliye ayrılmasını sağlama çabasında. 
Hem asker-sivil gerginliği yaratmak, hem de Genelkurmay Başkanlığına kendi görüşlerine yakın komutanın gelmesi için müthiş kulisler yapılıyor. 
PKK'da bütün bu çekişmeleri büyük bir keyifle izliyor. Tabii elinden geldiğince de, yaratılan bu cadı kazanını karıştırıyor. 
Doğrusunu söylemek gerekirse, bütün bu görüntünün sanal ve aldatmaca mı olduğu, yoksa gerçekten böyle bir çekişme mi yaşandığı belli de değil. Eğer yazılan yazıları, dedikodu köşelerini ve İnternetteki siteleri izlerseniz, etrafta fırtına esiyormuş sonucuna varıyorsunuz. 
Neyin ne kadar doğru olduğu yakında belli olur. Ancak hepimizin bilmesi gereken nokta, sanal bir Genelkurmay Başkanlığı çekişmesi yaratılmasının bu ülkeye çok pahalıya mal olacağıdır. Özellikle bazı gazetecilerin sürdürdükleri kışkırtma kampanyası, gelişmeleri medyadan izleyen milyonlarca asker ve sivili etkiliyor. Onlar, yazılanların doğru olduğunu sanıyorlar.Buna göre tutum alıyorlar.Boş yere gerilim yapıyorlar. 
Özellikle kendilerini "vatanperver" diye adlandıranların bu kışkırtmalara girmemeleri gerekiyor. Diğerleri ne yapar bilemeyiz, ancak hem vatanını ne kadar sevdiğini söyle sonra da, eski alışkanlıklarını depreştirip asker ile sivil hükümeti birbirine vurdurt İşte bu olmamalı 



FB SEYİRCİSİ DERS VERDİ... Fenerbahçe fena yenildi, ancak FB seyircisi hepimizin gönlünü kazandı. 
4-0 sıfıra rağmen takımını sonuna kadar destekledi ve maç bittiğinde de Milan'ı alkışladı. Hepimizin özlediği bir centilmenliği gösterdi. Oysa korku içindeydik. Aynısı olmasa dahi, İsviçre maçındaki talihsiz olayların tekrarı kuşkusu içindeydik. Demek ki olayların asıl sorumlusu Türk seyircisi değilmiş. Çirkinlikleri tahrik edenler, kendilerine görev çıkaran bir takım yetkisiz tiplermiş. 
Fenerbahçe'nin böylesine ağır bir mağlubiyete uğramasını da anlayamadık. Türkiye liginde başarıdan başarıya koşan bir takım nasıl olurda böylesine dökülür. Akıl alacak birşey değil. 
Türkiye liginde futbol oynamakla, Avrupalı takımlara karşı oynamak arasındaki farkı henüz hazmedemedikleri anlaşılıyor. Takımın yeterli güveni oluşmamış. 
Bu tip yol kazaları FB'nin değerini yine de azaltmamalı... 

Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com yayınlanmaktadır. 



</TEXT>
</DOC>
