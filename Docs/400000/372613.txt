<DOC>
<DOCNO> 372613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sonyas05.html </URL>
<DATE> 2005/08/24/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Dünya nüfusu yavaşlayarak artacak 
</HEADLINE>
<TEXT>

     Dünya Nüfusu Referans Ofisi, Birleşmiş Milletler'in dünya nüfusunun 45 yıl içinde azalacağı yönündeki raporunu yalanlayan bağımsız bir rapor yayımladı. 
     ABD'li bir özel araştırma kuruluşu olan Dünya Nüfusu Referans Ofisi'ne göre dünya nüfusunun azalacağı yönündeki raporlar gerçeği yansıtmıyor. 
     2050 yılına kadar nüfusun azalacağı yönündeki raporlara kanıt olarak birçok sanayileşmiş ülke ile Çin ve Tayland gibi gelişmekte olan ülkelerde ortalama doğurganlık oranının iki çocuğun altında olması gösteriliyordu. 
     
     Nijer'de kadın başına sekiz çocuk 
     Oysa, Dünya Nüfusu Referans Ofisi'ne göre dünyanın çoğunluğuna bakıldığında doğurganlık oranı hala iki çocuğun üzerinde. 
     Mali, Mozambik, Nijer ve Uganda gibi yoksul ülkeler en fazla nüfus artışının olduğu yerler. Nijer'de kadın başına sekiz çocuk düşüyor. 
     
     Türkiye'de kadın başına 2.5 çocuk 
     Türkiye'deki nüfus artışı da sabitlenmiş durumda. Ortalama bir kadına 2.5 çocuk düşüyor. Bu, geçmiş yıllara göre bir düşüş olsa da dünya ortalaması olan iki çocuğun üzerinde. 
     Polonya, Güney Kore ve Ukranya ise en az dooğumun yaşandığı 10 ülke arasında yer alıyor. Bu ülkelerde de kadın başına ortalama 1.2 doğum düşüyor. 
     Bu rakamlara göre 2005 yılında 6.5 milyara ulaşan dünya nüfusu, yedi yıl içinde 7 milyar olacak ve bu artışın yüzde 99'u gelişmekte olan ülkelerde gerçekleşecek. 
     
     En kalabalık Hindistan olacak 
     Raporda, 2050 yılında da nüfusun artacağı rakamlarla dile getiriliyor. Buna göre 45 yıl sonra dünyanın en kalabalık ülkesinin Hindistan olması bekleniyor. 
     1.3 milyarla nüfusla dünyanın en kalabalık ülkesi Çin, 2050 yılında nufusu 1.6 milyara ulaşması öngörülen Hindistan'a yerini kaptıracak. ABD ise en kalabalık üçüncü ülke olacak ve 2050'de nüfusu 296 milyondan 420 milyona çıkacak. 
     Raporun ortaya koyduğu çarpıcı bir sonuç ise çocuk ölümlerinin gelişmiş ülkelere kıyasla Afrika'da tam 15 kat daha fazla olması. 
     
</TEXT>
</DOC>
