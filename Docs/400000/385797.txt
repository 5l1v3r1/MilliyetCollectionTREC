<DOC>
<DOCNO> 385797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/soneko33.html </URL>
<DATE> 2005/10/11/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Tofaş'tah LPG'li otomobil... 
</HEADLINE>
<TEXT>

     Tofaş, gelişen talebi dikkate alarak Aygaz ile ortak yürüttüğü proje sonucu geliştirdiği yeni nesil çift yakıt sistemli Fiat Albea 1.2 16V'yi, klimasız 21 bin, klimalı 22.8 bin YTL fiyatla Türk otomobil pazarına sundu. 
     Tofaş Ticari Grup Direktörü Müfit Ataseven, düzenlenen basın toplantısında yaptığı açıklamada, Tofaş'ın geçmiş yıllarda 30 binlere yakın LPG'li araç üretme fikri bulunduğunu, ancak zaman içinde hükümet politikaları, LPG'nin fiyatı ve bunun sonucunda talebe bağlı olarak piyasada daralma ortaya çıkınca bu konudaki üretimlerini sıfırladıklarını kaydetti. 
     Ataseven, ancak şimdi gelişen teknolojileri göz önüne alarak ve gelişen talebe kulak vererek tekrar çok daha organize bir şekilde bu konuya girmeye karar verdiklerini söyledi. 
     Güvenlik konusunda risklere meydan vermemek için en iyi çözümün, fabrikada baştan itibaren LPG'li araç üretmek olduğu görüşünü dile getiren Ataseven, LPG'li araç üretme konusunu AR-GE merkezlerinin gündemine aldığını, aracın yanma ve çarpma testlerinin de İtalya'daki Fiat fabrikasında gerçekleştirildiğini söyledi. 
     Müfit Ataseven, ''İftiharla söylüyorum ki yaptığımız çalışmaların sonucunda tamamen fabrikamızın normlarında ve kalitesinde LPG'li aracı piyasaya sunmuş durumdayız. Böyle olduğuna göre artık bundan sonraki dönemde de insanlarımızın düşüncelerindeki LPG'li araçla ilgili soru işaretlerinin ortadan kalkması gerekir'' dedi. 
     Normal araçlarda olduğu gibi LPG'li araçlarda da 2 yıl garanti verdiklerini, benzinli araçlardan üretim, kalite, güvenlik açısından hiçbir fark bulunmadığını anlatan Ataseven, ileride pazarın gelişmesine paralel olarak diğer motor seçeneklerini geliştirme düşünceleri bulunduğunu aktardı. 
     Benzinli araca göre LPG'li, çift yakıt sistemli otomobilin klimasız modelinin 21 bin, klimalı modelin 22.8 bin YTL fiyatla satılacağını bildirdi. 
     Ataseven, önümüzdeki dönemde talebin daha da gelişeceğini düşündüklerini, ilk aşamada toplam satışları içinde yüzde 10 pay almasını öngördüklerini kaydetti. 
     
     ÇİFT YAKITLA BİN KİLOMETRE YAPABİLECEK 
     Aygaz Genel Müdürü Mehmet Ali Neyzi de, AR-GE harcamalarını finanse ettikleri çift yakıt sistemli Fiat Albea'nın, Türkiye otogaz pazarındaki yanlış uygulamalar ve yaşanan sorunlara çözüm olacağına inandıklarını belirtti. 
     Yollarda 1.5 milyona yakın LPG'li aracın gezdiğini bildiren Neyzi, otogazın benzine göre yüzde 30-35 daha ekonomik ve benzine göre egzoz emisyon değerleri önemli ölçüde düşük olduğu için daha çevreci olduğunu kaydetti. 
     Neyzi, bir aracın yılda ortalama 20 bin kilometre yaptığı ve 10 bin aracın LPG'li Albea olduğu durumda, yılda yaklaşık 1,600 ton daha az karbondioksit emisyonu ile çevrenin daha az kirleneceğini bildirdi. 
     Genel Müdür Neyzi, LPG'li Albea'nın deposundaki hem benzin hem de LPG'yi kullanarak bin kilometre yol yapabileceğini söyledi. 
     
     TÜRKİYE AVRUPA'NIN EN BÜYÜK OTOGAZ PAZARI 
     Toplantıya katılan Dünya LPG Birliği Genel Müdürü James Rockall da, dünyada fosil yakıt tüketiminde artış olduğunu, LPG tüketiminin geçen yıl 212 milyon tona ulaştığını bildirdi. 
     Türkiye'nin 3.7 milyon tonla Avrupa'nın üçüncü büyük LPG pazarı olduğunu belirten Rockall, son 15 yılda 2 kat büyüyen otogaz pazarında da Türkiye'nin 1.5 milyon tona yaklaşan tüketimle Avrupa'nın en büyüğü olduğunu duyurdu. 
     Rockall, dünyada otogaz tüketiminin odaklandığı 7 ülkeden birinin Türkiye olduğunu belirterek, ''Türkiye dünya otogaz pazarında çok önemli bir aktör. Dünyanın en hızlı büyüyen otogaz pazarından birisiniz. Avrupa'nın da en büyük otogaz pazarısınız. Bundan gurur duymalısınız, örnek alınacaksınız'' dedi. 
     Rockall'ın verdiği bilgiye göre, dünya otogaz tüketiminde Güney Kore yüzde 22 pay ile ilk sırada bulunuyor. Japonya yüzde 9, Türkiye ve Meksika yüzde 8'er, Avustralya yüzde 7 ve İtalya yüzde 6 pay alırken, dünyanın geri kalanı yüzde 31'ini tüketiyor. 
     James Rockall, temiz yakıt olduğu için otogaz kullanımının hükümetler tarafından desteklenmesi gerektiği görüşünü dile getirdi. 
     ''Benzinden daha güvenli, çünkü çok katı kurallarla uygulanıyor'' diyen Rockall, önemli araç üreticilerinin konuya ilgisini ifade ederken de, Renault Laguna, Volvo V40, Ford çift yakıtlı van ve Hyundai Trajet 2.0 GSİ'den sonra listeye Fiat Albea'yı da ekleyeceklerini bildirdi. 
     Rockall, dünyada LPG kullanan araç sayısını da 10.2 milyon olarak açıkladı. 
     Öte yandan toplantıda, hediyeli tüplügaz kampanyasında Fiat Albea kazanan talihliye otomobili, şirketin reklamlarına çıkan Şener Şen'in de katılımıyla teslim edildi. 
     Verilen bilgiye göre, Aygaz'ın fabrika üretimi LPG'li araç üretimi konusunda Tofaş ile yaptığı görüşmeler, 2002 yılında başladı. 2003 yılında alınan karar ile 2004 yılından bugüne kadar aracın AR-GE faaliyetleri yürütüldü. AR-GE çalışmalarının ardından Tofaş'ın Bursa fabrikasında Temmuz 2005'ten itibaren LPG'li yeni nesil çift yakıtlı Fiat Albea üretimine başlandı. 
     
</TEXT>
</DOC>
