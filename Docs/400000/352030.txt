<DOC>
<DOCNO> 352030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/guncel/gun04.html </URL>
<DATE> 2005/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sanatı idare etmek zor iştir' 
</HEADLINE>
<TEXT>


İDOB Genel Müdürü olarak atanan bale sanatçısı Sümen, dünyadaki çağdaş gelişmelere ayak uyduran bir kurum oluşturmayı hedeflediklerini söyledi 

Aslı Onat 

Geçtiğimiz hafta opera ve bale camiasının gündemi oldukça yoğundu. Önce İstanbul Devlet Opera ve Balesi Başkoreografı Beyhan Murphy, İDOB Genel Müdürü ve Sanat Yönetmeni Suat Arıkan tarafından görevden alındı. 
Taraflar bu konuda açıklama yapmadı ama gerekçenin 'sanatsal uyuşmazlık' olduğu söylendi. Ardından Kültür Bakanlığı, Suat Arıkan'ın yerine 'Devlet Sanatçısı' unvanına sahip 44 yıllık bale sanatçısı Meriç Sümen'i atadı. 
Sümen ile yeni dönem için düşüncelerini ve göreve gelişi öncesinde İDOB'da yaşanan karmaşayı konuştuk. 

Şimdiye kadar İstanbul Devlet Opera ve Balesi'nin yönetimine gelen sanatçılar opera kökenliydi. Bu konuma gelen bale kökenli ilk sanatçısınız. Yeni sezonda bale eserlerinin sayısını artırmayı düşünüyor musunuz 
Keşke bale eserlerinin de opera eserlerinin de sayısını arttırabilsem. Her şeyden önce sanatçıyım. 
Vücudum dans eder, kulağım müzik dinler, ağzım şarkı söyler. Burada oturan yöneticiler sanatçı olduklarını da unutmazlar. Opera, bale ve orkestraya bakış açım aynı. Bazı aylar opera, bazı aylar bale ağırlıklı repertuvarlar oluşturacağız. 

Yıllarca Devlet Opera ve Balesi'ne emek verdiniz başdansçı olarak çalıştınız, yurtdışında hocalık yaptınız. O zamanlar "Yönetime gelirsem düzeltirim" dediğiniz sorunlar nelerdi 
Ankara'da işe başladığım günden bugüne, ben ve bütün sanatçı arkadaşlarım o binaların içinde hep beraber ihtiyarladık. 
İmk nlarım olsa çok güzel bir bale sahnesi yapardım. Avrupa'da inanılmaz güzellikte operalar oynanıyor. Yeni sezonda onlardan birini getirmeyi düşünüyoruz. Kurumdan bağımsız olarak kendi olanaklarımı da zorlamayı düşünüyorum. 

Türkiye'nin AB'ye uyum sürecini düşünürsek kurumun yenilenmesinin şart olduğu apaçık ortada. Bu konuda Kültür Bakanlığı'na önerileriniz olacak mı 
Önümüzdeki dönemde dünyadaki çağdaş gelişmelere ayak uyduran bir kurum oluşturmayı hedefliyoruz. Yurtdışındaki teknik, sponsor, vb. anlamındaki olanaklar bizde olmadığı için kendi öz üretimlerimize ağırlık vereceğiz. 

Göreve gelmeniz öncesinde İDOB'da yaşanan karmaşayı nasıl değerlendiriyorsunuz 
Aslında ortada bir karmaşa yoktu. Zaten bu görev bana bir, bir buçuk ay kadar önce önerilmişti. Teklifi düşündüm, hemen yanıtlamadım. Beyhan Murphy ile çok eskiden beri tanışıyoruz. Opera-Bale'nin müdürü, başkoreografla anlaşamayabilir kavga da edebilirler, bu son derece doğal. 
Bunlar dünyanın her yerinde oluyor. Arıkan ile Murphy'nin arasındaki gerilim, basında modern dansla klasik balenin çekişmesi gibi yansıtıldı, halbuki hiç ilgisi yok. Sanatı idare etmek çok zor bir iştir. Anlayış farklılıkları olabilir. Daha oturup Beyhan ile konuşamadık ama başkoreograflık görevini kendisine tekrar teklif edeceğim, kabul eder mi bilmiyorum. 

İDOB 2005 - 2006 sezonunda 45. yılını kutlayacak. Aklınızda özel projeler var mı 
Kişisel dileğim, opera ve bale içerikli özel bir gece düzenlemek. Ayrıca İDOB'un kurucusu, hepimizin hocası Aydın Gün'ü de davet etmek istiyorum. 


</TEXT>
</DOC>
