<DOC>
<DOCNO> 364282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/spor/spo30.html </URL>
<DATE> 2005/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Kadroda operasyon 

Karadenİz ekibinde teknik heyet kadroda indirime gitme kararı aldı. Teknik patron Metin Yıldız, Hollanda kampı kadrosunda bulunan yaklaşık 10 futbolcu ile yolları ayıracaklarını açıkladı. Yıldız, "Hollanda'da 5 hazırlık maçının yanı sıra teknik ve taktik ağırlıklı çalışmalar yaptık. Ancak kalabalık bir kadromuz var. Bu nedenle yaklaşık 10 futbolcu yeni sezonda kadroda olmayacak" diye konuştu. 

Başkan Ölmez umut dağıttı 

Kırmızı - Beyazlı kulübün yeni Başkanı Adnan Ölmez, taraftarlara umut saçtı. Ölmez, camiayla bütünleşerek yeni sezonda başarılı sonuçlara imza atacaklarını vurguladı. Taraftarların yeniden takıma sahip çıkması için çalışmalar başlattıklarını kaydeden Başkan Ölmez, "Samsunspor'un sıkıntılardan kurtulup, hedeflere ulaşması için yönetim kurulu olarak elimizden gelen her şeyi yapacağız" ifadesini kullandı. 

'Özgüven sorunu var' 

Kayserİspor Teknik Direktörü Ertuğrul Sağlam, Bursaspor'la 1-1 berabere kaldıkları hazırlık maçındaki futbola kırık not verdi. Futbolcuların özgüven sorunu yaşadıklarını kaydeden Sağlam, "Oyuncularımda geçen yıldan kalan ağır baskı yüzünden özgüven sorunu var. Bunları öncelikle aşmamız gerekli" dedi. Bu arada bir süredir idmanlarda denenen Coleman'ın gönderileceği açıklandı. 

Skandala af yok 

LİTVANYA'DA yapılan Avrupa Gençler Atletizm Şampiyonası'nda 400 metre engellideki altın madalya umudumuz Tuncay Örs'ün kaydını 400 metreye yaptıran Atletizm Federasyonu hakkında soruşturma açılıyor. MİLLİYET'te yayınlanan haberle harekete geçen Gençlik ve Spor Genel Müdürlüğü, yanlışı yapanları bulmak için soruşturma başlattı. 

Elvan'ın kaderi belli oluyor 

SON bir aydır üst üste şanssızlıklar yaşayan ve sakatlıktan bir türlü kurtulamayan Elvan Abeylegesse'nin ameliyat masasına yatıp yatmayacağı bugün kesinlik kazanacak. Kasımpaşa Askeri Hastanesi'nde Cerrahi bölüm başkanı tarafından yapılacak kontrolle fıtık olup olmadığı belirlenecek olan Elvan, doktor kararına göre ya ilaçla tedavi olacak ya da ameliyat masasına yatacak. 

Darüşşafaka tahkime gitti 

DARÜŞŞAFAKA geçen yıl olaylı bir şekilde Partizan'a transfer olan, daha sonra da Fenerbahçe'ye giden eski oyuncusu Semih Erden için tahkime başvurdu. Kulüpten yapılan açıklamada, Semih'in Partizan'a gittiği dönemde de Fenerbahçe'nin bu genç oyuncuya 300 bin dolara talip olduğu ifade edilerek, "Partizan'ın hülle transferi nedeniyle kulübümüz büyük zarara uğratıldı. Semih'in Türkiye'ye dönmesiyle hülle transfer açığa çıktı" denildi. 

A Milliler'e sağlık kontrolü 

SIRBİSTAN - Karadağ'da eylül ayında düzenlenecek 34. Avrupa Şampiyonası'nda mücadele edecek olan A Milli Erkek Basketbol Takımı'nda sağlık kontrolleri başladı. Ay - Yıldızlı ekibimizden Ender Arslan, Reha Öz, Semih Erden ve Hakan Demirel, dün International Hospital'da kalp ağırlıklı sağlık kontrolünden geçti. Uygulama kapsamında bugün de Kerem Gönlüm, Fatih Solak ve Serkan Erdoğan sağlık kontrollerine girecek. 


</TEXT>
</DOC>
