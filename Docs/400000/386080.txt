<DOC>
<DOCNO> 386080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sonsiy01.html </URL>
<DATE> 2005/10/12/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Dışişleri Bakanı Gül, Belgrad'da... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, resmi ziyaret çerçevesinde gece geç saatlerde geldiği Belgrad'da, Sırbistan Cumhuriyeti Cumhurbaşkanı Boris Tadiç tarafından kabul edildi. 
     Gül, yaklaşık yarım saat süren görüşmeden sonra yaptığı açıklamada, görüşmede siyasi ve ekonomik ilişkilerin geliştirilmesi konusundaki kararlılığın paylaşıldığını belirtti ve Türkiye'nin Sırbistan-Karadağ'ın NATO ve AB kurumlarına girmelerini desteklediğini kaydetti. 
     İki ülke arasındaki ilişkilerin potansiyelinin büyük olduğunu, ancak ekonomik ilişkinin istenen seviyenin altında kaldığını ifade eden Gül, Tadiç'e ziyaretinin ilk durağı olan Kosova'daki temasları sırasında edindiği izlenimlerini aktardığını söyledi. 
     ''Balkanlar'da ortak yönlerimiz, kültürümüz var'' diye konuşan Gül, ortak yönlerin öne çıkarılması gerektiğinin altını çizdi. 
     Tadiç de yaptığı açıklamada, görüşmede ikili ilişkiler ve bölgesel konulara değindiklerini belirtti. 
     Türkiye'nin her zaman Sırbistan-Karadağ'ın Avrupa ile bütünleşme süreçlerine destek verdiğine işaret eden Tadiç, Türk yatırımcıları ülkesinde görmek istediğini kaydetti. 
     Yugoslavya'nın dağılması sürecinde işlenen savaş suçlarının sorumlularının yakalanmaları ve adalet önüne çıkarılmaları konusunda işbirliği yapılmasının da önemli olduğunu ifade eden Tadiç, Gül'e Kosova'nın bağımsız olmasının bölgenin geleceği açısından tehlikeler yaratabileceği konusundaki düşüncesini de ilettiğini söyledi. 
     
</TEXT>
</DOC>
