<DOC>
<DOCNO> 373554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/son/sondun20.html </URL>
<DATE> 2005/08/28/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Sünniler, anayasa taslağını reddetti 
</HEADLINE>
<TEXT>

     Irak'taki yeni anayasa tartışmaları çerçevesinde Sünni müzakereciler, anayasa taslağını reddettiklerini ve BM ile Arap Birliği'nin müdahale etmesini istediklerini açıkladılar. 
     Anayasa hazırlama sürecinde yer alan 15 Sünni müzakereci tarafından yapılan ortak açıklamada, ''Taslakta yer alan maddeleri kabul etmediğimizi, reddettiğimizi ilan ediyoruz'' denildi. 
     Abdül Nasır El Canabi tarafından okunan Sünni müzakerecilerin bu ilk ortak açıklamasında, taslağın geçmemesi için Arap Birliği, Birleşmiş Milletler ile diğer uluslararası örgütlere müdahale etmeleri çağrısında bulundukları belirtildi. 
     Açıklamada ayrıca, Aralık ayında yapılacak genel seçimlerde aktif taraf olarak, siyasi sürecin önemli bir parçası olarak var olacakları sözü verildi. 
     Bu arada Sünni müzakerecilerden Salih El Mutlak, mevcut parlamentonun temsil niteliği olmadığını iddia ederek, 30 Ocak'taki seçimlerin Sünni Araplarca boykot edildiğini hatırlattı. 
     Mutlak, Aralık ayındaki seçimlere de Basra'dan Musul'a kadar tüm Iraklıların katılması çağrısını yaptı. 
     
</TEXT>
</DOC>
