<DOC>
<DOCNO> 351609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sontur30.html </URL>
<DATE> 2005/06/13/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Stajyer hakim, kız yüzünden meslektaşını bıçakladı 
</HEADLINE>
<TEXT>

     Ankara Adalet Sarayı’nda stajyer hakim, kız yüzünden meslektaşını bıçakladı. 
     Edinilen bilgiye göre, stajyer hakim Hüseyin Kutupoğlu, Ankara Adalet Sarayı kafeteryası çıkışında, meslektaşı Mustafa İnanç’ı bacağından bıçakladı. 
     Olaydan sonra gözaltına alınan Kutupoğlu, Adli Tıp’ta sağlık kontrolünden geçirildi. Yaralanan İnanç ise Ankara Numune Hastanesi’ne kaldırıldı. 
     Stajyer hakimler arasında bıçakla yaralama ile sonuçlanan tartışmanın, kız yüzünden çıktığı belirtildi. 
     
     ANNE VE KIZLARI OLAY ÇIKARDI 
     Bu arada, "bazı kişilerin, doğaüstü yollarla cinsel taciz ve hakaretine uğradıkları" iddiasıyla suç duyurusunda bulunmaya gelen N. E. Kütük ve 2 kızı, Suçüstü ve Müracaat Savcılığı’nda olay çıkardı. 
     Cumhuriyet Savcısı Ziya Delen’e ifade veren A. E. Kütük adlı kişi, ifade tutanağına imza atmadı. Bu kişinin, avukat huzurunda ifade vereceğini belirtmesi üzerine Cumhuriyet Savcısı Delen, görevlilere, müştekilerin kimliklerinin öğleden sonra avukat huzurunda ifadeleri alındıktan sonra iade edilmesi talimatını verdi. 
     Kimliklerini isteyen müştekiler, kendilerine Cumhuriyet Savcısı’nın talimatını hatırlatan Suçüstü ve Müracaat Savcılığı görevlileri ile Yazı İşleri Müdürü Aynur Arlı’yı darp ederek yaraladılar. 
     Olayı ayırmaya çalışan polis memurlarına da saldıran ve bürodaki bilgisayarlara zarar veren anne ve kızları, Cumhuriyet Savcısı Şükrü Cüneyt Hamdovalı’nın talimatı üzerine gözaltına alındı. 
     
</TEXT>
</DOC>
