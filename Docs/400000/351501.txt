<DOC>
<DOCNO> 351501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/soneko24.html </URL>
<DATE> 2005/06/13/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
UniCredito 9 bin çalışanını işten çıkaracak... 
</HEADLINE>
<TEXT>

     Avrupa’da ülkeler arasında en büyük bankacılık birleşmesi olarak tarihe geçen 19.2 milyar avroluk UniCredito-HVB Group evliliğinin kesinleşmesinin ardından, çoğunluğu Almanya’da olmak üzere binlerce çalışanın işini kaybetmesi bekleniyor. 
     Birleşmeyle ilgili konuşan İtalya’nın en büyük bankası UniCredito’nun Üst Yöneticisi CEO Alessandro Profumo, çalışan sayısının yüzde 7 düşürüleceğini bildirdi. 
     Profumo, İtalyan la Repubblica gazetesine yaptığı açıklamada, "önümüzdeki 3 yıllık dönemde çalışan sayımızı optimum hale getirmek istiyoruz. Bu da toplam rakamda yaklaşık yüzde 7’lik bir indirim demek. İnsanlar bir gecede işini kaybetmeyecek. İşçi çıkarmadan ziyade işçi sayısının azaltılması söz konusu" dedi. 
     HVB’nin yüksek maliyet oranına sahip olduğunu hatırlatan Profumo, "birleşik banka, verimlilik artışı konusunda önemli bir hareket alanına sahip olacak" şeklinde konuştu. 
     UniCredito’dan dün yapılan açıklamada Avusturya ve Polonya’daki iştirakleriyle birlikte Almanya’nın ikinci büyük bankası HVB’nin 19.2 milyar avroya satın alındığı bildirilirken işçi çıkarılması konusuna değinilmemişti. 
     Birleşik bankanın 127 bin çalışanı bulunuyor. Bu durumda çalışan sayısının yüzde 7 düşürülmesiyle, yaklaşık 9 bin kişi işini kaybedecek. 
     Birleşmenin ardından UniCredito, Almanya ve hızlı büyüyen Doğu Avrupa’da önemli bir pazar payını kontrol eder hale gelecek. 
     
</TEXT>
</DOC>
