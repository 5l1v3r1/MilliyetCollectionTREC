<DOC>
<DOCNO> 354959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/siyaset/axsiy01.html </URL>
<DATE> 2005/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Türbanı bırak, işsizliğe bak 
</HEADLINE>
<TEXT>


TÜSİAD Başkanı Ömer Sabancı, 'Türkiye'nin sorunları neler ' diye sorsak, kaçınız cumhurbaşkanlığı seçimlerinden veya türban meselesinden söz edersiniz" diye konuştu 

Diyarbakır DHA 


Erken seçimin ekonomiye zarar vereceğini belirten TÜSİAD Başkanı Ömer Sabancı, işsizlik dururken, cumhurbaşkanlığı, türban gibi konuların gündeme getirilmesini eleştirdi. Doğu ve Güneydoğu Anadolu Sanayici ve İşadamları Dernekleri Konfederasyonu Başkanı Şehmus Akbaş'ı ziyaret eden Sabancı, gündemlerinin AB olduğunu kaydetti. 

'Gündemde yok' 
Erken seçim için bir neden görmediklerini kaydeden Sabancı, "Gündemde de böyle bir şey yok. Yetkili organlar da zaten bunu açıkladı. Erken seçim olursa ülke ekonomisine bir faydası olmaz" dedi. 
İktidar partilerini sık sık ülkenin gündeminden uzaklaşmamaları konusunda uyardıklarını anımsatan Sabancı, bugün aynı uyarıyı muhalefet partilerine de yapma gereği hissettiklerini bildirdi. 
"Bölgesel Kalkınma, Teşvikler ve GAP" konulu toplantıya katılan Sabancı, "Bu toplantıda çok sayıda iş insanı var. Bir anket yapsak, 'Türkiye'nin sorunları nelerdir. Gündeminizin üst sıralarında nelerin yer alması gerekir ' diye sorsak, kaçınız cumhurbaşkanlığı seçimlerinden, türban meselesinden söz edersiniz" diye konuştu. 
Sabancı, "İşsizlik, gelir dağılımındaki eşitsizlik, bölgelerarası gelişmişlik farkları, büyümenin sürekli kılınması, birçok alanda reform yapılmasına duyulan gereksinim bir yanda dururken, diğer konuları öne çıkarmak aklınıza gelir mi" şeklinde konuştu. 


</TEXT>
</DOC>
