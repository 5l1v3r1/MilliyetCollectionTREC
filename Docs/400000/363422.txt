<DOC>
<DOCNO> 363422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sonsiy11.html </URL>
<DATE> 2005/07/22/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
DEHAP İktidar "Emret komutanım" anlayışıyla hareket ediyor 
</HEADLINE>
<TEXT>

     DEHAP Genel Başkanı Tuncer Bakırhan, Genelkurmay 2. Başkanı Orgeneral İlker Başbuğ’un açıklamalarının kendileri açısından "kabul edilebilir" olmadığını belirterek, "Bu ülkeyi değiştirip, dönüştüreceğini, AB sürecinin devamı için çaba harcadığını söyleyen iktidar, ’emret komutanım’ anlayışıyla hareket etmektedir" görüşünü savundu. 
     Bakırhan, partisince Dedeman Oteli’nde düzenlenen ve üç gün devam edecek olan "Ekoloji ve Yerel Yönetimler Konferansı"nın açılışında bir konuşma yaptı. 
     Ekonomik ve sosyal sorunlara dikkati çeken Bakırhan, bunların yanı sıra "statükocu ve antidemokratik yönetim anlayışı nedeniyle ülkede çeşitli çatışmalar ve çekişmeler yaşandığını, geçmişteki hükümetler gibi bugünkü hükümetin de askeri yöntemlerle çözümden yana olduğunu ’emret komutanım’ anlayışıyla hareket ettiğini" iddia etti. 
     Genelkurmay 2. Başkanı Orgeneral İlker Başbuğ’un yaptığı açıklamalara da değinen Bakırhan, bu açıklamaların kendileri ve "demokratik kamuoyu" tarafından kabul edilir ve tasvip edilir olmadığını söyledi. Bakırhan, özetle şu görüşleri ileri sürdü 
     "Bu ülkeyi değiştirip, dönüştüreceğini, AB sürecinin devamı için çaba harcadığını söyleyen iktidar, ’emret komutanım’ anlayışıyla hareket etmektedir. Ülkemizde siyasi bir irade yok. Mevcut hükümet, 5 yılını kazasız belasız, kendisini riske atmadan tamamlamaya çalışmaktadır. Genelkurmay açıklamasından sonra Sayın Başbakan terörle mücadele yasası ve antidemokratik içeriği yetmiyormuş gibi tekrar gözden geçirileceğini, demokratik hakların sınırlandırılacağı mesajını verdi." "AB sürecinde iç ve dış kamuoyunu yanıltmaya yönelik bazı adımlar atıldığını" önü süren Bakırhan, "askeri yöntemler yerine çağdaş çözümlere başvurulması gerektiğini" söyledi. Bakırhan, "Ülke içerisindeki yetmiyormuş gibi sınır ötesi operasyonların tartışılması günümüz dünyasında sorunları çözecek çağdaş yöntemler değil" diye konuştu. 
     Sorunların çözümünde diyaloğun önemine dikkati çeken Bakırhan, "Kürt sorununun diyalogla çözülmesi için taraflar var. 
     Beğenmediğiniz, kabul etmediğiniz insanların elini sıkmak zorunda değilsiniz. Kürtler buna da açıktır. Kürt halkının seçtikleri, aydınları, yazarları, çizerleri var bunlarla diyalog kurabilirsiniz sorunu çözebilirsiniz" dedi. 
     Bakırhan, partili belediye başkanlarına seslenirken de "Hoşgörünme yerine hoşgörüyü egemen kılmak gerektiğini" belirtti. 
     Halkın mevcut imkanların adil ve eşit dağıtılması için yerel seçimlerde kendilerine oy verdiğini kaydeden Bakırhan, belediye başkanlarının bunu gözardı etmemelerini istedi. 
     Konferansa, kapatılan DEP’in eski milletvekilleri Hatip Dicle, Orhan Doğan ve Selim Sadak da katıldı. 
     
</TEXT>
</DOC>
