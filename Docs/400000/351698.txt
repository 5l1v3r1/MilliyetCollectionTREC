<DOC>
<DOCNO> 351698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/spor/spo04.html </URL>
<DATE> 2005/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Son söz patronda 
</HEADLINE>
<TEXT>


Wisla Krakow Başkanı'nın yeğeninin kaza geçirmesiyle pazarlık masasından kalkan Trabzonspor, Polonya kulübünün Amerikalı sahibinden onay bekliyor 


Trabzonspor, Wisla Krakow'dan Maciej Zurawski'nin transferinde gün saymaya başladı. Başkan Hubert Praski'nin yeğeninin ağır bir trafik kazası geçirmesinin ardından pazarlık masasından kalkan Bordo - Mavililer, yarın Polonya'ya giderek işi bitirmeye çalışacak. 
İki taraf arasında anlaşmanın sağlandığını ve bu transferi bitirmeye gideceklerini vurgulayan yönetici Önder Bülbüloğlu, "Wisla Krakow Kulübü Başkanı, ABD'de bulunan kulübün sahibinden onay alacak. Bunun dışında bir sorun yok. Bu futbolcuyu alıp Trabzon'a getirmeye çalışacağız" ifadesini kullandı. 
Polonya basını da, Wisla Krakow ile Trabzonspor arasında bir sorun kalmadığını, Zurawski'nin gelecek sezon Bordo - Mavili formayı giyeceğini yazdı. Son maçta iki gol atan futbolcunun madalya ve plaket aldığını, taraftarların omuzunda sahayı terk ettiğini yazan gazeteler, "Avusturya Wien'in talip olduğu Zurawski, büyük ihtimalle Trabzonspor'a gidiyor" yorumunu yaptı. 

Bekle - gör taktiği 

Tolga'ya son teklifini sunan Trabzonspor'un Asbaşkanı Ömer Sarı, "Kimse elimizden uçmuyor. Daha bir yıllık sözleşmemiz var" dedi 

Tolga'yı takımda tutma kararı alan Trabzonspor, genç futbolcuya 1 trilyon 250 milyar lira önerdi ve beklemeye çekildi. Lucescu'nun takımı Shakthar Donetsk ile bu futbolcu için bir görüşme yaptıklarını belirten Asbaşkan Ömer Sarı, "Ancak hocamız tüm futbolcuların kalmasını isteyince, bu pazarlığın bir anlamı kalmadı. Ukrayna kulübünün teklifini kafamızda bitirdik" diye konuştu. 
Sarı, Tolga'yı başka bir kulübe vermeleri durumunda bu oyuncunun yerine aynı parayla futbolcu almanın zor olduğunu da ifade etti. 
Trabzonsporlu yönetici şöyle devam etti 
"Tolga'nın bir yıllık daha sözleşmesi var. En kötü ihtimalle bir yıl daha futbol oynayacak. Bizim Tolga ile görüşmemiz oldu. Onu mutlu edecek bir teklif sunduk. Futbolcu da kulübe emek vermiş ve isteği var. Sözleşmesinin uzaması konusunda aceleci davranmayacağız. Kimseyle bağlarımızı koparmıyoruz. Kimse de elimizden uçmuyor. Oturup kulübümüzün prensipleri ve ekonomisi doğrultusunda görüşmeye devam edeceğiz. Bu, bugün halledilecek bir konu değil." 

Bir taşla, iki kuş 

SAYCAN SAYIM 

Ameliyatı için İzmir'e giden Fatih Tekke, dün de burada Akçaabat Sebat'ın eski futbolcusu Hasan Özer ile ortak bir pastane açtı. Karşıyaka'da, Krokan ismi verilen mekanın açılışına futbol camiasından çok sayıda konuk katıldı. Fatih Tekke, "Yatırım için İzmir'i tercih etmemizin en önemli nedeni, Ali Pelit gibi deneyimli bir isimle işe başlamaktı" diye konuştu. Hasan Özer ise "Böyle güzel ve kaliteli bir mekanı İzmir'e kazandırdığımız için çok mutluyuz. Tüm İzmir halkını bekliyoruz" ifadesini kullandı. 

Ziya'desiyle mutlu etti 

Türkiye B Gençler Futbol Şampiyonası finalinde Galatasaray'ı İstanbul'da 5-0 yenen Trabzonspor'un başarılı oyuncusu Ziya aynı gün evlenen babası Sedat Şakar'a düğün hediyesi verdi. İki gol atarak, takımının kupayı kazanmasında başrolü oynayan Ziya, maçın hemen ardından babasını arayarak, kendisine mutluluklar diledi. Dünya ikincisi Trabzon Lisesi'nin futbol takımında da forma giyen 15 yaşındaki Ziya, Trabzonspor'un yöneticilerinden olan babasının "Seninle gurur duyuyorum oğlum" sözleriyle sevincini ikiye katladı. 

Bir hafta süre kaldı 

Şampiyonlar Ligi'nde ön eleme turu maçları yapacak olan Trabzonspor, gelecek haftadan itibaren yeni sezon hazırlık için mesaiye başlayacak. 22 Haziran-1 Temmuz tarihleri arasında 10 gün Bolu'nun Gerede İlçesi'nde çalışacak olan Bordo-Mavililer, 4 Temmuz'da da İsviçre'ye gidecek. 

'Bu sezon son şansım' 

Akçaabat Sebat'ta kiralık oynadıktan sonra yine Trabzonspor'a dönen Alişen, bu yılın kendisi için son şans olduğunu söyledi. Kendisinden çok şey beklendiği bir anda olumsuz bir olay yaşadığını belirten genç futbolcu, "Her şeyi kafamdan sildim ve kendime yeni bir yol çizdim" dedi. 


</TEXT>
</DOC>
