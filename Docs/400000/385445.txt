<DOC>
<DOCNO> 385445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sondun37.html </URL>
<DATE> 2005/10/10/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Pakistan, Hindistan'ın deprem yardımını kabul etti 
</HEADLINE>
<TEXT>

     Nükleer rekabette yıllardır karşı karşıya kalan ve tartışmalı Keşmir bölgesi yüzünden birçok kez çatışan Hindistan ve Pakistan, iki ülkeyi de vuran deprem sayesinde yakınlaştı. 
     Hindistan, deprem için önerdiği yardımın Pakistan tarafından kabul edildiğini, bu ülkeye 25 ton yardım malzemesi gönderileceğini bildirdi. Pakistan Dışişleri Bakanlığı yetkilileri de, Yeni Delhi'nin yardımının gelmesini beklediklerini söylediler. 
     Yeni Delhi'de yetkililer, Pakistan'ın yardım önerisini kabul etmesi üzerine, Başbakan Manmohan Singh'in yardım malzemesinin acilen yük trenlerine yüklenmesi ve yola çıkarılması talimatı verdiğini belirttiler. 
     Hindistan Dışişleri Bakanlığı yetkilileri, daha önce birçok kez çatışan ve nükleer rekabet nedeniyle karşı karşıya gelen iki ülke arasında ilk kez böyle bir yakınlaşmadan söz ettiler. 
     
     ÖLÜ SAYISI 950'Yİ AŞTI 
     Bu arada, Pakistan, korkunç depremde 40 bin kişinin hayatını kaybetmesinden endişe edildiğini belirtirken, Hindistan makamları, Keşmir'in Hindistan'a ait bölümünde ölü sayısının 950'yi geçtiğini bildirdiler. 
     Hindistan'ın Cammu-Keşmir eyaleti yetkilileri, depremin bölgede 3 binden fazla insanın da yaralanmasına neden olduğunu açıkladılar. 
     
</TEXT>
</DOC>
