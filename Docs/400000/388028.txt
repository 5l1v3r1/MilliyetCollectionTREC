<DOC>
<DOCNO> 388028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sonspo31.html </URL>
<DATE> 2005/10/19/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Mosturoğlu Sayın Bölünmez özür dilemelidir... 
</HEADLINE>
<TEXT>

     Futbol Federasyonu Başkan Vekili Şekip Mosturoğlu, sahada yapılan sert hareketin cezalandırıcısının hakem olduğunu belirterek, ''Eğer hakemin görevini bir milletvekili ya da başkası yaparsa, bu ligler bitmez'' dedi. 
     Merkez Hakem Kurulu MHK Başkanı Ufuk Özertem, Yönetim Kurulu Üyesi Ahen Tüzün ve Faal Futbol Hakemleri ve Gözlemcileri Derneği Başkanı Mustafa Çulcu ile TBMM Başkanı Bülent Arınç'ı ziyaret eden Mosturoğlu, çıkışta gazetecilere, Arınç'a son günlerde futbol sahalarında meydana gelen olaylar hakkında bilgi vererek kendisinden yardım istediklerini söyledi. 
     Mardinspor-Antalyaspor maçında, Bağımsız Mardin Milletvekili Süleyman Bölünmez'in, maçın hakemi Kamil Biricik'e davranışının son derece üzücü olduğunu ifade eden Mosturoğlu, olayın münferit olduğunu ve Meclis Başkanı Arınç'ın da yardımıyla bu tür olayların sahalardan tamamen kalkacağını umut ettiğini kaydetti. 
     Bir gazetecinin, Milletvekili Bölünmez'in, Hakem Biricik hakkında, ''işsiz olduğu ve menfaat karşılığında bu maça çıktığı'' yönündeki iddialarını hatırlatması üzerine, Biricik'in Siyasal Bilgiler Fakültesi mezunu olduğunu belirten Mosturoğlu şunları söyledi 
     ''Siyasal Bilgiler Fakültesi mezunu olan Kamil Biricik, yabancı bir şirkette çalışmaktadır. Kendisi, Mardinspor-Antalyaspor maçına, MHK Başkanı Özertem tarafından direkt olarak tayin edilmiştir. Milletvekili Bölünmez'i sağduyuya davet ediyorum. Bundan sonra ona düşen, bu olayı onarmaktır. Komplo teorileriyle bir yerlere varılırsa, futbol markası için son derece zararlı olur. Olan olmuştur, yaptığı bir hata vardır. Hata yaparken yapmadığını şimdi yapmalı ve özür dilemelidir. Dediği şeyleri MHK araştırır ve her şey ortaya çıkar. Ancak böyle bir şey yok.'' 
     
     PET ŞİŞE OLAYI 
     Denizlispor-Vestel Manisaspor maçında, protokol tribününde yer alan bir milletvekilinin, Vestel Manisasporlu futbolcuya pet şişe atmasının da son derece üzücü olduğunu ifade eden Mosturoğlu, şöyle devam etti 
     ''Sahada yaşanan olayın cezalandırıcısı hakemdir ya da futbol disiplin hukukuna göre ceza verecek merciler vardır. Eğer bunu bir milletvekili ya da bir başkası yaparsa, bu ligler bitmez. 2012 Avrupa Futbol Şampiyonası'na talibiz. Bu şampiyonaya bir takım değerlerimizi ortaya koyarak talip olduk. Bu tip davranışlar, kötü örnekler devam ederse, talip olmamızın tek başına bir yararı olmayacaktır''diye konuştu. 
     
</TEXT>
</DOC>
