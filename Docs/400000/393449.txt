<DOC>
<DOCNO> 393449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sonsiy21.html </URL>
<DATE> 2005/11/09/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
CHP'li Arıtman, Arınç hakkında suç duyurusunda bulundu 
</HEADLINE>
<TEXT>

     CHP İzmir Milletvekili Canan Arıtman, "kılık-kıyafet yasa ve yönetmelikleri uygulamadığı" gerekçesiyle TBMM Başkanı Bülent Arınç hakkında Ankara Cumhuriyet Başsavcılığı’na suç duyurusunda bulundu. 
     Arıtman, suç duyurusunda, Arınç’ın TBMM ana bina ve eklentileri ile kampus içinde yürürlükteki kılık-kıyafet yasa ve yönetmelikleri uygulamadığını ve uygulatmadığını ileri sürdü. 
     Arınç’ın Meclis bütçesinin görüşüldüğü TBMM Plan ve Bütçe Komisyonu’nda dün yaptığı konuşmayla, bu yasa ve yönetmelikleri uygulamayacağını söylediğini belirten Arıtman, bu konuşmanın yazılı basın ile ulusal televizyon kanallarında yer aldığını hatırlattı. 
     "Kara çarşaflı, türbanlı, yasadışı kıyafetlerdeki pek çok kişi, Meclis ana binasında, partilerin grup toplantı salonlarında, milletvekili restoranlarında hatta Genel Kurul’daki izleyici localarında dolaşmaktadır" diyen Arıtman, bu durumun pek çok şahitle ispatlanabileceğini vurguladı. Arıtman, özelikle grup toplantılarının olduğu salı günleri yapılacak bir araştırmayla bu durumun belgelenebileceğini ifade etti. 
     CHP’li Arıtman, TBMM Başkanı’nın yasa ve yönetmelikleri uygulamadığını öne sürerek, TBMM’de İran Meclisi benzeri görüntülerin oluştuğunu iddia etti ve gereğinin yapılmasını istedi. 
     
</TEXT>
</DOC>
