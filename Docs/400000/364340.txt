<DOC>
<DOCNO> 364340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sondun30.html </URL>
<DATE> 2005/07/26/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Blair Londra sınandı ama dimdik ayakta 
</HEADLINE>
<TEXT>

     İngiltere Başbakanı Tony Blair, ulaşım sistemine yönelik bombalı saldırılarla ''Londra'nın sınandığını, ama dimdik ayakta olduğunu'' söyledi. 
     Blair, aylık basın toplantısında, intihar komandolarının dünyanın hiçbir yerinde haklı gösterilemeyeceğini belirtti. Blair, 7 Temmuz'da düzenlenen saldırılar ve 21 Temmuz'daki saldırı girişimleriyle ilgili olarak, ''Londra sınandı, ama dimdik ayakta'' dedi. 
     Tony Blair, Irak'ta ABD öncülüğündeki işgalin, dünyada ve Londra'da teröristleri harekete geçirip geçirmediği yönündeki soruya, ''bombacıların eylemlerinde haklılığın olamayacağı'' yanıtını verdi. 
     Blair, ''Bu kişilerin, özürleri ya da savunmaları ne olursa olsun, onlara ne bu ülkede ve yaşam tarzımızda, ne Irak'ta, ne Afganistan'da, ne İsrail ve Filistin'e desteğimizde, ne de Amerika dahil seçtiğimiz ittifaklara verdiğimiz destekte zerre kadar ödün vermemeliyiz'' diye konuştu. 
     11 Eylül saldırılarının kendisi için ''sabah çalan alarm'' gibi olduğunu ifade eden Blair, ''Sorunun ne olduğunu düşünüyorum biliyor musunuz Dünyanın büyük bir bölümü kısa bir süreliğine uyandı ve sonra devrilip yeniden uykuya daldı'' dedi. 
     Blair, kökleri çok derinlere inen terörizm sorunuyla ilgilenme zamanının geldiğini belirterek, intihar saldırılarının ne Filistin, ne İsrail, ne Irak, ne Mısır, ne Türkiye, ne de dünyanın herhangi başka bir yerinde haklı çıkarılacağını kaydetti. 
     İngiltere Başbakanı Blair, uluslararası toplumun teröristlere, bir zayıflık olarak nitelendirdiği önyargılı yaklaşımı değiştirerek karşı koyması gerektiğini sözlerine ekledi. 
     
</TEXT>
</DOC>
