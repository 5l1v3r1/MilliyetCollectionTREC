<DOC>
<DOCNO> 397418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sontur16.html </URL>
<DATE> 2005/11/23/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Emniyet Eğitim-Sen'in yapmak istediği eylem, kanunsuz gösteri kapsamında 
</HEADLINE>
<TEXT>

     Ankara Emniyet Müdürlüğü, Eğitim Sen’in, "Büyük Eğitimci Yürüyüşü"nün ardından, Milli Eğitim Bakanlığı önünde yapmak istediği kitlesel basın açıklamasının, "kanunsuz toplantı ve gösteri yürüyüşü" kapsamına girdiğini bildirdi. 
     Ankara Emniyet Müdürlüğü Güvenlik Şube Müdürlüğü’nden yapılan yazılı açıklamada, Eğitim Sen üyelerinin, İstanbul’dan başlayan "Büyük Eğitimci Yürüyüşü"nün ardından, 26 Kasım’da çeşitli illerden gelen üyeleri ile Hipodrom’da toplanacağının kamuoyuna duyurulduğu ifade edildi. 
     Daha sonra, Kızılay bölgesinde bulunan ana arterleri kısmen veya tamamen trafiğe kapatmak suretiyle, Milli Eğitim Bakanlığı önünde kitlesel basın açıklaması adı altında "kanunsuz toplantı ve gösteri yürüyüşü" yapılmak istendiği belirtilen açıklamada, sendika yetkililerine, Toplantı ve Gösteri Yürüyüşleri Kanunu’na göre, valiliğe başvurarak yasal miting alanlarından biri için başvuruda bulunulması gerektiğinin hatırlatıldığı kaydedildi. 
     Açıklamada, Celal Bayar Bulvarı, Tandoğan Meydanı, Abdi İpekçi Parkı, Sıhhiye Meydanı, Hipodrom alanı, Kolej Kavşağı olarak belirlenen yasal miting alanlarından birisi için başvuru yapılması halinde, Ankara Valiliği’nin söz konusu eyleme izin vereceğinin sendika yetkililerine ifade edildiği belirtildi. 
     Açıklamada, sendika yöneticilerine yazılı tebligat yapılarak, kitlesel olarak yasal olmayan bir eyleme teşebbüs edilmesi halinde meydana gelebilecek olaylardan ve doğabilecek zarardan sendika yönetim kurulunun sorumlu olacağının, eylemi düzenleyen ve katılanlar hakkında Toplantı ve Gösteri Yürüyüşleri Kanunu’na muhalefetten işlem yapılacağının bildirildiği kaydedildi. 
     
</TEXT>
</DOC>
