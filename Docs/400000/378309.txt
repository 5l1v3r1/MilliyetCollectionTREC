<DOC>
<DOCNO> 378309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sondun23.html </URL>
<DATE> 2005/09/14/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Alman basını Seçimleri Türkler mi belirleyecek 
</HEADLINE>
<TEXT>

     Alman Bild gazetesi, Almanya'daki Türk kökenli seçmenlerin, seçimlerde önemli bir etken olduğunu belirttiği haberi ''Seçimleri Türkler mi belirleyecek'' başlığıyla manşetten verdi. 
     Haber başlığında ayrıca, ''Schröder 600 bin oy için mücadele ediyor'' ifadesi kullanılırken, gelecek pazar günkü seçimlerde 600 bin Türk kökenli seçmenin oy kullanma hakkı olduğu bildirildi. 
     Haberde, Başbakan Gerhard Schröder'in Hürriyet gazetesinin Frankfurt'daki merkezine yaptığı ziyarette, SPD'nin iktidar olması halinde Türkiye ile müzakerelere başlama garantisi verdiği belirtildi. 
     Schröder, ziyareti sırasında SPD'nin doğru bir ortak olduğunu kaydederek, ''Kim güvenilir ve inanılır olmak istiyorsa sözünde de durmak zorundadır'' dedi. 
     Schröder, seçimlerde korku ortamı yaratılmaması ve ''Kültürler savaşı'' yapılmaması konusunda da uyarıda bulundu. 
     Haberde, CDU Hıristiyan Demokrat Parti Genel Başkanı Angela Merkel'in ''Türkiye'nin Avrupa'ya yakınlaştırılmasına taraftarım. Ama AB'nin kapasitesi bugünkü haliyle Türkiye'yi tam üye olarak almaya müsait değil. Bunu herkese söylüyorum. Türkiye Başbakanı'na da söyledim'' sözlerine yer verildi. 
     Haberde, Almanya'daki Türk kökenli seçmenlerin yüzde 86'sının iktidardaki SPD-Yeşiller koalisyonunu seçeceği bildirilirken, SPD'yi tercih eden Türk kökenli seçmenlerin oranının yüzde 77, Yeşilleri tercih edenlerin yüzde 9.3 ve CDU'yu tercih edenlerin oranının yüzde 4.3 olduğu açıklandı. 
     Almanya'da 2002'de yapılan seçimlerdeyse Türk kökenli seçmenlerin yüzde 77'si SPD-Yeşilleri seçmiş, yüzde 17'siyse oylarını Birlik Partileri ve FDP'ye Alman Hür Demokrat Parti vermişti. 
     Türkiye Araştırmalar Merkezi verilerine göre, bu seferki seçimlerde yaklaşık 600 bin Türk kökenli vatandaşın seçme hakkı bulunuyor. 
     Sonuçlar aynı gece açıklanacak 
     Öte yandan, Alman Federal Anayasa Mahkemesi, seçimlerin sonucunun seçim gecesi açıklanmasına karar verdi. 
     Mahkeme, Dresden kentindeki 160 numaralı seçim bölgesinde 2 ekimde yapılacak seçimler nedeniyle seçim sonuçlarının gecikmeli açıklanmasına karşı çıkan bazı Almanların şikayetlerini reddetti. 
     Bazı Alman vatandaşları, aşırı sağcı Almanya'nın Milliyetçi Demokratik Partisi NPD milletvekili adayı Kerstin Lorenz'in ölmesi nedeniyle Dresden'deki 160 numaralı seçim bölgesinde seçimlerin daha sonra yapılmasının seçim sonuçlarını etkileyebileceği gerekçesiyle sonuçların daha sonra açıklanmasını talep etmişti. 
     
</TEXT>
</DOC>
