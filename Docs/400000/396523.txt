<DOC>
<DOCNO> 396523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/son/sonsiy10.html </URL>
<DATE> 2005/11/20/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Erdoğan, Özal gibi konuştu Alışırlar 
</HEADLINE>
<TEXT>

     Başbakan Recep Tayyip Erdoğan, AKP il başkanları toplantısında, ülkeyi pazarlama sözlerini eleştirenlere Turgut Özal’ın, Cumhurbaşkanı olmasını protesto edenlere karşı kullandığı "alışırlar" sözüyle karşılık verdi. Erdoğan, "Ülkemizi pazarlıyorum" dediği için eleştirildiğini belirterek, "Çünkü niyetleri bozuk. Pazarlama deyince akıllarına başka birşey geliyor. Ancak alışacaklar, öğrenecekler" dedi. 
     Başbakan Erdoğan, partisinin il başkanları toplantısında, "Biz aka ak, karaya kara denmesini bilen bir siyaseti Türkiye’ye yerleştiriyoruz" dedi. Erdoğan, ülkenin birlik ve düzeni üzerinde yeni oyunlar oynanmak istendiği bir günde, birlik ve beraberlik tablosunu güçlendirmeye her zamankinden daha çok ihtiyaç olduğunu kaydetti. Erdoğan, bu birlik ruhuyla ülkenin üzerindeki kara bulutların dağıldığını, ülkenin bahtının açıldığını belirterek, "3 Kasım’da başlayan o büyük dönüşümü tamamlamak zorundayız. Ülkemizin önünde aydınlık bir gelecek var. Yaptıklarımızla yetinmiyoruz. Bu millete, bu toprağa daha çok borcumuz var. 
     AKP, bundan öncekiler gibi millete olan borçlarını karşılıksız çeklerle ödemeyecek. Milleti aldatmayacak, milletin umudunu boşa çıkarmayacak" şeklinde konuştu. 
     "Bazıları sloganlarla, kör ideolojilerle karşımıza çıkabilirler" diyen Erdoğan, şevklerini kırmak isteyenlerin kartopu gibi eriyeceklerini, hiçbir siyasi adımın halka rağmen atılmadığını söyledi. 
     Erdoğan, ekonomik son gelişmeleri anlatırken, bir puanlık faiz yükselmesinin, ülke ekonomisine maliyetinin 1.5-2 katrilyon olduğunu belirterek "Hayatında bir koyun 
     gütmemiş adamlar bu hesabı anlamaz" dedi. 
     Başbakan Erdoğan, "Bizim başarısız olduğumuz, arzu ettiğimizi gerçekleştiremediğimiz tek alan işsizliktir" derken, bütün zorluklara rağmen yüzde 11.2’lerde olan işsizlik oranını, 9.10’a düşürdüklerini ifade etti. Erdoğan, yarın gazetelerin manşetlerinde, işsizlikle ilgili bu açıklamasının olacağını ancak kendisinin yine de gerçekleri söylediğini de kaydetti. 
     Küresel sermayenin Türkiye’ye gelmesini kolaylaştırdıklarını da anlatan Erdoğan, bunun için Yatırım Promosyon Ajansı’nı da Hazine’den alıp Başbakanlığa bağlayacaklarını, böylece küresel sermaye Türkiye’ye geldiğinde bakanlıklararası mekik dokumayacağını da söyledi. 
     Erdoğan, geçtiğimiz günlerde Bahreyn, Katar ve Danimarka’ya gittiğini anlatırken, muhalefetin ülkeyi pazarladığına ilişkin eleştirilerini anımsattı. Erdoğan, "Ülkemi pazarlıyorum bunu eleştiriyorlar. Bunların kitabında böyle bir şey yok. Çünkü niyetleri bozuk. Pazarlama deyince akıllarına başka bir şey geliyor. Ancak alışacaklar, öğrenecekler. Ülkeler pazarlanır öğrenecekler. 3-5 sene içinde küresel sermaye 10-15 milyar dolar girdiğinde öğrenecekler" şeklinde konuştu. 
     Erdoğan, bunu "yaparak satma anlayışı değil, satarak yapma anlayışı" olarak tanımlarken, "Mesele yapmadan satabilmektir. Önce satacaksın, bir taraftan parayı alıp yapacaksın. Bu bizim kaynak üretme anlayışımızdır" dedi. 

ANKA 
     
</TEXT>
</DOC>
