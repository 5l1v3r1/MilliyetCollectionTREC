<DOC>
<DOCNO> 389175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sondun28.html </URL>
<DATE> 2005/10/24/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
İsrail, Gazze'yi açma konusunda ayak sürüyor 
</HEADLINE>
<TEXT>

     Ortadoğu Dörtlüsü özel temsilcisi James Wolfensohn, İsrail'i, Gazze Şeridi'ndeki sınır kapısının açılması ve diğer önemli konularda Filistinlilerle görüşmeleri durdurmakla suçladı. 
     BM, AB, ABD ve Rusya'nın oluşturduğu Ortadoğu Dörtlüsü temsilcisi Wolfensohn, BM Genel Sekreteri Kofi Annan'a yazdığı mektupta, İsrail'in güvenlik kaygıları nedeniyle ''Gazze Şeridi'nden hiç çekilmemiş gibi davrandığını, zor kararların alınmasını ertelediğini ve zor konuları yavaş çalışan alt komitelere bırakmayı tercih ettiğini'' belirtti. 
     Gazze Şeridi ve Mısır arasındaki Refah sınır kapısının yeniden açılmasının ertelenmesinden şikayetçi olan Wolfensohn, İsrail'in, AB'den yabancı denetçilerin konuşlandırılmasıyla ilgili yeni sınır düzenlemeleri konusunda karar vermeyi ertelediğini kaydetti. 
     İsrail, kendi güvenliğine zarar vermemesi ya da Gazze Şeridi'ne yabancı militanların girişi ve silah akışının engellenmesi koşuluyla mümkün olan en kısa zamanda sınırın açılmasını garanti edebilecek her şeyi yaptığını belirtiyor. 
     Dışişleri Bakanı sözcüsü Mark Regev, ''Gelecek birkaç gün içinde muhtemelen en fazla akışa izin verebilecek anlaşmalara ulaşabileceğimiz konusunda umutluyum. Bu biz dahil herkesin çıkarına, Gazze başarılı bir hikaye olacak'' dedi. 
     Wolfensohn ayrıca, Gazze Şeridi'ne mal taşıyan kamyonların girişinin günde 35'ten ''bir avuca'' düştüğünü ve serbest hareketin barışı sağlama çabalarının temeli olduğunu söyledi. 
     Filistin yönetimine, kamuda çalışanların maaşlarında artış yaparak ekonomiyi kötüleştirmekle ve şiddet olaylarını önleyememe eleştirisinde bulunan Wolfensohn, ''Zaman kısa ve iyimserlik kırılgan bir durumdur. Filistinliler, İsrailliler, Mısır'daki dostlarımız ve bağışta bulunanlar değişim fırsatını kaçırırsak gelecek 10 yıl üzüleceğiz'' diye konuştu. 
     Wolfensohn, her iki taraf ta ilerleme kaydedemediği sürece, endüstri parkları, turizm, tarım projeleri ve yüksek teknoloji ihracatı gibi Filistin ekonomisinde kalıcı düzenlemeler sağlama çabalarının işe yaramayacağını vurguladı. 
     İsrail, 38 yıl süren işgalden sonra 12 eylülde askerlerini Gazze Şeridi'nden çekmişti. 
     İsrail yönetimi, çekilmeden kısa süre önce Refah sınır kapısını kapatmış, sınır kapısının, yeni güvenlik ve gümrük düzenlemeleri yapılması için altı aylığına kapalı kalacağını açıklamıştı. 
     
</TEXT>
</DOC>
