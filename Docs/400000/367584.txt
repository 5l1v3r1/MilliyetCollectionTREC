<DOC>
<DOCNO> 367584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/son/sondun13.html </URL>
<DATE> 2005/08/06/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Hiroşima ve Nagasaki kurbanları Almanya'da anıldı... 
</HEADLINE>
<TEXT>

     Japonya'nın Hiroşima ve Nagasaki kentlerine 60 yıl önce atılan atom bombalarının kurbanları Almanya'nın çeşitli kentlerinde düzenlenen törenlerle anıldı. 
     Hiroşima'nın Almanya'daki kardeş kenti olan Hannover'de, atom bombasının atıldığı saatte Aegidienkirche adlı kilisedeki barış çanı 3 kez çalındı. 
     Başkent Berlin'de de Amerikan Büyükelçiliği önünde toplanan 15 Greenpeace eylemcisi nükleer silahları ve savaşları protesto etti. Eylemciler bina yakınlarına 6 metre uzunluğunda bir atom bombası maketi koydular. Maketin üzerinde New York'daki Özgürlük Anıtı'nın iskelet haline gelmiş resmi yer aldı. 
     ABD tarafından 6 Ağustos 1945 tarihinde Hiroşima kentine atılan atom bombası kenti büyük ölçüde yok etmişti. Bu olaydan 3 gün sonra Nagasaki'ye de bir atom bombası atılmış, her iki kentte yaklaşık 300 bin kişi hayatını kaybetmişti. 
     
</TEXT>
</DOC>
