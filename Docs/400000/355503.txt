<DOC>
<DOCNO> 355503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/sonyas04.html </URL>
<DATE> 2005/06/25/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Depresyon yumurtalık kanserine neden oluyor 
</HEADLINE>
<TEXT>

     Metin FERAH DHA 

      BOLU Sağlık Müdürlüğü Eğitim Şube Müdürü Dr. Meltem Çağlar, yaşam kaliteleri düşük, sosyal ve ailesel ilişkileri zayıf olan kadınların, yumurtalık kanserine yakalanma risklerinin fazla olduğunu söyledi. 
     Yumurtalık kanserlerinin jinekolojik kanserler içinde en geç tanısı konulabilen ve bu nedenle de en fazla ölüme sebebiyet veren kanser türü olduğunu belirten Dr. Çağlar, Yumurtalık kanseri her yaşta görülmesine rağmen, en fazla 45 yaşından sonra görülür. Menopoz öncesi dönemde tümörlerin yüzde 7’si kanserken, bu oran menopoz sonrasında yüzde 30’a kadar çıkar'' dedi. Yüzeysel olarak yayılan yumurtalık kanserlerinin bağırsak, karaciğer ve dalak yüzeyi ile diyafram altına kadar yayıldığını söyleyen Dr.Çağlar, yumurtalık kanserinin kan yolu ile yayılmasının, oldukça ileri evrelerde olduğunu belirtti. 
     Karın ağrısı, şişkinlik, hazımsızlık gibi belirtileri gösteren yumurtalık kanserinde, hastayı doktora götüren en sık şikayetin, aşırı derecede karın şişkinliği olduğunu söyleyen Dr. Çağlar, Yumurtalık kanserlerinin kötü bir özelliği de, belirli bir ölçüde ilerleyip yayılmadan önce yakınmaya neden olmamasıdır. İlk yakınma genellikle alt karın bölgesinde şişkinlik hissi ve hazımsızlıktır. İlerleyen aşamalarda büyüyen tümör dokusu karında şişkinlik yapmaya başlar. Karın kilo alıyormuş veya gebe kalınmış izlenimi verecek şekilde öne bombeleşir. İleri evre yumurtalık kanserlerinde karın içinde sıvı birikimi de olmaktadır. Sıvı, şikayetleri daha da belirginleştirir. Çoğu kanserde olduğu gibi en son aşamaya kadar herhangi bir ağrı yakınmaması olmaması da doğaldır'' dedi. 
     Kadında yakınma yapmadığı için erken evre yumurtalık kanserinin tanınmasının güç olduğunu belirten Dr. Çağlar, Yumurtalıklar ultrason muayenesiyle izlenmeli, özellikle menopoz sonrası kadınlarda pelvik alanda kitle saptanması, yumurtalık kanserini düşündürmelidir. Yumurtalık kanseri, cerrahi olarak tedavi edilir. Yumurtalık kanseri, tüm kadın kanserleri açısından en sık ölüme neden olan kanserlerdir'' dedi. 
     Kadın üreme organında kanser olan hastalarda depresyon, umutsuzluk ve yalnızlık düzeylerinin artığını belirten Dr.Çağlar, Sosya ekonomik düzeyi düşük olan kanserli hastalarda, depresyon ve umutsuzluk düzeylerinin daha yüksek, benlik saygısının ve sosyal destek puanlarının daha düşük olduğu, depresyon düzeyi arttıkça da umutsuzluk ve yalnızlık düzeyinin de arttığı, buna karşılık aile desteği ve sosyal desteğin azaldığı tespit edilmiştir. Sonuç olarak, kadın üreme organında kanser olan hastalarda psikososyal özelliklerinin ortaya konulmasının, sosyal ve ailesel ilişkilerinin düzenlenmesinin, yaşam kaliteleri ve işlevsel düzeylerinin artırılmasının, tanı ve tedavi aşamalarında önemli olduğunu göstermektedir'' diye konuştu. 
     
</TEXT>
</DOC>
