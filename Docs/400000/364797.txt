<DOC>
<DOCNO> 364797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sontur14.html </URL>
<DATE> 2005/07/27/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Göbeği açık türbanlı kızlar bellerine eşarp bağlayarak göbek attı 
</HEADLINE>
<TEXT>

     Özlem DOĞAN KONYA DHA 

KONYA Mevlana Kültür Merkezi'nde bu yıl 11'incisi düzenlenen Altınbaşak Kültür ve Sanat Festivali'nde ilk konseri sevilen sanatçı Alişan verdi. Konsere ilgi gösteren göbeği açık türbanlı kızlar da bellerine eşarp bağlayıp göbek attı. 
     Bu yıl ilk kez Mevlana Kültür Merkezi'nin 2 bin kişilik açık sema alanında düzenlenen konsere ilgi büyük oldu. Sahneye önce Konyalı yerel sanatçı Ersin Baran çıktı. Daha sonra sahneye çıkan Alişan, Konyalı izleyicileri coşturdu. 
     Sanatçının hayranları sahneye çıkıp Alişan'a sarılmak isteyince korumaları ve etkinliğin güvenliğini sağlayan 15 kişilik zabıta ekibi zor anlar yaşadı. Koruma engelini aşmayı başararak Alişan'a sarılan hayranları sahneden güçlükle indirildi. 
     Konsere türbanlı kadınlar da ilgi gösterdi. Göbeği açık bazı türbanlı kızlar da bellerine eşarp bağlayarak, Alişan'ın hareketli parçalarıyla göbek attı. Konserinde davul şov da yapan Alişan, Geçen yıl da burada konser verdim. Artık beni hemşeriniz olarak kabul edin. Buraya her gelişimde Mevlana'da dua ediyorum'' dedi. 
     Konserden sonra Büyükşehir Belediye Başkanı AKP'li Tahir Akyürek, sanatçıya teşekkür plaketi verdi. Alişan hayranlarının görevlilere zor anlar yaşattığını belirten Başkan Akyürek, Konyalımız Alişan'ı çok seviyor. Onun için de hayranları sanatçıyı yakından görmek istiyor dedi. 
     
</TEXT>
</DOC>
