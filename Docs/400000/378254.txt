<DOC>
<DOCNO> 378254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/spor/spo02.html </URL>
<DATE> 2005/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'dan eleştiri 
</HEADLINE>
<TEXT>


Fenerbahçe Teknik Direktörü, 87 dakikalık bölümde futbolcularının istenenleri sahaya yansıttığını dile getirdi, "Ancak son anlarda duygusal bir şekilde kazanma isteğine kapıldılar. Milan da bunu affetmedi" diye konuştu 


Sarı - Lacivertliler'in tecrübeli teknik patronu Daum, Milan maçının son dakikalarında yenen iki golü kazanma arzularının artmasına bağladı. Alman çalıştırıcı, "İyi futbolla, iyi sonuç arasında fark var. Şimdi futbola iyi deniyor, iki üç gün sonra sonuç değerlendirilir. 87 dakikalık bölümde oyuncularım iyi oynadılar. İstediklerimizi sahaya yansıttılar ancak son dakikalarda duygusallığa kapılıp, kazanma isteğine kapıldık. Böyle olunca da Milan'a istediği imkanı sağladık. Geniş alan buldular, kontrataklarla galibiyete ulaştılar. Oysaki o dakikalarda topun arkasında olmalıydık ve orta sahada daha kalabalık durmalıydık" yorumunu yaptı. 
Daum, 87. dakikada oyuncu değişikliği yapmaya hazırlandığını da iddia etti. Alman çalıştırıcı, "Milan'ın golleri üst üste gelince takımda bir anda çöküş oldu. Eğer oyun aynı şekilde devam ediyor olsaydı, gereken değişiklikleri yapacaktık. Milan gibi rakiplere karşı oynarken kontrollü olmamız gerekiyor. Hücuma çıkmaya başladığımız andan itibaren oyuncularımı saha kenarından uyarmaya çalıştım. Ancak maç içinde bazı uyarıları yapmak kolay olmuyor" dedi. 
Daum, Kemal'in oyundan çıkarken kendisine değil, tabelayı yanlış kaldıran 4. hakeme şaşırdığını da iddia etti. 

Çirkin saldırı 

Milan'ın son dakikalarda gelen galibiyet golü, İtalyanlar'ı çılgına çevirdi. 87. dakikaya 1-1 berabere giren Çizme ekibinin, büyük stres yaşayan taraftarı, Kaka'nın galibiyet sayısıyla birlikte coştu. 
Ellerinde bulunan meşaleleri Fenerbahçe taraftarının üzerine atan Kırmızı - Siyahlılar, maç sonuna kadar bu taşkınlıklarını devam ettirdi. 
Taraftar ve misafir ekip seyircisinin güvenliği konusunda son derece hassas görünen UEFA'nın, Milan'a ceza vermesi bekleniyor. 


</TEXT>
</DOC>
