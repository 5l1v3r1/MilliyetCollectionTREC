<DOC>
<DOCNO> 379426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/son/soneko13.html </URL>
<DATE> 2005/09/18/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Türkiye, GSYİH'nin yüzde 3.7'sini eğitime ayırıyor... 
</HEADLINE>
<TEXT>

     BM Kalkınma Programı UNDP 2005 İnsani Gelişme Raporu’na göre, Türkiye, Gayri Safi Yurtiçi Hasılası’nın GSYİH yüzde 3.7’sini eğitime ayırıyor. 
     A.A muhabirinin, BM Kalkınma Programı UNDP 2005 İnsani Gelişme Raporu’ndan derlediği bilgiye göre, 2003 rakamlarına göre, Türkiye, GSYİH’nin yüzde 3.7’sini eğitime ayırırken, Norveç’te, yüzde 7.6, ABD’de yüzde 5.7, İngiltere’de yüzde 5.3, Fransa’da yüzde 5.6, Almanya’da Yüzde 4.6 düzeyinde bulunuyor. 
     Türkiye’nin, genel olarak eğitim sistemine ayırdığı pay ise düzenli bir şekilde yükseliyor. Türkiye, 1990’yı yıllarda, genel olarak eğitime yüzde 2.2 oranında bir pay ayırırken, daha sonra bu rakam yüzde 3.7’ye çıktı ve bu oran artarak devam ediyor. 
     
     TÜRKİYE, YÜKSEK ÖĞRETİME DAHA ÇOK PAY AYIRIYOR... 
     UNDP’ye göre, Türkiye yüksek öğretime, diğer bazı ülkelere oranla daha çok mali kaynak ayırıyor. 
     Türkiye, eğitime ayrılan toplam kamu ödeneği içinde, yüksek öğretime ayrılan pay açısından ise bir çok ülkenin önünde bulunuyor. 
     Türkiye’de, yüksek öğretime, eğitime ayrılan toplam kamu ödeneğinin yüzde 32.2’si ayrılıyor. 
     Bu oran, Norveç’te yüzde 27.5, ABD’de, yüzde 25.2, Japonya’da yüzde 14.9, İngiltere’de yüzde 20.6, Fransa’da yüzde 17.7, Almanya’da yüzde 24.5 oranında bulunuyor. 
     Rapora göre, Türkiye’nin GSYİH oranının artmasına paralel olarak, genel eğitim sistemine ayırdığı pay artarken, yüksek öğretime ayırdığı pay ise diğer eğitim sistemindeki alt başlıklara göre daha yüksek oranda artış gösteriyor. 
     
     EĞİTİME ÖNEM VEREN ÜLKELER SINIF ATLIYOR... 
     UNDP raporunda, eğitim sektörüne daha çok kaynak aktaran devletlerin 15-20 yıllık süreçte gelişmekte olan ülkeden "gelişmiş" ülke statüsüne yükseldiği vurgulanıyor. Eğitimin, insan kaynağını daha verimli hale getirdiği ve istikrarlı bir sürdürülebilir kalkınmanın temelini oluşturduğu belirtilirken, doğal kaynaklara dayalı gelişmenin ise insan kaynaklarıyla desteklenmediği sürece kalıcı olamadığı ifade ediliyor. 
     
</TEXT>
</DOC>
