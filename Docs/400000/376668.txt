<DOC>
<DOCNO> 376668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sondun28.html </URL>
<DATE> 2005/09/08/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Fransa Bakanlar Kurulu'nda Türkiye tartışması... 
</HEADLINE>
<TEXT>

     Fransız basını, dün yapılan bakanlar kurulu toplantısının, Başbakan Dominique de Villepin ile İçişleri Bakanı Nicolas Sarkozy'nin Türkiye konusunda hararetli tartışmalarına sahne olduğunu yazdı. 
     Le Figaro ve Le Liberation gazetelerinde çıkan haberlerde, Sarkozy'nin, toplantıda, Türkiye'nin tam üyeliğine karşı tutumunu bir kez daha gündeme getirdiği ve Ankara için imtiyazlı ortaklık önerilmesini istediği belirtildi. 
     Haberlerde, Sarkozy'nin, konuşmasında başbakana hitaben, ''Türkiye konusunda geçen ayın başında yaptığınız konuşma umutları artırdı. Bir jest bekliyoruz'' dediği kaydedildi. 
     Haberlere göre, De Villepin ise Cumhurbaşkanı Jacques Chirac'ın geçen ay sonunda Fransız büyükelçilerinin önünde yaptığı konuşmadaki sözleri tekrarlayarak, ''Türkiye'nin tutumu konusunda açıklık bekliyoruz'' ifadesini kullandı. 
     Başbakan de Villepin, geçen ayın başında yaptığı konuşmada, ''Türkiye Kıbrıs Rum kesimini tanımadan müzakerelerin başlayamayacağını'' söylemişti. 
     Chirac'ın daha sonra yaptığı açıklamalarda, Türkiye'nin Rum kesimini tanıması konusundan bahsetmeden, sadece ''Ankara'nın Kıbrıs konusundaki tutumunda açıklık bekliyoruz'' ifadesini kullanması, Paris'in Ankara ile ilgili tutumundan geri adım attığı şeklinde yorumlanmıştı. 
     Fransız basınında bugün çıkan haber ve yorumlarda, ''Sarkozy'nin Türkiye üzerinden de Villepien'i sıkıştırmak istediği'' öne sürülüyor. 
     Fransa'da siyasi gözlemciler, 2007 yılında yapılacak cumhurbaşkanlığı seçimlerinde aday olmasına kesin gözüyle bakılan Sarkozy'nin karşısına, Chirac'ın desteğiyle de Villepin'in karşı aday olarak çıkabileceğine dikkati çekiyor. 
     Fransa'da iktidardaki Halk Hareketi lideri Sarkozy ile de Villepin arasında son aylarda ekonomi ve güvenlik konularında görüş ayrılıkları çıkmıştı. 
     
</TEXT>
</DOC>
