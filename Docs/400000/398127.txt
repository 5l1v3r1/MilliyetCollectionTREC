<DOC>
<DOCNO> 398127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/yasam/axyas01.html </URL>
<DATE> 2005/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sema ayinine BM koruması 
</HEADLINE>
<TEXT>


BM, Mevlevi sema ayinlerini "somut olmayan kültür mirasına" ekleyerek korumaya aldı. Bu yıl listede Kabuki tiyatrosu ve Berberi şiiri de var 

Sema Emiroğlu 

Üçüncü liste açıklandı 
TÜRKİYE'DEKİ meddah öykülerinden sonra Mevlevi sema ayini de Birleşmiş Milletler'in BM "dünya çapında korunması gereken 43 somut olmayan kültür mirası" kapsamına alındı. UNESCO Başkanı Koichiro Matsura, söz konusu listenin üçüncüsünü dün açıkladı. Matsura, Türkiye'nin UNESCO nezdindeki daimi temsilciliği müsteşarı Esra Cankorur'a sema ayininin korumaya alındığına dair beratı takdim etti. 

Kaybolmaya önlem 
JAPONYA'DAN geleneksel tiyatro Kabuki, Cezayir'den Berberi şiiri ve Kamboçya'dan Khmer gölge tiyatrosu da listeye alındı. Korunması kararlaştırılan kültürel gelenekler, ortadan kaybolma riskleri, kültürel değerleri ve taşıdığı önem göz önüne alınarak belirleniyor. UNESCO, korunmayı sağlamak için mirasın yer aldığı ülkeleri idari, hukuki, mali ve pratik önlemler almaya teşvik ediyor. Araştırmacılara bilgi sağlanması, eserlerin kayda geçirilmesi ve gelecek kuşaklara aktarılması isteniyor. 




</TEXT>
</DOC>
