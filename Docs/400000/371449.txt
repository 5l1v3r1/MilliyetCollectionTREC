<DOC>
<DOCNO> 371449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/son/soneko03.html </URL>
<DATE> 2005/08/20/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Akaryakıt karşılığında ne istersiniz... 
</HEADLINE>
<TEXT>

     Birçok akaryakıt istasyonu, aralarında yaşanan rekabet nedeniyle, yakıt alan sürücülere, güveçte kuru fasulyeden saç kavurmaya, altından teflon tavaya ve temizlik maddesine kadar birçok hediye vererek müşteri kazanmaya çalışıyor. 
     AA muhabirinin edindiği bilgiye göre, kent merkezleri kadar şehirlerarası karayollarında birbiri ardına açılan akaryakıt istasyonları, müşteri kazanmak için çeşitli promosyonlar düzenliyor. 
     İstasyonun bayi ya da şube olarak bağlı olduğu genel merkezleri ve şahsi sahipleri tarafından düzenlenen bu promosyonlar nedeniyle yaşanan rekabet en fazla araç sahiplerine yarıyor. 
     Özellikle şehirlerarası karayollarında kurulu akaryakıt istasyonları, belirledikleri oranlarda kendilerinden akaryakıt alan araç sahiplerine güveçte kuru fasulyeden, saç kavurmaya kadar farklı yemeklerin yanı sıra teflon tava, tencere, çaydanlık gibi eşyaya kadar birçok hediye veriyor. 
     Taraftar şapkası, top, tişört, temizlik maddeleri, bardak, tabak, araç mendili, toz bezi, dondurma, su, meşrubat ve hatta altını bile hediye olarak vererek satışı artırmayı hedefleyen istasyonların sunduğu imkanlarla ortaya çıkan bu rekabet, genellikle LPG satışlarında yaşanıyor. 
     Kendilerinden 600 litre otogaz alan sürücülere 1 çeyrek altın kampanyasını yürüten Aypek Petrol İstasyonu'nun yetkilileri, istasyonlar arasındaki satışın, verilen hediyeye göre değişebildiğini söyledi. 
     Bazı istasyonların genellikle uzun yola giden kamyoncuları ağırlaması nedeniyle akaryakıt karşılığında yemek verdiğini belirten yetkililer, bazı yerlerin ise çevresindeki diğer istasyonların verdiği hediyelere göre hareket ettiğini anlattı. 
     Hediyeli satışın, araç sahipleri kadar kendilerinin işine de yaradığını ifade eden istasyonun yetkilileri, ''Bizim amacımız müşteri kazanmak. Sürücüler de uzun yolda genellikle hediye veren akaryakıt istasyonlarını tercih ediyor. Bir mendil bile sürücüleri sevindirebiliyor'' dedi. 
     
</TEXT>
</DOC>
