<DOC>
<DOCNO> 361153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sontur31.html </URL>
<DATE> 2005/07/14/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
İzmir Adliyesi'nden hırsızlık... 
</HEADLINE>
<TEXT>

     İzmir Adliye Sarayı’nın santral odasındaki bilgisayar ve telefon konsolu çalındı. 
     Alınan bilgiye göre, Bayraklı Semti’ndeki adliye binasına gelen santral görevlileri Belgin Fırat ile Nur Büyükkayıkçı, odadaki bilgisayar ve 2 telefon konsolunun olmadığını görünce, durumu polise bildirdi. 
     Olay yerinde inceleme yapan polis ekipleri, binanın 1. katındaki santral odasına, açık bırakılan pencereden girildiğini belirledi. 
     Telefon konsollarından biri, odadaki klimaların arkasında gizlenmiş olarak bulundu. 
     Odanın duvarlarında hırsızlara ait olduğu tahmin edilen ayakkabı izlerine rastlandı. 
     Adliye binasındaki güvenlik kamerası kayıtlarının incelenmesi sonucu, saat 05.00 sıralarında 15-16 yaşlarında 2 kişinin, ağır ceza mahkemelerinin bulunduğu C Blok’a girdikleri belirlendi. 
     Bu kişilerin kimliklerinin belirlenmesi için çalışmalar sürdürülüyor. 
     
</TEXT>
</DOC>
