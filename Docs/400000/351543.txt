<DOC>
<DOCNO> 351543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sonsiy18.html </URL>
<DATE> 2005/06/13/ </DATE>
<TIME> 23.45 </TIME>
<AUTHOR>  </AUTHOR>
<HEADLINE>
Ağar, Almanya'da TAM Vakfı2nı zaiyaret etti... 
</HEADLINE>
<TEXT>

     Almanya’da bulunan DYP Genel Başkanı Mehmet Ağar, beraberindeki heyetle Türkiye Araştırmalar Merkezi TAM Vakfı’nı ziyaret etti. 
     Merkezin çalışmaları konusunda bilgi alan Ağar, AB Türkiye ilişkileri konulu toplantıda, "imtiyazlı ortaklığın Türkiye’ye dayatıldığını" söyleyerek, "Türkiye’nin AB üyeliği konusunda dayatmaları kabul edemeyeceğini" belirtti. 
     Türkiye’nin AB yolunda inatla ve kararla devam etmesi gerektiğini belirten Ağar, "Türkiye, AB üyeliği konusunda, karşılığında bir şey almadıkça taviz veremez" dedi. 
     Ağar, Türkiye’nin tarihi bir kararla karşı karşıya olduğunu ifade ederek, Türkiyesiz bir Avrupa’nın düşünülemeyeceğini, bunun Avrupa’nın güvenliği için de zorunlu olduğunu kaydetti. 
     TAM Direktörü Faruk Şen ise Fransa ve Hollanda’da yapılan referandumlardan sonra Türkiye’nin AB üyeliğinin zorlaştığına dikkati çekti. 
     Şen, Türkiye’nin AB üyeliğinin Alman Hıristiyan Demokrat Birlik Partisi’nin erken seçimlerle iktidara gelmesi halinde zorlaşacağını söyledi. 
     Almanya’daki Türk toplumuyla ilgili olarak da Şen, "Almanya’da deniz bitti, Türkler açısından Almanya artık toz pembe değil" dedi. 
     Ağar, yarın sabah beraberindeki heyetle Köln Belediye Başkanı Fritz Schramma ile görüşecek, daha sonra da Almanya’dan ayrılacak. 
     
</TEXT>
</DOC>
