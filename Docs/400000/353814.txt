<DOC>
<DOCNO> 353814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sonyas22.html </URL>
<DATE> 2005/06/20/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Hollywood gişe hasılatlarında son 20 yılın en kötü dönemini yaşıyor 
</HEADLINE>
<TEXT>

     Hollywood'un gişe hasılatları açısından son 20 yılın en kötü dönemini yaşadığı bildirildi. 
     Çarşamba günü gösterime giren ''Batman Begins'' filmi, gösterime girdiği ilk gün 46,9 milyon dolarlık hasılat yaparak zirveye yerleşse de Hollywood'u yaşadığı durgunluktan kurtaramadı. 
     17 haftadan beri gösterimdeki tüm filmlerin toplam gişe hasılatının önceki yıllara göre düşük seyrettiği kaydediliyor. 
     Gişe hasılatlarındaki bu düşüşün, insanların evde film seyretmeyi tercih ettiklerinin bir göstergesi olabileceği ileri sürülüyor. 
     Geçen hafta Associated Press ve American Online tarafından ortaklaşa düzenlenen anket sonucu, yetişkinlerin yüzde 73'ünün sinemaya gitmek yerine evde DVD, video kaset ya da film kanallarını izlemeyi tercih ettikleri ortaya çıkmıştı. 
     Stüdyo yöneticileri, bu seneki filmleri nispeten ''zayıf'' olarak nitelendirerek, DVD ya da ev sineması teknolojisinin sinemanın tahtını sarsıp sarsmadığını anlamak için daha erken olduğunu savundular. 
     ''Batman Begins'' filmini gösterime sunan Warner Bros şirketinin dağıtım şefi Dan Felman, ''Elbette bunun etkisi olabilir, ancak bu kararı vermek için 6 ay yeterli bir süre değil. Birkaç yıl beklemek gerek'' dedi. 
     Öte yandan, ''Batman Begins'' 46,9 milyon dolarlık hasılatla geçen haftanın bir numarası ''Mr. and Mrs. Smith''i ikinciliğe düşürmüş oldu. ''Mr. and Mrs. Smith'' 10 günlük toplam hasılatta ise 98 milyon dolara ulaştı. 
     Warner Bros şirketi, 4 günlük toplam hasılatı 71,1 milyon dolara ulaşan ''Batman Begins'' filminin ilk haftasını 85 milyon dolarlık hasılatla kapatacağını tahmin ediyor. 
     
</TEXT>
</DOC>
