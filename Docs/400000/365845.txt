<DOC>
<DOCNO> 365845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/son/sondun10.html </URL>
<DATE> 2005/07/31/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
PKK, Kerkük’te büro açıp flamalar astı 
</HEADLINE>
<TEXT>

     İhsan DÖRTKARDEŞ DHA 

TÜRKİYE’nin Kuzey Irak’a olası sınırötesi operasyonu tartışılırken, PKK, ABD’nin kontrolündeki Irak’ta Türkmenlerin yoğun olarak yaşadığı Kerkük kentinde büro açarak, örgütü ve sözde ’demokratik konfederalizm’i simgeleyen flamalar astı. 
     Kerkük’ten yayın yapan Türkmeneli televizyonu, Kerkük’ün merkezinde PKK’lıların büro olarak kullandığı binanın üstünde örgütü simgeleyen flama ile Abdullah Öcalan’ın 21 Mart’taki Nevruz sırasında kuruluşunu ilan ettiği’, Türkiye, Irak, İran ve Suriye’deki Kürtleri tek çatı altında toplayan sözde ’demokratik konfederalizm’i simgeleyen flamaların yan yana asıldığını görüntüledi. 
     Büyük bir telsiz anteninin de göze çarptığı binaya Amerika ve diğer müttefik güçlerinin hiçbir müdahalede bulunmadığı belirtildi. 
     
     ’TÜRKİYE DİKKATLE İZLİYOR’ 

     Türkmeneli televizyonunun haberinde ayrıca, İmralı’da ağırlaştırılmış ömürboyu hapse mahkum edilen Öcalan’ın posterlerinin de Kerkük’teki bazı yerlerde asılı olduğu ifade edildi. 
     Türkmeneli televizyonu, ABD’nin yanı sıra geçici Irak yönetiminin terör örgütleri listesinin ilk sıralarında yer alan PKK’nın bu kadar açık faaliyet göstermesinin Türkiye tarafından dikkatle izlendiğini vurguladı. Irak Başbakanı İbrahim Caferi’nin Ankara’ya yaptığı ziyarette PKK ile mücadele sözü verdiği, ABD’nin de örgütün Kuzey Irak’taki faaliyetlerinin durdurulacağına dair Ankara’ya defalarca teminat verdiği hatırlatıldı. 

     
</TEXT>
</DOC>
