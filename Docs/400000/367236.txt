<DOC>
<DOCNO> 367236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/spor/spo06.html </URL>
<DATE> 2005/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözler Eşref'te 
</HEADLINE>
<TEXT>


Elvan'ın yokluğunda Helsinki'deki tek madalya umudumuz olan milli çekiççiyi, Beyaz Rus atletler Ivan Tikhon ve Vadim Devyatovski zorlayacak 


10.Dünya Atletizm Şampiyonası'na sakatlığı nedeniyle gidemeyecek olan dünya rekortmeni atletimiz Elvan Abeylegesse'nin yokluğunda tek madalya umudumuz olarak kalan Eşref Apak, uluslararası otoriteler tarafından da kürsüye yakın görülüyor. 
Atina Olimpiyatı'nda adı doping skandalına karışan ve iki yıl ceza alan Macar Adrian Annus ile sakatlığı nedeniyle Helsinki'de yarışamayacak olan olimpiyat şampiyonu Japon Koji Murofushi'nin yokluğunda Apak, kürsüye birkaç adım daha yaklaştı. Ancak bu yılki derecelere bakıldığında altın madalya mücadelesinin Beyaz Rus atletler Ivan Tikhon ile Vadim Devyatovski arasında geçeceği tahmin ediliyor. Hatta bu çekişmeden bir dünya rekoru bile çıkması muhtemel görülüyor. Bu yılın en iyi ilk beş derecesini Tikhon ve Devyatovski elde etti. 
Tikhon 86.73'lük müthiş derecesiyle Rus Yuriy Sedykh'in 19 yıldır kırılamayan 86.74 metrelik dünya rekoruna sadece bir santimetre uzağında kaldı. 

Rakip ülkede kamp 
Devyatovski de bu sezon 84.90 attı. 4 Haziran'da İstanbul'da 81.45 metreyle rekorunu geliştiren Eşref de bu iki çekiççiden sonra yılın en iyi altıncı derecesini elinde bulunduruyor. 
Bu rekor sonrası Akdeniz Oyunları'nda şampiyon olmasına rağmen baskı altında dereceleri düşük kalan milli çekiççimizin, rakiplerinin ülkesi Beyaz Rusya'da, rakiplerinin eski rakibi olan antrenörü Konstantin Astapkovich ile hazırlandığı şampiyonada kürsüye yürümek için en az 80 metreyi zorlaması gerekecek. 


</TEXT>
</DOC>
