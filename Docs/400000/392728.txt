<DOC>
<DOCNO> 392728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sondun20.html </URL>
<DATE> 2005/11/07/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Fransa'daki Türk dernekleri olayların yatıştırılması için çalışıyor 
</HEADLINE>
<TEXT>

     Türkiye'nin Paris Başkonsolosu Aydın Sezgin, başkentteki banliyölerde bulunan Türk derneklerin, olayların yatıştırılması için çaba gösterdiğini söyledi. 
     Paris banliyölerinde başlayan daha sonra ülke geneline yayılan olaylarla ilgili A.A muhabirin sorularını yanıtlayan sezgin, ''bu bölgelerde yaşayan Türkler, olayların dışında kalıyor ve Türk dernekleri olayları yatıştırma için ellerinden geleni yapıyor'' dedi. 
     Türk dernekleriyle sürekli irtibat içinde olduğunu kaydeden Sezgin, ''Bu banliyölerde yaşayan Türkleri ve çıkan olayları tasvip etmiyor ve bir an önce durmasını arzu ediyoruz'' diye konuştu. 
     
     TÜRK DERNEKLERİ 

     Olayların ilk patlak verdiği Clichy-Sous-Bois banliyösündeki Bosfor adlı Türk derneğinin Başkanı Cumhur Güneşli, olayları yatıştırmak için ''arabulucu'' rolü üstlendiklerini söyledi. 
     Bölgedeki Türk dernekleriyle bir araya geldiklerini ifade eden Güneşli, gençlerin ve ailelerin tahriklere kapılmaması için çalıştıklarını bildirdi. 
     Bölgede Türklerin ibaret ettiği camilere gittiklerini kaydeden Güneşli, buradaki Türk imamların da, olayların durması ve şiddete son verilmesi konusunda vaazlar verdiklerini söyledi. 
     Aynı zamanda Clichy-Sous-Bois belediye meclis üyesi olan Güneşli, olayların çıkış nedeniniyse Fransa'nın son 30 yıldır izlediği yanlış asimilasyon politikalarına bağladı. 
     Paris ve banliyölerinde, yaklaşık 40 bin Türk vatandaşı yaşıyor. 
     Paris yakınlarındaki Clichy-Sous-Bois banliyösünde, 27 ekimde iki gencin polisten kaçarken girdikleri trafoda elektrik akımına kapılarak ölmesi üzerine, polisi protesto edenlerin çıkardığı olaylar, önce diğer banliyölere, daha sonra diğer kentlere yayılmıştı. 
     
     ELELE DERNEĞİ 30 YILLIK GERGİNLİK PATLADI 

     - Fransa’da Türk göçmen işçilerin entegrasyon sorunları konusunda faaliyet gösteren "Elele" adlı derneğin Başkanı Gaye Petek, son şiddet olaylarının, 30 yıllık sosyal gerginliğin patlaması olduğunu söyledi. 
     Konu ile ilgili A.A muhabirinin sorularını yanıtlayan Petek, "Bu sorunlu banliyölerde yaşayanların yüzde 45’i işsiz, buraları etnik getto olarak değil sosyal getto olarak görmek gerekir" dedi. 
     Son olaylarla ilgili herkesin sorumluluğu olduğunu kaydeden Petek, "Buralardaki mimari, sosyal, iş ve eğitim politikalarının hepsi sorgulanmalı" diye konuştu. 
     Olaylarda gözaltında alınanların büyük bir kısmının 18 yaşından küçük olduğunu kaydeden Petek, "Bu küçük çocuklar nasıl molotofkokteyli hazırlayabilir. Bunların arkasında onları kimin tahrik ettiğine bakmak gerekir" dedi. 
     
</TEXT>
</DOC>
