<DOC>
<DOCNO> 370686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sontur19.html </URL>
<DATE> 2005/08/17/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Işıkara "İstanbul depremi için sınırlı sıkıyönetim uygulanmalı" 
</HEADLINE>
<TEXT>

     Afete Hazırlık Derneği AHDER 
     Genel Başkanı Prof. Dr. Ahmet Mete Işıkara, Marmara’da potansiyel deprem tehlikesi bulunduğunu ve İstanbul için sıkıyönetim uygulanması gerektiğini söyledi. 
     Kızılay Derneği Genel Başkanlık Danışmanlığı görevinde de bulunan Prof. Dr. Işıkara, düzenlediği basın toplantısında, Marmara’da er veya geç mutlaka deprem olacağını bildirdi. 
     İstanbul’da şimdiden güvenlik çemberi oluşturulması gerektiğini ifade eden Işıkara, "Marmara’da potansiyel deprem tehlikesi var. 
     İstanbul için sınırlı sıkıyönetim uygulanmalı. Valiliğin ve Büyükşehir Belediyesi’nin çalışmaları var. Bugün afete en hazır kurum ise Türk Silahlı Kuvvetleridir. Bugünden karar alınmalı ve deprem olduğunda sorumluluk ve koordinasyon, 1. Ordu Komutanlığı’na verilmeli. Bu, sınırlı bir sıkıyönetim" diye konuştu. 
     Buna sınırlı bir afet yönetimi de denilebileceğini ifade eden Işıkara, şöyle konuştu 
     "Sıkıyönetim tabii rahatsız edebilir. Ama acil durum yönetimi de denilebilir. ’Buna AB ne der ’ soruları da ortaya çıkabilir. Bir şey demez. Çünkü burada önce insan faktörü öne çıkıyor. Hedef, can kaybını en aza çekmek. Minimum 6 ay ve maksimum 1 yıl süreyle sıkıyönetim uygulanmalı. Çünkü İstanbul’u en kısa sürede rehabilite etmeliyiz. 
     Ekonomi, sanayi, ticaret ve borsayı hayata geçirmeliyiz. Bunlar olmazsa, Türkiye büyük ekonomik krize girer. Şimdiden 1. Ordu Komutanlığı’na yetki verilmeli. 1. Ordu Komutanlığı’na atanan, böyle bir görevinin olduğunu bilmeli." İstanbul’un 15 milyon nüfusu olduğunu anımsatan ve 1 milyon nüfusu yöneten vali ile İstanbul’u yöneten valiye aynı yetkinin verildiğini kaydeden Işıkara, bu nedenle sıkıyönetim uygulamasının daha doğru olacağını söyledi. Burada insanların önemli olduğunu belirten Işıkara, iyi koordine olunduğu zaman insanlara güven geleceğini söyledi. 
     
     "KIZILAY KENDİNİ YENİLEDİ" 
     Türkiye’de afetlere karşı önemli çalışmalar yapıldığını, ancak hala eksiklikler bulunduğunu ifade eden Işıkara, Kızılay’ın da 17 Ağustos 1999’da yaşanan Marmara Depremi’ndeki Kızılay olmadığını kaydetti. 
     Kızılay’ın kendini yenilediğini ifade eden Işıkara, şöyle devam etti 
     "Kızılay, bir afet olduğunda 2 saatte olay yerine ulaşmaktadır. 
     Bu, toplum için çok önemli. Başka Kızılayımız yok. Herkesin destek vermesi, gönüllü bağış yapması gerekir. Sivil savunma birlikleri de yeniden yapılanmaya girdi. Makine ve teknik açıdan iyi durumdalar. 
     Ayrıca deprem sonrası Doğal Afet Sigortaları Kurumu DASK kuruldu. 
     Ama hala kanun hükmünde kararnameyle yürütülüyor. Bir an önce kanun çıkarılmalı." Deprem bilinçlendirme çalışmaları konusunda da önemli mesafeler alındığını belirten Işıkara, son 5 yılda Türkiye genelinde 110 deprem istasyonu kurulduğunu söyledi. Işıkara, bu istasyonlardan alınan bilgiler doğrultusunda Türkiye’nin deprem bilgilendirme haritasının, Afet İşleri Genel Müdürlüğü’nce yeniden hazırlanması gerektiğini söyledi. 
     Prof. Dr. Işıkara, "Türkiye’nin deprem gerçeğini göz ardı ederseniz, Konya’daki Zümrüt Apartmanı gibi sonuçlar ortaya çıkar. ’4. 
     derecede yer alıyor’ deyip de sorumsuzluk içine girmek çok tehlikeli. 
     Ayrıca Başbakanlık bünyesinde Acil Yönetim Müsteşarlığı mutlaka kurulmalı. Afet işlerinin tamamı bu şemsiye altında toplanmalı" diye konuştu. 
     
</TEXT>
</DOC>
