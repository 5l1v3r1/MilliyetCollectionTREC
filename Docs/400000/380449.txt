<DOC>
<DOCNO> 380449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/spor/aspo.html </URL>
<DATE> 2005/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
10 günlük k bus 
</HEADLINE>
<TEXT>


Beşiktaş Başkanı Yıldırım Demirören, MİLLİYET'e konuştu, "On gün önce takım şampiyon, Ailton yüzyılın golcüsü, Çalımbay en başarılı hocaydı. Yönetim de bundan payını aldı. Ama üç maç kaybedince işler tersine döndü. K bus gibi bir dönemdi" dedi 

ORHAN YILDIRIM 


Çaykur Rizespor, Malmö ve Fenerbahçe yenilgilerinin sonrasında karışan Beşiktaş'ın patronu Yıldırım Demirören, konuşmak için MİLLİYET'i seçti, durum değerlendirmesi yapıp camiaya mesajlarını iletti. 
10 günde çok şey değiştiğini vurgulayan Beşiktaş Başkanı, "Öyle bir on gün geçirdik ki, k bus gibiydi. Daha on gün önce Beşiktaş peşinen şampiyon ilan edildi. Ailton yüzyılın golcüsü, Rıza Çalımbay en başarılı hocaydı. Yönetim de bundan payını aldı. Ancak üç maçı kaybedince olaylar tam terse döndü. Bu kez dibe vurulmak istendik. Nasıl on gün önce göklerde gösterilmekle bir yere gelmediğimiz gerçek ise, şu anki durum da dibe vurmadığımızın göstergesidir" diye konuştu. 

'Hedeften sapmadık' 
Hedeften sapma gibi bir durumlarının sözkonusu olmayacağını da belirten Demirören, "Ligde liderin 8 puan gerisindeyiz. UEFA'da avantajlı skor elde edemedik. Bütün bunlar, sadece üç maçın sonucunda gelinen durumun bir özeti. Ancak önümüzde bütün bunları ortadan kaldıracak kadar maç, süre ve en önemlisi bilgi birikim ile yeterli teknik heyet ve kadro mevcut. Önemli olan bu gücü etkili kullanmaktır. Bunun için tüm önlemleri aldık. Taraftarımız tepkisinde elbette haklı. Ancak sakin ve biraz daha sabırlı olsunlar. Beşiktaşlılık, iyi ve kötü günde birlik beraberlikten geçer" yorumunu yaptı. 
Teknik Direktör Rıza Çalımbay'a da sonuna kadar destek olacaklarını ifade eden Yıldırım Demirören, şöyle devam etti "Her takımın antrenörü başarı için çalışır. Yıllarca bu takımın formasını giyip terini akıtmış olan Çalımbay da elbette bunun için görevinin başında. Hataları olmuştur, bunları zaten herkes gibi kendisi de görüyor. Ancak başarısızlığı tek bir kişiye mal etmek doğru değil." 

'B planımız var ama...' 
Her konuda B planlarının bulunduğunu da söyleyen Beşiktaş Başkanı, "Ancak bu, hayata geçirilmek için elde tutulan bir durum değil. Zorunlu kalınması halindeki olağan dışı bir durumdur. Bir ülke, büyük şirket yönetimlerinde de böyledir. Günlerdir yönetim, teknik heyet ve oyuncularla birlikteyiz. Şapkayı önümüze koyup her konuyu enine boyuna konuştuk. Her şey çok daha farklı olacak" dedi. 
Son olarak futbolcuların yüreğine su serpen Kartal'ın 1 numaralı ismi, revizyon olmayacağını belirtip sözlerini şöyle noktaladı "Böyle bir düşüncemiz dahi olmadı. Ayrıca Beşiktaş'ın kötü günü gelsin de ortalığı karıştıralım mantığı içinde olanlar, takımın içten sabote edildiğini bile dile getirdiler. Bu Beşiktaş'a yapılan en büyük ihanettir. Bu kulüp çatısı altında ne bundan önce, ne şimdi, ne de gelecekte böyle bir şeyin lafı bile olmaz, olamaz. Burası Beşiktaş kulübü. Bunu ortaya atanları ispata davet ediyorum, aksi taktirde kendi çamurunda boğulurlar." 

Çalımbay'a son uyarı 

SÜLEYMAN HATISARU 

Rıza Çalımbay'ın Fenerbahçe maçının ardından yaptığı açıklamalar başına dert oldu. Beşiktaş Başkanı Yıldırım Demirören, dün sabah Çalımbay ile yarım saatlik bir görüşme yaptı. Bundan dolayı Siyah - Beyazlı teknik adam, çalışmaya geç çıktı. Demirören, görüş belirtirken daha dikkatli olmasını istedi. 
Beşiktaş, Ankaraspor maçının hazırlıklarını, dün yaptığı çift antrenmanla sürdürdü. Siyah-Beyazlı futbolcular pas çalışmasının ardından çift kale maç yaptı. Sakatlıkları geçen Ailton ve Koray takımla birlikte çalışırken, Mustafa Doğan ve Youla ile Romanya'da bulunan Pancu idmanda yer almadı. Antrenmanda hafif bir sakatlık geçiren Ali Güneş ise tedbir amacıyla idmanı yarıda bırakarak tesislere girdi. Sabahki antrenmanda sağ dizinden sakatlanan Tümer akşam çalışmasına katılmadı. 



</TEXT>
</DOC>
