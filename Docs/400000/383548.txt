<DOC>
<DOCNO> 383548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sondun47.html </URL>
<DATE> 2005/10/03/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
AB'den hangi ülkeler memnun, hangileri sıkıntılı 
</HEADLINE>
<TEXT>

     Bazı AB ülkelerini kapsayan araştırmada, Fransızlar, Almanlar ve Polonyalıların AB'den memnun olmadıkları, AB'yi en çok İspanyolların sevdiği belirlendi. 
     Sofres enstitüsünce 5 AB üyesinde yapılan ve sonuçları Le Monde gazetesinde yayımlanan araştırmaya göre, Fransızlar, Almanlar ve Polonyalıların çoğu, AB'nin iyi yaşamalarına yardımcı olmadığına inanıyor. 
     Araştırma, 24 Ağustos-5 Eylül arasında Almanya, Fransa, İngiltere, İspanya ve Polonya'da yapıldı. ''Avrupa sayesinde daha iyi yaşadığınızı düşünüyor musunuz '' sorusuna verilen olumsuz cevaplar, olumlu cevap sayısını geçti. Fransızların yüzde 41'i ''ne daha iyi, ne daha kötü'' derken, bu oran Almanya'da yüzde 34, Polonya'da yüzde 33 oldu. Buna karşılık İspanyolların yüzde 57'si Avrupa sayesinde daha iyi yaşadığını belirtti. ''Ne daha iyi, ne daha kötü'' diyenlerin oranı İngiltere'de yüzde 36 çıktı. 
     Araştırmaya göre, Almanların yüzde 28'e karşı yüzde 48'i, İngilizlerin yüzde 29'a karşı yüzde 48'i, Fransızların yüzde 26'ya karşı yüzde 42'si, ayrıca kültürel kimliklerinin AB tarafından tehdit edildiğini düşünüyor. 
     AB'den memnuniyetsizlik, daha ziyade ekonomi alanında ortaya çıktı. ''İşsizlik'' sözcüğünü duyan katılımcıların üçte biri, bunu otomatikman AB'ye bağladı. Bu oran, Almanya'da yüzde 47, İspanya'da yüzde 45, Fransa'da yüzde 28 oldu. 
     Ankete katılanların büyük çoğunluğu, İngiltere'de yüzde 56'dan Almanya'da yüzde 83'e AB yüzünden fiyatların arttığını düşünüyor. Meslek grupları arasında en memnuniyetsizler ise işçiler Fransa'da yüzde 52, Polonya'da yüzde 49, Almanya'da yüzde 47. 
     
</TEXT>
</DOC>
