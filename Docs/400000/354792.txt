<DOC>
<DOCNO> 354792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sonsiy22.html </URL>
<DATE> 2005/06/23/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
AKP'li Yazıcı Pozitif hukukta başörtüsü yasağı yok 
</HEADLINE>
<TEXT>

     AK Parti Genel Başkan Yardımcısı Hayati Yazıcı, pozitif hukukta başörtüsüyle ilgili bir yasaklama olmadığını, bu sorunu toplumsal mutabakatla çözeceklerini söyledi. 
     Yazıcı, AK Parti Rize İl Başkanlığı'nda düzenlediği basın toplantısında, iktidarları döneminde vaat ettikleri bazı şeyleri henüz yerine getiremediklerini belirterek, ''Kesinlikle bunları unutmadık. Yeri ve zamanı gelince hepsini hayata geçireceğiz'' dedi. 
     Hayati Yazıcı, bir gazetecinin, Anavatan Partisi Genel Başkanı Erkan Mumcu'nun ''Anayasa'yı değiştirerek başörtüsü sorununu çözelim'' önerisiyle ilgili sorusunu şöyle yanıtladı 
     ''Sayın Genel Başkanımız Erdoğan, başından beri bir şey söylüyor Biz bu sorunu toplumsal mutabakatla çözeceğiz. Bunu herkes biliyor. Bunu ilk söylediği zamanlarda Erkan Mumcu ve onunla birlikte olan arkadaşların önemli kısmı, bizim grubumuz içindeydi, Meclis'te AK Parti grubu üyesiydi. 
     Genel başkanımız o zaman da aynı şeyi söylüyordu. O arkadaşların birkaç tanesinin bir yerde kümeleşmiş olması, o toplumsal mutabakatın oluştuğu anlamına gelmez. O arkadaşlar buradayken olmayan toplumsal mutabakatın, şuradan şuraya geçtikleri ve oradan ses verdiklerinde sağlandığı anlamına gelmez. O arkadaşımız çok heyecanlı. Gündeme girmek için böyle bir enstrüman aradı, o enstrümanı çalıyor. O enstrümanın sesi de fazla sürmez.'' Pozitif hukukta başörtüsüyle ilgili bir yasaklama olmadığını belirten Yazıcı, ''O halde neyi değiştirerek bu sorunu çözecek Bu açıdan o yaklaşım doğru değil. Ama bu Türkiye'nin sorunudur. Elbette biz bu sorunu toplumsal mutabakatla çözeceğiz'' dedi. 
     Yazıcı, AK Parti'nin siyaset anlayışında kesinlikle çatışma olmadığını, rekabet olduğunu kaydederek, ''Bize saldırıyorlar. Edepsizce saldıranlar var. Muhalefetin bize saldırısı var. Bazılarının ipe sapa gelmez önerileri elbette ciddi değildir'' dedi. 
     
</TEXT>
</DOC>
