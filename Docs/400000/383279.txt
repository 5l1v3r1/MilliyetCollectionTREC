<DOC>
<DOCNO> 383279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/yazar/guclu.html </URL>
<DATE> 2005/10/02/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Pozitif Eğitim 
</HEADLINE>
<TEXT>


Bu ismi yakında çok duyacaksınız. Pozitif Eğitim, bu akşamdan itibaren her pazar saat 20.05'te CNN Türk'te yayımlanacak olan yeni televizyon programımızın adı. 
Tek konumuz olacak, o da eğitim. Popülizmden ve reyting kaygılarından uzak duracak. Önemli olan konuk değil, konu olacak. Yani bugüne kadar Milliyet'te yaptıklarımızı ekrana taşıyacağız. 
Öte yandan Kanal D'de 3 yıldır yayımlanan Genç Bakış da devam edecek. Orada da üniversite gençliğinin gözlüğüyle, Türkiye'nin temel sorunlarını sorgulamayı sürdüreceğiz. Eğitim, çocuklar ve gençler, hepsi de çok önemli. Ama maalesef pek çok alanda olduğu gibi medyada da hak ettiği ölçüde değer bulmuyor. Doğan Medya Grubu, gazete ve televizyonlarıyla eğitime de, öğrenci ve öğretmenlere de en sıcak bakan grup. Bu çerçeveden bakıldığında, bunun hazzını, en çok da Milliyet olarak biz yaşıyoruz. 
Eğer bir ülkede eğitim rayına oturmuş ve çarklar iyi işliyorsa, o ülkede ekonomiden sağlığa, insan haklarından ekolojik dengeye kadar her şey yolunda gider. Aksi durumlarda ise ne yapsanız boşunadır. Eğer bir ülkede öğretmenler mutluysa, o ülkede çocukların da anne babaların da yüzü gülüyordur. 
Yok eğer öğretmen mutsuz ise o ülkede ne veliler, ne öğrenciler, ne de ülkeyi yönetenler huzur içerisindedir. 
Sözün özü, öğretmenler çocuklarımızın da, ülkemizin de, geleceğimizin de mimarlarıdır. İşte bugün, ilk Pozitif Eğitim'de bu kutsal mesleği mercek altına alıyoruz. 
Öğrenciler nasıl bir öğretmen istiyor Onu sorgulayacağız. Çeşitli eğitim kademelerinden öğrencilerle birlikte Marmara Üniversitesi Eğitim Fakültesi Dekanı Prof. Dr. Ayla Oktay ve Çapa Öğretmen Lisesi meslek dersleri öğretmeni Cahit Coşkun konuğumuz olacak. 
Programda sınavlardan eğitim gündemine kadar her türlü güncel bilginin yanı sıra, bugünkü eğitim sistemimizin sonuçlarını da irdeleyeceğiz. Çok ilginç röportajlar olacak. 
Hayattan kopuk eğitim sisteminin meyvelerini, şok etkisi yaratacak görüntülerle gözler önüne sereceğiz. Hayatta hiçbir işine yaramayacak pek çok bilgiyi, papağan gibi ezberleyen ama en hayati konularda dünyadan bihaber olan gençlerimiz, eminim eğitim sistemimizin yeniden sorgulanması için hepimize önemli ipuçları verecek. 
Eğer biraz olsun eğitime önem veriyorsanız, o saatte çok yoğun olan dizi ve futbol programlarından fırsat bulup Pozitif Eğitim'i de izlemelisiniz. Onunla da yetinmeyip görüş ve önerilerinizi de bize iletirseniz, ülkemizin geleceği adına çok önemli bir hizmette bulunmuş olursunuz. Şimdiden teşekkürler. 

Özel üniversite kavgası 
Başbakan Erdoğan ile YÖK Başkanı Teziç'in özel üniversite konusundaki polemiği, daha uzunca bir süre devam edeceğe benziyor. 
Özelleştirmeyi çok seven Başbakanımız, üniversitelerimizi de özelleştirmek istiyor. Daha doğrusu özel sektör özel üniversite de açsın diyor. Ama öyle anlaşılıyor ki, bu konuda Anayasa'nın ilgili maddesinden haberi yok. YÖK Başkanı Teziç de onu hatırlatıyor. 
Bu Anayasa varken, devlet ve vakıf üniversiteleri dışında özel üniversitelerin açılması mümkün değil diyor. 
O halde yapılması gereken, ya Anayasa'nın değiştirilmesi ya da bu konuda yeni gerginliklerin yaratılmaması. 
Ancak görünen o ki, Anayasa'nın değişmesi çok zor. İktidarın böyle bir gücü olsa, YÖK yasasını çoktan değiştirirdi. Ama yok. Yakında yeni girişimlerde bulunacaklarmış. Bakalım bu kez nasıl bir taslakla ortaya çıkacaklar 
Umarız, YÖK'ün bugünkü konumunu daha da güçlendirmezler 
Özetin özeti Hükümetle YÖK arasındaki didişmeye artık son verilmelidir. Hükümet, kadroları dondurarak, kaynakları kısarak üniversitelerin sempatisini kazanamaz. YÖK de hükümetlerle çatışma yerine uyum içinde çalışmanın gerekliliğini artık anlamalıdır. 



</TEXT>
</DOC>
