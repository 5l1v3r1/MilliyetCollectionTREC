<DOC>
<DOCNO> 361869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/son/sondun12.html </URL>
<DATE> 2005/07/17/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
MI5, bombacılardan birisini aklamış 
</HEADLINE>
<TEXT>

     Londra'daki bombalı saldırılardan birini düzenleyen Muhammed Sıddık Han'ın geçen yıl İngiliz iç istihbarat servisi MI5'in dikkatini çektiği, ancak servisin araştırması sonucunda ''bu kişinin ulusal güvenlik için tehdit oluşturmadığı'' sonucuna varıldığı kaydedildi. 
     Sunday Times'ın konuyla ilgili haberinde, West Yorkshirelı öğretmen Han'ın, hakkındaki soruşturma sonucu aklandığına dikkat çekilerek, ''Bu nedenle de izlenmesine gerek olmadığı kanısına varıldı'' ifadesi kullanıldı. 
     Sıddık Han'ın ilk kez 2004 yılında MI5'in dikkatini çektiği ve bu çerçevede Londra'nın Soho bölgesinde büyük bir gece kulübünün kapısına 300 kilogramlık patlayıcı yerleştirilmesi hazırlığının da soruşturulduğunu belirten gazete, daha sonra Han'ın bu sabotaj girişiminin sorumlularından biriyle dolaylı ilişki içinde olduğu sonucuna varıldığını bildirdi. 
     Böylece Han'ın MI5'in ağından kurtulmayı başardığına dikkat çeken Sunday Times, ''İstihbarat örgütleri daha sonra da kendisiyle bir daha hiç ilgilenmedi'' diye yazdı. 
     Sunday Times, bir hükümet yetkilisinin, istihbaratın Han ile ilgili çok acele karar verdiği sonucuna vardığını da kaydetti. 
     Muhammed Sıddık Han, bombalı saldırıların Edgware Road istasyonu ayağını düzenlemiş, kendisiyle birlikte 6 kişinin ölümüne neden olmuştu. 
     
</TEXT>
</DOC>
