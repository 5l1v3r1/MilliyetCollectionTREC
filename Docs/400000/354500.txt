<DOC>
<DOCNO> 354500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sontur36.html </URL>
<DATE> 2005/06/22/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
'Burun kesme' davasında 1 tahliye 
</HEADLINE>
<TEXT>

     Diyarbakır'da ''çok geziyor'' diye gelinleri R.G'nin burnunu kestikleri iddia edilen 3 tutuklu sanıktan 1'i tahliye edildi. 
     3. Ağır Ceza Mahkemesi'nde bugün görülen duruşmaya, tutuklu sanıklar T.G, F.G. ve M.G. ile tutuksuz sanık E.G. katılırken, mağdure R.G. duruşmaya gelmedi. 
     R.G'nin avukatı Meral Danış, tutuksuz yargılanan kayınpeder E.G'nin, tahliye olduktan sonra hastaneye giderek R.G'yi davadan vazgeçmesi için tehdit ettiğini ileri sürerek, sanığın tutuklanmasını talep etti. 
     Tutuklu sanık F.G'nin burun kesme eylemini tek başına işleyemeyeceğini savunan Danış, sanıkların suçu birlikte işlediklerini öne sürdü. 
     Duruşmada söz alan sanıklardan M.G, olaydan haberinin olmadığını, T.G. ise olay saatinde evde olmadığını söyledi. 
     Önceki duruşmada eylemi kendisinin yaptığını söyleyen F.G. ise R.G'yi tehdit ettikleri yönündeki iddiaları kabul etmeyerek, ''Ailem kimseyi tehdit etmiş değil. Aksine biz tehdit ediliyoruz. Olan bize olmuş'' dedi. 
     Tutuksuz yargılanan R.G'nin kayınpederi E.G. ise ifadesinde, ''Ben tek kişiyim. Davacılar ise kalabalık bir ailedir. Onlarla baş etmemiz ve onları tehdit etmem mümkün değil'' diye konuştu. 
     Tehdit iddiasının zaten savcılıkta olduğunu belirten sanıkların avukatı Zafer Gür, şunları söyledi 
     ''Sanık F.G'nin yaptığı eylem zaten savunulacak bir eylem değil. Kendisi de burun kesme eyleminden vicdanen rahatsız olduğunu bana söylemiştir. Kendisini erkeklerle gördüğü R.G. ile konuşmak istemiş ve evde çıkan tartışma sırasında olay ani olarak gelişmiştir. F.G'nin amcasının oğlu olan sanık M.G. ise 18 yaşından küçüktür. Bu olaya karışması için maddi bir neden yoktur. M.G. ile olay sırasında evde olmayan T.G'nin tahliyesini talep ediyoruz.'' Mağdure R.G. ile sanıklardan M.G'nin yaşlarının tespitini isteyen iddia makamı, tutuklu sanıkların tutukluluk hallerinin devamına ve tutuksuz sanık E.G'nin tutuklanması talebinin reddine karar verilmesini istedi. 
     Mahkeme heyeti, nüfus kaydına göre yaşı küçük olan tutuklu sanık M.G'nin cezaevinde kaldığı süreyi dikkate alarak tahliyesine, diğer sanıkların tutukluluk hallerinin devamına karar vererek, duruşmayı erteledi. 
     Diyarbakır'da, bir süre önce tecavüze uğradığı kişiyle yaşamak zorunda kalan R.G'nin, bu kişinin ailesi tarafından çok gezdiği gerekçesiyle burnu kesilerek cezalandırıldığı iddia edilmişti. 
     
</TEXT>
</DOC>
