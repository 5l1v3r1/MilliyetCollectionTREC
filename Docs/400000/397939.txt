<DOC>
<DOCNO> 397939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/soneko34.html </URL>
<DATE> 2005/11/25/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Hisarcıklıoğlu Biz İlerleme Raporu'ndaki kadar iyimser değiliz 
</HEADLINE>
<TEXT>

     TOBB Başkanı Rifat Hisarcıklıoğlu, ''Her ne kadar Türkiye en son İlerleme Raporu'nda 'işleyen bir pazar ekonomisine sahiptir' diye övülmüş olsa da biz bu konuda bu kadar da iyimser değiliz'' dedi. 
     Hisarcıklıoğlu, İstanbul Sanayi Odası İSO tarafından düzenlenen 4. Sanayi Kongresi'nin açılışında yaptığı konuşmada, bilginin hiçbir sınır tanımadan ışık hızıyla dolaştığı bir çağda, değişimi takip etmenin bile yeterli olmadığını, bizzat dönüşümde öncü olmak gerektiğinin altını çizdi. 
     Rifat Hisarcıklıoğlu, ''Üzülerek ifade etmeliyim ki bugüne kadar biz kendi kendimizle cebelleşmekten vazgeçemediğimiz, kendi ayağımıza çelme takmaktan fırsat bulamadığımız için değişimi ancak geriden takip ettik'' şeklinde konuştu. 
     Bunun bedeli çok ağır ödendiği için Türkiye'nin aklını başına aldığını ve bir çıkış yolu aradığını belirten Hisarcıklıoğlu, kurtuluşun ancak özdeğerlerden taviz vermeden çağın gereklerinin yerine getirmekte görüldüğünü kaydetti. 
     Türkiye'nin çizdiği yol haritasında ilk hedefin AB üyeliği olduğunu belirten Hisarcıklıoğlu, ancak bunun son hedef olmadığını, çünkü değişim sürecinin devam edeceğini söyledi. 
     Türkiye'nin AB üyesi olduğunda eski Türkiye olmayacağını, AB'nin de değişeceğini ifade eden Hisarcıklıoğlu, ''O zaman yapılması gereken, gözümüzü kulağımızı dört açıp değişim ve gelişmenin yönünü tespit etmek ve bunun öncüsü olmaktır'' dedi. 
     AB üyelik müzakerelerinin Türkiye'nin önündeki dönemi şekillendirecek en temel faktör olacağına dikkat çeken Hisarcıkloğlu, bu dönem aşıldığı takdirde modern dünyada gelişmenin, refahın ve demokrasinin en güçlü temsilcisi olan Avrupa ailesinin saygın bir üyesi olunacağını vurguladı. 
     
     234 BİN FİRMANIN KADERİ BELİRLENECEK 
     Türkiye'nin AB ile ilişkilerinde önümüzdeki dönemde ekonomik konuların daha fazla ön plana çıkacağını dile getiren Hisarcıklıoğlu, şunları söyledi 
     ''Mevcut haliyle 35 müzakere başlığından 27'si doğrudan iş dünyasını etkilemektedir. Bu süreçte değişime uyum sağlayıp kazanacaklar ya da yerinde sayıp kaydebedecekler, bizim üyelerimiz, Türk sanayicisi ve tüccarıdır. TOBB iş dünyasını yeni döneme hazırlamakta aktif rol oynayacaktır. 
     Türkiye'de bugün yaklaşık 235 bin üretici firma bulunmaktadır. Bunların sadece bin kadarı AB müktesebatı ile tamamen uyumlu üretim yapabilmektedir. Demek ki müzakere süreci 234 bin firmanın kaderini belirleyecektir.'' AB'nin Türkiye'ye sunduğu fırsatların yanında ciddi tehdit unsurlarını da içerdiğini ifade eden Rifat Hisarcıklıoğlu, ''Müzakere sürecini tamamlayalım da nasıl olursa olsun'' deme imkanına sahip olmadıklarını kaydetti. Hisarcıklıoğlu, tedbir alınmadığı takdirde hem ekonomik hem de sosyal açıdan ciddi risklerle karşıya karşıya kalınacağına dikkat çekerek, bu nedenle iş dünyasının müzakere süreci içinde aktif olarak yer almasının çok önemli olduğunu vurguladı. 
     
     TOBB İÇ YAPILANMASINI TAMAMLADI 
     Hisarcıklıoğlu, TOBB'un iş dünyasının görüşlerini müzakere sürecine sağlıklı bir şekilde aktarmak üzere kendi iç yapılandırmasını tamamladığını bildirdi. 
     AB'nin piyasa ekonomisi ve demokrasi temeli üzerine inşa edildiğine işaret eden Rifat Hisarcıklıoğlu, ''Her ne kadar Türkiye en son İlerleme Raporu'nda 'işleyen bir pazar ekonomisine sahiptir' diye övülmüş olsa da biz bu konuda bu kadar da iyimser değiliz'' dedi. 
     Hisarcıkloğlu, sanayileşme sürecini bitirememiş ve yapısal reformlarını tamamlayamamış bir Türkiye'nin tam anlamıyla bir piyasa ekonomisi olarak vasıflandırmanın mümkün olamayacağını söyledi. 
     Türkiye'de zihinsel ve yapısal bir dönüşümün yaşandığını ancak bu sürecin meyvelerinin henüz olgunlaşmadığını belirten Hisarcıklıoğlu, şöyle devam etti 
     ''Bugün hala 'Devlet iktisadi hayatın içinde yer almalı mıdır ' sorusu bütün hararetiyle tartışılabiliyorsa, önümüzde daha uzun bir yol var demektir.'' 
     
     ''İNSANLAR HALA GÖZÜNÜ DEVLETİN İMKANLARINA DİKİYOR'' 
     Türkiye'de insanların hala gözünü devletin imkanlarına diktiğini, ''Devlet sorunlarımızı çözsün, koşullarımızı düzeltsin, bize destek olsun'' diye devletten medet umduğunu anlatan Hisarcıklıoğlu, bu zihniyetin Türkiye'ye getirdiği noktanın ortada olduğunu söyledi. 
     Devletçi ekonomiyle serbest piyasa ekonomisinin birarada yürümediğini, bu ikisi arasında bir kan, doku uyuşmazlığı bulunduğunu ifade eden TOBB Başkanı, 2001 yılında yaşanan krizin bu uyuşmazlığın neticesi olduğunu, buna son verilmezse Türkiye'de bundan sonra da yeni krizlerin yaşanmasının kaçınılmaz olacağını savundu. 
     Hisarcıklıoğlu, ''Bunu ifade ederken 'devlet hiçbir şeye karışmasın' şeklinde bir anlam da çıkmasın. Sorumluluk, büyük ölçüde siyasi iradenin üstündedir'' dedi. 
     Gerekli yapısal dönüşümü sağlamanın, sağlıklı bir ekonomik yapının temin edilmesinin devletin görevi olduğunu belirten Hisarcıklıoğlu, devletin vakit kaybetmeksizin özelleştirmeleri tamamlaması gerektiğini kaydetti. 
     Hisarcıklıoğlu, Türkiye'nin son 3 yıldır sergilediği özel sektör kaynaklı büyümenin Türk ekonomisinin toparlanma gücünün ve özel sektörün küresel değişime uyum beceresinin temel göstergesi olduğunu, Türkiye'nin iktisadi toparlanma sürecini özel sektörün dinamizmi sayesinde başarı ile tamamladığını ifade etti. 
     Rekabetin marka değerleri arasında gerçekleştiğini, turizmden bankacılığa hizmet sektörünün her alanında gerçek değerin ancak marka ile mümkün olabildiğini kaydeden Rifat Hisarcıklıoğlu, bunun ötesinde bütün ülkenin bir marka haline getirilmesinin ve Türkiye markasının dünyada saygın bir konuma ulaşmasının elzem olduğunu vurguladı. 
     Türkiye'de girdi maliyetleri dünya ortalamalarına çekilemezse rekabet şansının olmayacağına dikkat çeken Rifat Hisarcıklıoğlu, Türkiye'de üretim, yatırım, istihdam ve ihracatın önündeki engellerin durduğunu söyledi. 
     
     ''TÜRKİYE KÜRESEL BİR GÜÇ HALİNE GELEBİLİR'' 
     Hukuk, yargı, mevzuat, vergi ve sosyal güvenlik konularının devamlı üzerinde konuşulan ve şikayet edilen konular olmaktan çıkıp yapısal reformlarla iyileştirildiğini görmek istediklerini ifade eden Hisarcıklıoğlu, şöyle konuştu 
     ''Bunu AB üyeliği böyle gerektiriyor diye değil, kendi menfaatlerimiz için söylüyoruz. Bunları geçen yılki kongremizde de istedik. Bu reformlar başarı ile tamamlanmadığı takdirde gelecek yıl da istemeye devam edeceğiz. Çünkü 21. yüzyılda dünyadaki yerimizi belirleyecek olan da bu doğrultuda atılacak adımlar olacaktır. 
     Bölgesel bir güç olan Türkiye, jeopolitik, stratejik ve demografik avantajlarıyla küresel bir güç haline gelebilir. Bunun ekonomik ayağını gerçekleştirecek olan bizleriz, Türk sanayicisi ve işadamlarıyız. Türk ekonomisini dünyaya açan, dünya ile rekabette başarı sağlayan, Türkiye'yi dünyanın 20 büyük ekonomisinden biri haline getiren ve gelecekte de ilk 10 ülkesi arasına sokacak olan bizleriz.'' TOBB Başkanı, Türk girişimcilerinin gösterdikleri üstün başarı ve çalışmalarla küresel rekabet ortamında her zaman yer alacağını ve gurur kaynağı olmaya devam edeceğini kaydetti. 
     
</TEXT>
</DOC>
