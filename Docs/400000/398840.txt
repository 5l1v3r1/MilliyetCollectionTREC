<DOC>
<DOCNO> 398840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/spor/aspo.html </URL>
<DATE> 2005/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
En Dişli engel 
</HEADLINE>
<TEXT>


FIFA Disiplin Kurulu, İsviçre maçındaki olaylar nedeniyle Zürih'e çağırdığı Türk heyetinin savunmasını almaya başladı. İlk günkü soruşturma 16 saati aştı, Milli Takımlar Sorumlusu Davut Dişli hakkındaki imalı sorular ise eli kolu bağladı 

HALİL ÖZER Zürih İSVİÇRE 


Futbolda tarihinin en büyük soruşturması ile karşı karşıya kalan Türk federasyonu, dün FIFA'nın merkezi Zürih'te savunma vermeye başladı. Uluslararası Futbol Federasyonları Birliği FIFA Genel Merkezi'nde TSİ 08.00'de başlayan toplantıda Federasyon Başkanı Levent Bıçakcı, Genel Sekreter Lütfi Arıboğan, başkanvekilliğinden istifa eden Şekip Mosturoğlu ve federasyonun Alman avukatı Julia Feldhoff yer aldı. Antrenör Mehmet Özdilek ve futbolculardan Emre'nin savunmasını dinleyen Disiplin Kurulu, medyada çıkan haberler nedeniyle Teknik Direktör Fatih Terim ve Milli Takımlar Sorumlusu Davut Dişli'nin de görüşlerine başvurdu. Türk kurmayları, en büyük sıkıntıyı Davut Dişli konusunda yaşadı. Çıkan haberler delil olarak kullanılarak, üstü kapalı Dişli'nin bağlantıları üzerinde duruldu. İlk görüşmelerden olumlu izlenim alan federasyon yetkilileri, Dişli konusunda gelen sorular nedeniyle oldukça sıkıntı yaşadı. Dişli toplantı çıkışı "En fazla para cezası alırız. Bu da, maç boyunca İsviçre'nin ıslıklanmasından kaynaklanır" dedi. 

Anons kriz yarattı 
Şükrü Saracoğlu Stadı'ndaki rövanş sırasında stadın hoparlörlerinden taraftarları protestoya çağıran davetler yapılması da baş ağrıttı. Bu durumun cezayı kaçınılmaz kıldığı vurgulandı. Ayrıca Atatürk havaalanında İsviçre'nin karşılanışı "organize hareket" olarak yorumlandı. Levent Bıçakcı, olayları açıklıkla dile getirdiklerini kaydedip, "Yabancı maddeler, hoparlörden taraftarların ıslıklamaya davet edilmesi, bunun tekrar edilmesi dezavantajımız. Tüneldeki kavga, yaralanan futbolcuya vuran kişinin belirlenmemiş olması da aynı şekilde bir durum arz ediyor. Ancak hiçbir taraftarımızın sahaya girmemiş olması lehimize" dedi. Türk heyetinden Alpay'ın ve Şifo Mehmet'in tekme görüntüleri ile tünelde yaşanan olaylarda kasığına darbe alan Grichting hakkında da savunma istendi. FIFA'nın, televizyon görüntülerini delil olarak kullanacağı ifade edildi. 

Terim Bir şey görmedim 
Disiplin Kurulu, öğleden sonra , Milli Takımlar Başantrenörü Fatih Terim'i dinledi. Terim olaylardan çok sonra tünele girdiğini ve hiçbir şey görmediğini söyledi. Milli hoca, sadece çıkışta İsviçre'nin hocası Kobi Kuhn'le karşılaştığını, onu da kendi soyunma odasına götürdüğünü, sahada da Belçikalı hakem Bleeckere'e "neden penaltı vermedin" diye sorduğunu ifade etti. Bıçakcı, "Terim'in açıklamalarından çok memnun kaldılar" diye konuştu. 
Gece geç saatlere kadar süren toplantıda son olarak Mehmet Özdilek sorgu odasına alındı. Özdilek'in fair - play yaklaşımı ve daha önce eğitime yönelik yaptığı davranışlar da Disiplin Kurulu'na sunuldu. İsviçre'den ise dün Kaptan Vogel ile Teknik Direktör Kubi Kuhn'dan bilgi alındı. Milli takımımızdan bugün kaleci Volkan ve Alpay dinlenecek. 

'Lehimize döndü' 

Futbol Federasyonu Başkanı Levent Bıçakcı, umutlu konuşarak, soruşturmanın Türkiye lehine çevrildiğini ifade etti. Bıçakcı, "Başlangıçta olaylar olumsuz görünüyordu. Şu anda olayların lehimize çevrildiğini söyleyebilirim. Polonyalı delege ve maçın hakemi herhangi bir şey olmadığını söyledi" diye konuştu. 
Bıçakcı, Disiplin Kurulu'nun, Fatih Terim'in yaptığı açıklamadan da son derece memnun olduğunu söyledi. Bıçakcı, Terim'in hakem Frank de Bleeckere'i hırsız olarak nitelendirmesiyle ilgili olarak soru gelmediğini belirtirken, "Kayıtlarda böyle bir şey olabilir. Ama konuşulmadı" ifadesini kullandı. Federasyon Başkanı, çıkacak kararla ilgili ise "Belki verilen cezayla yetiniriz, belki de tahkime gideriz" dedi. Levent Bıçakcı, karşılaşma sonrası çok eleştirilen İsviçre'nin koşar adım soyunma odasına gitmesi talimatını ise Federasyon Başkanı Zloclower'ın verdiğini kendisine bildirdiğini sözlerine ekledi. 

Tutanaktaki diyaloglar 

Dev soruşturmanın ana konusunu Davut Dişli oluştururken, Türkiye'den savunmasına ve bilgisine başvurulan herkese bu ismi tanıyıp, tanımadıkları ve görevi soruldu. 
Daha sonra içeri alınan Dişli, Disiplin Kurulu karşısında soğuk terler döktü. "Türk medyasında çıktı. Koridorlardaki iki eski amigoyu tanıyor musunuz İçeri nasıl girdiler Neden oradaydılar " sorularıyla karşılaşan Milli Takımlar Sorumlusu, "Evet, tanıyorum. Fenerbahçe altyapısında çalışıyorlar. Daha önce milli takımla Japonya'ya kadar gitmişlerdi. Kendilerinden milli maçlarda yararlanıyoruz. Taraftarı çok iyi tanıyorlar. Tribünleri yatıştırmak için kendilerinden yardım aldık" cevabını verdi. 
Saygın bir sanayici olduğunu vurgulayıp, bu konuda çıkan haberler nedeniyle iki ülkede de dava açmayı düşündüğünü belirten Dişli, "İsviçre ıslıklarla kaç kez protesto edildi" sorusuna "Maçın atmosferinden farkında değilim. Ancak sakinleştirici anonslar da yapıldı" cevabını verdi. 

Çirkin suçlama 

İsviçre'nin önde gelen gazetelerinden Le Matin Fatih Terim, federasyon ve milliyetçi mafyanın rövanşta komplo kurduklarına ilişkin haber yorum yayımladı. 
"Türkiye'yi utandıran komplo" başlıklı haberde yeni görüntülerin olayların "Fatih Terim, federasyon yöneticileri ve mafya tarafından organize edilen bir komplo"nun sonucu olduğunu doğrulayacağı savunuldu. Gazete, "FIFA, bu bantlar yok edilmişse yaptırımları artıracak" diye yazdı. Le Matin, "Bu ünlü bantlar olmasa da savaşta olmayan ülkeler arasında meydana gelen, en utanç verici maçlardan birinde olanları anlamak mümkün değil" yorumunu yaptı. Terim'in 70 bin euro gibi İsviçre ölçülerine göre astronomik bir maaş aldığını yazan Le Matin, tecrübeli hocanın İsviçre'de yaşananları abartıp, Türkler'i gaza getirdiğini, hedefine ulaşmak için de tüm ağları kullandığını ileri sürdü. 

Yıldırım dönüş 

FIFA Sözcüsü Andreas Herren, önce futbolda tarihin en büyük ikinci davasıyla karşı karşıya olduklarını söyledi, ardından da yanlış anlaşıldığını belirtti. Herren, sabah Türkiye-İsviçre maçındaki yaşanan olayları 1989'da Rio'daki Brezilya-Şili karşılaşmasında, tribünden atılan meşale ile saha içinde kafasından yaralandığı taklidi yapan Rochas Roberto'nun olayına eşdeğer olduğunu ileri sürdü. Herren daha sonra federasyona bir yazı gönderip, olayları değil, soruşturmanın büyüklüğüne dikkat çekmeye çalıştığını vurgulayarak "FIFA tarihinin en derin ve en büyük soruşturmasıdır" ifadesini kullandı. 

Cim Bom forması iade 

Zürih'teki soruşturma sırasında FIFA Teknik Sorumlusu Roberto Brantschen'ın yaptığı davranış şaşkınlık yarattı. Avrupa'da elde ettiği başarıların ardından Galatasaray'a sempati duyan üye, İsviçre maçlarının yarattığı olumsuz hava nedeniyle sarı - kırmızılı formayı iade etti. Görüşmeler devam ederken binadan asık suratlı bir şekilde çıkan Brantschen, elindeki bir torbayı Türk medya mensuplarına uzatarak, "Alın bunu, artık istemiyorum" dedi. Herkes meraklı gözlerle birbirine bakarken, açılan torbanın içinden Vedat İnceefe'nin Galatasaray formasıyla karşılaşıldı. 



</TEXT>
</DOC>
