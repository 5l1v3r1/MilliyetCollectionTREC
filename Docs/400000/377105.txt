<DOC>
<DOCNO> 377105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sonspo17.html </URL>
<DATE> 2005/09/09/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Türkiye Avrupa Olimpik Gençlik Yaz Festivali'ne Trabzon adına aday oldu 
</HEADLINE>
<TEXT>

     Türkiye, ''2011 Avrupa Olimpik Gençlik Yaz Festivali''ne, Trabzon adına aday oldu. 
     Trabzon Valisi Hüseyin Yavuzdemir, düzenlenen bilgilendirme toplantısında yaptığı konuşmada, Trabzon'un her alanda olduğu gibi sporda da her işin üstesinden gelebilecek kapasitede olduğunu belirtti. 
     Trabzon'un, aday olduğu bu organizasyonu rahatlıkla gerçekleştirebileceğini ifade eden Yavuzdemir, ''Trabzon'u dünyaya en iyi şekilde tanıtmak istiyoruz. Bu organizasyonda valilik olarak üzerimize düşen görevi en iyi şekilde yapacağız'' dedi. 
     Gençlik ve Spor Genel Müdürü Mehmet Atalay ise Türkiye'nin son yıllarda Eurovision, UNIVERSIADE 2005, Formula 1 ve Avrupa Şampiyonlar Ligi finali gibi birçok etkinliğe evsahipliği yaptığını hatırlatarak, ''Akdeniz Oyunları için Mersin adına yeniden aday oluyoruz. Bu arada 2011 Avrupa Olimpik Gençlik Yaz Festivali'ne Trabzon adına aday olduk'' dedi. 
     Atalay, 2011 Avrupa Olimpik Gençlik Yaz Festivali'ne 5 ülkenin aday olduğunu kaydederek, ''Bunlar bu organizasyonu daha önce gerçekleştiren İtalya, Danimarka ve Hollanda ile ilk kez talip olan Letonya ve Türkiye'dir. Eğer uluslararası federasyon adil davranırsa sanıyorum bizim şansımız biraz daha fazla. Yeni bir ülkeye, dünya güzeli bir şehre bu oyunları verirler'' diye konuştu. 
     Atalay, oyunların 7-11 arası branşta yapılacağını belirterek, kesin branşların yanında oyunların yapılacağı ülkenin seçebileceği branşlar olduğunu, oyunların Trabzon'da yapılması durumunda Türkiye'nin en çok madalya kazanabileceği branşları seçeceklerini de söyledi. 
     Türkiye Milli Olimpiyat Komitesi Başkanı Togay Bayatlı ise bugün tarihi bir gün yaşandığını ifade ederek, ''Türkiye tarihinde ilk kez 2011 Avrupa Olimpik Gençlik Yaz Festivali'ne talip oluyor'' dedi. 
     Trabzon'un, Karadeniz'in ''incisi'' olarak herşeye layık olduğunu dile getiren Bayatlı, ''Bu oyunları kesinlikle buraya alacağız. 5 rakibimiz var, bunlarla mücadele edeceğiz. Kazanamasak da alıncaya kadar devam edeceğiz'' diye konuştu. 
     Organizasyona yaklaşık 50 ülkeden 3 bine yakın sporcu ve yöneticinin geleceğini kaydeden Bayatlı, şöyle devam etti 
     ''Bu oyunların en büyük özelliği olimpiyatlara oyuncu yetiştirmede en büyük kaynak olmasıdır. Bu oyunlara 14-17 yaş arası gençler katılacaktır. Organizasyona hem Avrupa Olimpiyat Komiteleri Birliği hem de Uluslararası Olimpiyat Komitesi çok büyük önem vermektedir. Bu konuda onların da bazı finansmanları vardır. Benim bildiğim 100-150 bin dolar Uluslararası Olimpiyat Komitesi kanalıyla Avrupa Gençlik Oyunları'ndan gelecektir.'' Bayatlı, amaçlarının bu oyunları almak olduğunu, aday ülkeler arasında Türkiye'nin en iyi ve başarılı öneriyi götüreceğine inandıklarını da sözlerine ekledi. 
     
</TEXT>
</DOC>
