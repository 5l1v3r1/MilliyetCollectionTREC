<DOC>
<DOCNO> 388273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/soneko45.html </URL>
<DATE> 2005/10/20/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Koza Davetiye Star Gazetesi ile ilgili çalışmamız yok 
</HEADLINE>
<TEXT>

     İpek Matbaacılık, Koza Davetiye veya kendilerinin, Star Gazetesi ihalesi ile ilgili herhangi bir çalışmasının olmadığını açıkladı. 
     İpek Matbaacılık Sanayi ve Ticaret A.Ş'nin basında çıkan bir habere ilişkin olarak Borsa'ya gönderdiği açıklamada, gerek İpek Matbaacılık'ın, gerekse Koza Davetiye Mağaza İşletmeleri ve İhracat A.Ş şirketinin Star Gazetesi ihalesi ile ilgili herhangi bir çalışmasının olmadığı bildirildi. Açıklamada, şöyle denildi 
     ''Ancak Koza İpek Holding A.Ş firması bünyesinde faaliyet gösteren İpek Yayıncılık Bilişim Sanatsal ve Eğitim Hizmetleri Sanayi ve Ticaret A.Ş firması, Star Gazetesi Ticari ve İktisadi Bütünlüğü ihalesine girebilmek için ihale şartnamesini almıştır. İhaleye katılan olmadığından iptal edilen ihale ile ilgili gelişmeleri takip etmektedir.'' 
     
     EMEK ELEKTRİK 
     Emek Elektrik Endüstrisi A.Ş'den Borsa'ya yapılan açıklamada, şirketin yurtdışı ve yurtiçi sipariş alımlarına devam ettiği belirtilerek, son iki ayda İngiltere, Hong Kong, Pakistan, Azerbaycan, Bangladeş, Malezya, Umman'dan ve yurtiçinden toplam 862 bin 236 dolar sipariş alındığı bildirildi. 
     
     POAŞ 
     Petrol Ofisi A.Ş'den Borsa'ya gönderilen açıklamada, Yönetim Kurulu'nun dünkü toplantısında, Aliağa, Derince, Mersin ve Antalya tesisatlarındaki mevcut depolama kapasitesine ek olarak, toplam 160 bin metreküplük depolama kapasitesi yatırımı yapılmasına karar verildiği bildirildi. 
     
     ACIBADEM 
     Acıbadem Sağlık Hizmetleri ve Ticaret A.Ş'den İMKB'ye yapılan açıklamada, şirketin bugün, İngiltere Sağlık Bakanlığı'na bağlı Ulusal Sağlık Teşkilatı tarafından açılan hastaneler ve polikliniklerin işletilmesine ilişkin ihaleye katılmak üzere İngiltere'de faaliyet gösteren Levent Clinics ile bir konsorsiyum sözleşmesi imzaladığı bildirildi. 
     
     KİPA 
     Tesco Kipa Kitle Pazarlama Ticaret ve Gıda San. A.Ş. Yönetim Kurulu, İzmir Menderes'te Akçaalan Mevkii Develi Köyü'nde faaliyet göstermek üzere bir depo açılmasına karar verdi. 
     
     BİM 
     BİM Birleşik Mağazalar A.Ş'nin, Sivas'taki mağazası bugün hizmete açıldı. 
     
     EGELİ DANIŞMANLIK 
     Egeli Danışmanlık Ltd. Şti'den Borsa'ya yapılan açıklamada, 19 Ekim 2005 tarihinde Infotrend B Tipi Menkul Kıymetler Yatırım Ortaklığı A.Ş hisse senetleriyle ilgili olarak, 0.88 fiyat aralığından 2.711 lot alış işleminin daimi temsilcisi olduğu Egeli Co Turkish Opportunities Fund SA tarafından gerçekleştirildiği bildirildi. 
     
     PARSAN 
     Parsan Makina Parçaları Sanayı A.Ş. Yönetim Kurulu, şirketin sahibi bulunduğu Miraj Turizm ve Ticaret A.Ş.'ye ait beher hissesi 1.000 TL nominal değerde, hamiline yazılı, 479 milyon 528 bin adet tamamı ödenmiş hissenin, tüm hak ve vecibeleriyle birlikte, bedeli fatura tarihinden itibaren 2 gün içinde tahsil edilmek üzere toplam 1 milyon 700 bin YTL bedelle Parsat Makine Sanayi ve Pazarlama A.Ş.'ye satılmasına oy birliğiyle karar verdi. 
     
     MİGROS 
     Migros Türk T.A.Ş'den basında yeralan habere ilişkin olarak Borsa Başkanlığı'nca istenen açıklamaya cevaben İMKB'ye gönderilen yazıda, şirket ile Tez-Koop İş Sendikası arasında toplu iş sözleşmesı görüşmelerinin yasal süre içerisinde halen devam etmekte olduğu belirtilerek, sendika tarafından şirkete, grev uygulama tarihine yönelik bir bildirim yapılmadığı bildirildi. 
     
     İHLAS GMYO 
     İhlas Gayrimenkul Yatırım Ortaklığı A.Ş'nin çıkarılmış sermayesinin 11 milyon 54 bin 176.65 ytl yüzde 50 bedelli artırılarak 22 milyon 108 bin 3.30 YTL'den 33 milyon 162 bin 529.95 YTL'ye yükseltilmesinde rüçhan haklarının, 1 YTL nominal değerli bir hisse için 1 YTL'den pay bedelleri Finansbank Yenibosna Şubesine yatırılmak suretiyle kullandırılması işlemlerinin 26 Ekim-09 Kasım 2005 tarihleri arasında gerçekleştirileceği duyuruldu. 
     
     DENİZBANK 
     Denizbank A.Ş. İstinye Şubesi'nin açılış işlemlerinin tamamlandığı ve önümüzdeki günlerde faaliyete geçeceği bildirildi. 
     
</TEXT>
</DOC>
