<DOC>
<DOCNO> 393621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/siyaset/axsiy02.html </URL>
<DATE> 2005/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bütçede, Erdoğan'ın altınları tartışıldı 
</HEADLINE>
<TEXT>


CHP'li Kemal Kılıçdaroğlu, Tayyip Erdoğan'ın iki oğlunun düğününde takılan altınların bozdurulduğuna ilişkin belgeleri açıkladı 

ANKARA Milliyet 


TBMM Plan ve Bütçe Komisyonu'da Başbakanlık bütçesi görüşülürken, Başbakan Recep Tayyip Erdoğan'ın iki oğlunun düğünlerindeki takılar tartışma yarattı. CHP İstanbul Milletvekili Kemal Kılıçdaroğlu, Erdoğanlar'ın ilk düğündeki kilolarca altını Asgold firmasına bozdurduğuna ilişkin belgeleri açıkladı. 
Kılıçdaroğlu, Erdoğan'ın küçük oğlu Necmettin Bilal Erdoğan'ın düğünündeki hediyeleri yazılı olarak sorduğunda "Kayıt altına alınmamıştır" yanıtı verildiğini anımsatarak, "Ama İtalyan Başbakanı Silvio Berlusconi, damada saat, geline kolye, Erdoğan'a dünyaca ünlü kristal vazo, Emine Erdoğan'a bilezik hediye ettiğini açıkladı. Ürdün Kralı daha önemli hediyeler getirmiştir. Başbakan, Moskova'da basın önünde hediye edilen kolyeyi Başbakanlık defterine 1 numara olarak kaydettirmişti. Bunları niye kaydettirmiyor " diye sordu. Başbakan Yardımcısı Mehmet Ali Şahin, Kılıçdaroğlu'na "Sen hiç çocuk evlendirmedin mi Gelen hediyeler kişiseldir" diye çıkıştı. Kılıçdaroğlu ise, "Evlendirdim ama mal varlığım internette yayımlanıyor. Çok mütevazı hediyeler" karşılığını verdi. 

Düğün kişisel değil 
Kılıçdaroğlu, Başbakan'ın daha önce mal varlığındaki artışı büyük oğlu Ahmet Burak Erdoğan'ın düğününden gelen hediyelerle açıkladığını anımsatarak, "Hani bunlar kişiseldi Sayın Bakan" dedi. 
Kılıçdaroğlu, gazeteci İlhan Taşçı'nın "Af Dağı'nın Ardındaki AKP" adlı kitabını göstererek, "Erdoğanlar adına 24 kilo altın var ve bu sadece biri, 14 kilo daha var. Asgold firmasına bozdurulduğuna ilişkin Maliye Bakanlığı'nın fişi, firmanın parekende fişi var. Belgelerle konuşuyorum" ifadesini kullandı. 


</TEXT>
</DOC>
