<DOC>
<DOCNO> 397330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/soneko38.html </URL>
<DATE> 2005/11/23/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Avea'da Genel Müdür Paksoy, görevi bırakıyor... 
</HEADLINE>
<TEXT>

     Avea Genel Müdürü Cahit Paksoy, Türk Telekom'un özelleştirilmesi sürecinde hisse devrinin yapılmasının ardından ''yeni yönetimin belirlenmesine yardımcı olmak'' amacıyla yarın itibariyle görevinden ayrılacağını açıkladı. 
     Avea'dan yapılan açıklamada, Paksoy'un, 3 yıla yakın süren görev dönemine ilişkin değerlendirmesine yer verildi. 
     Cahit Paksoy, Avea'nın genç ve dinamik bir marka olarak, hem rekabette tüketicinin lehine tarife ve kampanyalar düzenlediğini hem de çok kısa bir sürede yüzde 140 büyüme sağladığını belirterek, ''Bu başarıda herkesin büyük emeği var. Ben de bu değişim döneminde, benden sonra bayrağı devralacak arkadaşlarıma güçlü bir yapı bıraktığıma inanıyorum'' dedi. 
     Mesai arkadaşlarına da teşekkür eden Paksoy, Avea'nın bu ekiple pazarda rekabeti geliştirmeye devam edeceğine inandığını ifade etti. 
     Türk Telekom Yönetim Kurulu Başkanı Paul Doany de Cahit Paksoy'a katkılarından dolayı teşekkür ederek, şöyle dedi 
     ''Paksoy, Avea'yı Türk Telekom ve Telecom Italia-TIM tarafından atanmış olan yöneticilerin yardımı ile 2004'ten bu yana yönetmiş ve hep birlikte şirket için önemli bir mali dönüm noktasına ulaşmışlardır. Yeni hedeflerine doğru ilerlerken, Avea'yı her zaman üstün bir pozisyonda tutmaya devam edeceğini bilmekteyiz.'' Şubat 2003'te Aycell Genel Müdürlüğü ve Yönetim Kurulu Başkanlığı ile göreve başlayan Paksoy, Aycell ve Aria'nın 2004 Şubat ayında birleşmesiyle birlikte, Türk Telekom tarafından yapılan atamayla yeni şirket Avea'nın Genel Müdürlük ve Yönetim Kurulu üyeliğine devam etti. 
     
</TEXT>
</DOC>
