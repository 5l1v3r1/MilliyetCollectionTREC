<DOC>
<DOCNO> 379806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/ekonomi/aeko.html </URL>
<DATE> 2005/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Görüşelim, gizli kalsın sınırlı bir ihale yapılsın' 
</HEADLINE>
<TEXT>


İsrailli yatırımcı Sami Ofer'in ucuza Tüpraş hissesi almasına aracılık eden Mehmet Kutman'ın, Hong Konglu ortağı ile de Unakıtan ve Yıldırım'la yedi liman için 'gizli pazarlık' yaptığı ortaya çıktı 

Ahmet Erhan Çelik - Ankara 

Tüpraş ve Galataport ihaleleriyle yeniden gündeme gelen Global Menkul Değerler'in sahibi Mehmet Kutman'ın, yedi limanın İzmir, Mersin, İskenderun, Haydarpaşa, Derince, Bandırma ve Samsun işletme hakları için Ulaştırma Bakanı Binali Yıldırım ve Maliye Bakanı Kemal Unakıtan'la 'gizli pazarlık' yaptığı ortaya çıktı. 
İsrailli yatırımcı Sami Ofer'e ucuza Tüpraş hissesi satılmasına aracılık eden ve Ofer'le birçok projede ortak olan Mehmet Kutman ile Hong - Konglu firma Hutchison'un Murahhas Azası John Meredith, Unakıtan ve Yıldırım'a hitaben kaleme aldıkları 12 ve 18 Aralık 2003 tarihli iki ayrı yazıyla limanlara talip olduklarını bildirdiler. 

'Aramızda kalsın' 
'Çok gizli' notu düşülen ve 12 Aralık tarihli yazıda, 7 limanın işletme hakkının 30 yıllığına devrine karşılık 1 milyar 35 milyon dolar teklif edildi. Bu rakamın 670 milyon dolarlık bölümünün peşin imtiyaz hakkı ödemesinden, 365 milyon dolarlık kısmın ise irtifak başkasına ait maldan yararlanma hakkının net bugünkü değerine karşılık geldiği bildirildi. 
"Bu ön teklif aramızda gerçekleşen tüm görüşmelerin gizli kalması anlayışı ve şartı ile hazırlanmıştır" denilen yazıda daha sonra şu ifadeler yer alıyor "Bilgi akışını sağlayabilmeniz durumunda 2004 Şubat ayında yapılabilecek sınırlı bir ihaleye katılabilecek durumda olacağımızı ... düşünmekteyiz." 

Satın alma detayları 
Ortakların mektubunda, 'Satın alma detayları' bölümünde şöyle deniliyor 
Peşin imtiyaz hakkı 670 milyon dolar ve irtifak hakkı 365 milyon dolar ödemeleri ile kurum vergileri haricinde hükümete gelirler üzerinden hiçbir ödeme yapılmayacaktır.İmtiyaz süresi 30 yıldır. Konsorsiyum limanları tatmin edici şekilde işletirse bu süre uzatılacaktır.Konsorsiyum gerekli gördüğünde kendi tarifelerini belirleme hakkına sahip olacaktır.622 milyon dolar yatırım yapılması öngörülmektedir.Konsorsiyum demiryolları personelinden istediğini işe alacak ve her türlü işten çıkarma halinde tazminatlardan hükümet sorumlu olacaktır. 

BELGE 1 
'Mektubun gizli kalması şartı ile...' 12 Aralık 2003 tarihli mektubun başında, 'Çok gizli' ibaresi var. Mektup Maliye Bakanı Unakıtan'a hitaben yazılmış. 'Gerçekleştirmiş olduğumuz çeşitli görüşmeler...' ifadesi ile başlayan altı sayfalık mektupta konsorsiyum adına Anita Hamilton ve Kutman'ın görüşmeye yetkili oldukları ifade edilerek telefon ve e - posta adresleri veriliyor. Mektupta, "Bu ön teklif, mektubun içeriğinin ve mevcudiyetinin, aramızda gerçekleşen tüm iletişim ve görüşmelerin gizli kalması şartı ile hazırlanmıştır" deniliyor. 

BELGE 2 
'Görüşmede tarafımıza ilettiğiniz...' Unakıtan ve Yıldırım'a birinciden 6 gün sonra gönderilen ikinci mektuptaki ifadelerden ortakların bakanlarla görüştüğü ve pazarlıkta ilerleme olduğu anlaşılıyor. Mektupta, '17 Aralık 2003'te siz saygıdeğer bakanlarımızla yaptığımız görüşmede' ifadeleri yer alıyor. Mehmet Kutman imzalı mektupta, bakanların 'yükleme ve boşaltma işlemlerinden yüzde 15 irtifak hakkının limanların arazisinin devlete ait olmasından dolayı ödenmesinin gerekmediği görüşüne' karşılık fiyat revizyonu yapılarak teklifin 900 milyon dolara yükseltildiği belirtiliyor. 

Planlar tutmadı Global ile Hutchison'ın talip olduğu limanlar, bakanlarla pazarlıklardan bir yıl sonra özelleştirme programına alındı. ÖİB, geçen ay Mersin Limanı'nı ihaleye çıkardı. Global - Hutchison konsorsiyumunun teklifi 755 milyon dolar fiyat veren PSA - Akfen ortaklığının 200 milyon dolar altında kaldı. İskenderun ihalesin de ikilinin verdiği fiyat düşük kalınca iki ihaleden de elendi. İkili İzmir ihalesine hazırlanıyor. 

Royal, yıllık yüzde 10.75 artış önerdi DİLEK TAŞ 
Galataport İhale Komisyonu Başkanı Tevfik Küçük, konsorsiyumların ödeme planlarının Özelleştirme İdaresi gündeminde olduğunda belirtti. Küçük, Komisyon'un öngördüğü planı ile ilgili olarak şunları şöyledi "Konsorsiyumlar toplam 49 yıllık bir ödeme planı önerdiler. İlk üç yılda ödeyecekleri miktarı da bildirdiler. Kalan 46 yıl için ise bir yıllık artış oranı bildirdiler. Örneğin bu oran Royal Caribbean Konsorsiyumu için yüzde 10.75. Plana örnek vermek gerekirse ilk üç yıl için 6 milyon euro ödeyeceklerini varsayarsak dördüncü yıl ödeyecekleri miktar 6 milyon 600 bin euro oluyor. Beşinci yıl ise yine bu oranın yüzde 10.75'i artırılarak ödeme yapma koşulu getiriliyor. Bu plan da bu şekilde 46 yıla yayılıyor." Küçük, imar planı ile ilgili olarak da Bayındırlık Bakanlığı ve Koruma Kurulu'ndan izin alındığını söyledi. 


</TEXT>
</DOC>
