<DOC>
<DOCNO> 384343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/ekonomi/eko01.html </URL>
<DATE> 2005/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Milyar dolarlık iftar 
</HEADLINE>
<TEXT>


Başbakan Erdoğan, Dubai gezisinde yatırıma çağırdığı Prens Al Maktum'la bu akşam iftar yemeğinde buluşuyor. Yemekte, İstanbul'da yapılması planlanan birkaç milyar dolarlık gayrimenkul projesi konuşulacak 

SERPİL YILMAZ 

Bugün Türkiye'ye gelecek Dubai Veliaht Prensi Şeyh Muhammed Bin Raşid Al Maktum, İstanbul'da Başbakan Tayyip Erdoğan konuğu olarak verilen iftar yemeğinde, İstanbul'a en az 1 milyar dolarlık gayrimenkul yatırımını görüşecek. 
Otel, konut, alışveriş merkezlerinin de bulunduğu bir gayrimenkul geliştirme projesi için yapılacak görüşmeye Nurol, Alarko gibi Türk müteahhitlik sektörünün önde gelen şirketlerinin temsilcileri ile Gayrimenkul Yatırım Ortaklığı Derneği Başkanı Hakan Kodal da katılacak. Söz konusu projeye birkaç milyar dolar yatırım bekleniyor. Yatırım tutarının 5 milyar dolara kadar yükselebileceği tahmin ediliyor. 

Telsim ve İzmir Limanı'na talip 
Başbakanlık'ın organize ettiği iftarda İstanbul Büyükşehir Belediye Başkanı Kadir Topbaş ile birlikte Turizm Bakanı Atilla Koç'un da katılması bekleniyor. İftarda, proje için arsa temini de görüşülecek. Proje, Prens Al Maktum'un başında bulunduğu Dubai Holding'e bağlı Dubai International Properties aracılığıyla geliştiriliyor. 
Yine Dubai Holding'e bağlı Emaar şirketinin de İzmir Limanı özelleştirmesi ve Telsim ihalesiyle ilgilendiği biliniyor. 
Dubai Holding bünyesindeki 20 şirket sağlıktan, teknolojiye, finanstan, emlaka, eğitimden insan gelişimine, turizmden enerjiye, iletişimden endüstri ve bioteknolojiye kadar birçok alanda faaliyet gösteriyor. En büyük projelerden birisi ise Dubailand projesi. Projenin ekonomik büyüklüğü yaklaşık 20 milyar dirhem 6 milyar dolar . Proje ile birlikte Dubai'nin tamamiyle bir turizm merkezi olması ve 2010 yılı itibariyle 15 milyon turist çekmesi hedefleniyor. 
Dubai'de 800 metre yüksekliğiyle dünyanın en yüksek binası olma özelliği taşıyacak Burj Dubai kompleksini de Al Maktum'un şirketi inşa ediyor. 

Sultanahmet'te teravih namazı AHMET ERHAN ÇELİK Ankara 

Dubai Veliaht Prensi Şeyh Muhammed Bin Raşid Al Maktum, kendisine ait şirketlerin yöneticileriyle bugün saat 15.00'te İstanbul'a gelerek Türkiye'de yapacakları milyarlarca dolarlık yatırım için ilk somut adımı atacak. Başbakan Recep Tayyip Erdoğan da Four Seasons Oteli'nde düzenlenecek iftara katılmak ve Prens Maktum'a eşlik etmek üzere dün gece Ankara'dan İstanbul'a gitti. 

Arap heyeti kalabalık 
Başbakanlık yetkililerinden edinilen bilgilere göre Erdoğan, Prens Şeyh Muhammed'le önce resmi görüşmede bir araya gelecek, ardından iftar açacak. Erdoğan - Al Maktum ikilisi Sultanahmet Camii'nde de teravih namazı kılacak. 
Prens Al Maktum'un beraberindeki kalabalık heyette Abu Dabi Prensi'nin de yer alacağı bildirildi. İki gündür gazetelere verdikleri ilanlarla Türkiye'ye geleceklerine işaret eden Dubai Holding yöneticileri de Al Maktum'a eşlik edecek. Dubai Holding Yönetim Kurulu Başkanı Muhammed al Gergawi 11 Ekim'de de İstanbul Büyükşehir Belediyesi Başkanı Kadir Topbaş'la ortak basın toplantısı düzenleyerek yatırım kararlarının detaylarını açıklayacak. 


</TEXT>
</DOC>
