<DOC>
<DOCNO> 384130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/sondun18.html </URL>
<DATE> 2005/10/05/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Rum basını İngiltere, Türkiye için bize şantaj yaptı 
</HEADLINE>
<TEXT>

     Kıbrıs Rum kesiminde yayımlanan Fileleftheros gazetesi, Türkiye ile Avrupa Birliği AB arasında müzakerelerin başlaması için Lüksemburg'da yapılan yoğun kulis faaliyetlerinde AB dönem başkanı İngiltere'nin, Rum yönetimine, KKTC'yi tanıma konusunu kullanarak ''siyasi şantaj'' yaptığını yazdı. 
     Gazete, ''Baskılar yoluyla uzlaşma'' başlığıyla verdiği haberde, Lüksemburg'daki kulis faaliyetleri sırasında İngiltere'nin, ''müzakere çerçeve belgesinde yer alan, Türkiye'nin Rum yönetimi karşısındaki yükümlülüklerine ilişkin değinmelerin, başkanlık tarafından yapılacak aydınlatıcı açıklamayla güçsüzleştirilmesinin kabul edilmesi için Rum yönetimine büyük baskılarda bulunduğunu'' ifade etti. 
     İngiltere'nin, Kıbrıs sorunu ve özellikle KKTC'nin tanınması konularını kullanarak Rum yönetimine ''siyasi şantaj'' yaptığını yazan gazeteye göre, İngiltere şu noktaları vurgulayarak ''uyarıda'' bulundu 
     ''-Kıbrıs sorunu çözülmeyecek ve Kıbrıs'ın bölünmüşlüğünün daimi hale gelmesinin koşulları oluşacak. 
     -Türk askerlerinin Kıbrıs'tan çekilmesi hiçbir zaman söz konusu olmayacaktır. 
     -Kuzey Kıbrıs Türk Cumhuriyeti'nin gelecekte tanınması için koşullar oluşacaktır. 
     -Katılım müzakerelerine başlama konusunda Türkiye'nin olası reddinin tarihi sorumluluğu 'Kıbrıs Cumhuriyeti'ne yüklenecektir ve 'Kıbrıs Cumhuriyeti' bununla doğru orantılı bir siyasi bedel ödeyecektir.'' Gazete, özellikle Avusturya ile İngiltere arasında uzlaşıya varılması sonrasında Rum yönetimine yönelik baskıların daha da arttığını ve Türkiye'nin müzakere çerçeve belgesindeki 7. paragrafı reddettiği şeklindeki bilgilerin gelmesinin ardından, yalnız kalmaktan korkan Rum yönetiminin, baskılara boyun eğerek İngiltere'nin ''aydınlatıcı açıklama'' yapmasını kabul ettiğini yazdı. 
     
</TEXT>
</DOC>
