<DOC>
<DOCNO> 387828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/siyaset/siy05.html </URL>
<DATE> 2005/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'AB, Türkiye'nin üyeliğinde kararlı' 
</HEADLINE>
<TEXT>


Almanya'nın yeni Dışişleri Bakanı Steinmeier, 'Türkiye'nin üyeliği, koalisyon görüşmelerinde sorun olmaz' dedi 

MEHMET AKTAN Berlin 


Almanya'nın yeni Dışişleri Bakanı olacağı açıklanan Frank Walter Steinmeier, Türkiye'nin AB üyeliğinin Sosyal Demokrat Parti ile Hıristiyan Birlik Partileri arasında yapılan koalisyon görüşmelerinde sorun olmayacağını, imtiyazlı ortaklık şartı konulmadığını söyledi. 
3 Ekim'de AB'nin Türkiye'nin üyeliğine ilişkin kararlılığını gösterdiğine dikkat çeken Steinmeier, "Bu konu karara bağlanmamış olsa, koalisyon görüşmelerinde önemli olabilirdi. 3 Ekim'de müzakelerin başlaması kararı verildikten sonra, bu konunun koalisyon görüşmelerinde önemli bir rol oynayacağını sanmıyorum" dedi. AB'nin imtiyazlı ortaklık şartı koymadığını da belirten Steinmeier, Türkiye'nin ev ödevlerini yapmasıyla her türlü üyeliğin mümkün olabileceğini dile getirdiğini anımsattı. 1990'lı yılların başında Türkiye'nin pek çok bölgesini gezdiğini anlatan Steinmeier, şöyle konuştu 
"Ailece gitmiştik. Güneyi gezdik. Sonra Kayseri ve Kapadokya'ya gittik, ardından Karadeniz sahillerine. Ülkenin tabiat yapısındaki çeşitlilik çok hoşuma gitti. İnsanlar çok dostane davrandılar." 

Emekli işçiye Schröder mektubu 

SERTAN AYDEMİR - Zonguldak DHA 

Ereğli Demir ve Çelik Fabrikaları'ndan Erdemir emekli 50 yaşındaki Ramazan Başçiçek, Türkiye'nin AB'ye alınması için çaba harcayan Almanya'nın istifa eden eski başbakanı Gerhard Schröder'e teşekkür mektubu yazdı. Yanıt mektubu gönderen Schröder, Türkiye'yi AB konusunda desteklemeye devam edeceğini söyledi. 
Schröder'e 4 ayrı mektup yazan Başçiçek, bunlardan 3'üne yanıt aldı. Başçiçek, "Mektubumda, 17 Aralık öncesi Türkiye'yi desteklemekten vazgeçmemesini istemiştim. Schröder, yazdığım mektuptan etkilendiğini, Türkiye'yi AB konusunda desteklemeye devam edeceğini yazdı" dedi. 


</TEXT>
</DOC>
