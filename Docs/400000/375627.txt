<DOC>
<DOCNO> 375627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/guncel/gun09.html </URL>
<DATE> 2005/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyanet Cenazeye çelenk israf 
</HEADLINE>
<TEXT>


SELMAN EKİCİ Ankara 

Diyanet İşleri Başkanlığı, cenaze törenlerine çelenk gönderilmesinin ölüye hiçbir yararı bulunmadığını belirterek, bu tür harcamalardan kaçınılması gerektiğini vurguladı. Dini Soruları Cevaplandırma Komisyonu, "Cenazeye çelenk, çiçek göndermenin hükmü nedir " sorusunu şöyle yanıtladı 
"Cenaze merasimlerine çelenk gönderilmesinin ve kabirlere çelenk konulmasının ölüye hiçbir faydası yoktur. Öte yandan bu tür harcamalar, yerinde bir harcama olmadığından israftır israf ise haramdır. Çelenk için sarf edilecek paranın, sevabı ölenin ruhuna hediye edilmek üzere, hayır kurumlarına veya fakirlere bağışlanması daha uygun ve yararlı bir davranıştır." Komisyon, cenazede bağırıp çağırmak, yüksek sesle ağlamak, alkışlamak, slogan atmak, ıslık çalmak, zılgıt çekmenin de caiz olmadığını kaydetti. Komisyon, temiz olmak şartıyla iş elbisesi ya da pijamayla da namaz kılınabileceğini bildirdi. 


</TEXT>
</DOC>
