<DOC>
<DOCNO> 378508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/dunya/dun03.html </URL>
<DATE> 2005/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bild Seçimleri Türkler mi belirleyecek 
</HEADLINE>
<TEXT>



Alman Bild gazetesi, Almanya'daki Türk kökenli seçmenlerin, 18 Eylül erken genel seçiminde önemli bir etken olduğunu belirterek, manşetinde, "Seçimleri Türkler mi belirleyecek " diye sordu. Gazete ayrıca, "Schröder 600 bin oy için mücadele ediyor" ifadesini kullanarak seçimde 600 bin Türk kökenli seçmenin oy kullanma hakkı olduğunu hatırlattı. 
Bild, önceki gün Frankfurt'taki Doğan Medya Tesisleri'ni ziyaret eden Başbakan Gerhard Schröder'in, SPD'nin iktidar olması halinde Türkiye ile müzakerelere başlama garantisi verdiğini bildirdi. Bild, Schröder'in ziyaret sırasında SPD'nin doğru bir ortak olduğunu kaydederek, "Kim güvenilir ve inanılır olmak istiyorsa sözünde de durmak zorundadır" dediğini aktardı. Gazete, CDU Hıristiyan Demokrat Birlik Parti Genel Başkanı Angela Merkel'in, "AB'nin kapasitesi mevcut haliyle Türkiye'yi tam üye olarak almaya müsait değil" şeklindeki sözlerine de yer verdi. Bild, Türk seçmeninin yüzde 86'sının SPD-Yeşiller koalisyonunu seçeceğini belirtti. 

Fischer, Türklere Türkçe sesleniyor 

AFP 

Almanya'da bu pazar yapılacak genel seçimlere Yeşiller'in adayı olarak katılan Almanya Dışişleri Bakanı Joschka Fischer, bir Türk döner restoranının camına asılan Türkçe seçim afişiyle Türk seçmenleri kendisine oy vermeye çağırıyor. Alman Parlamentosu'nun alt kanadının Yeşil üyesi Özcan Mutlu tarafından hazırlanan Türkçe afişlerde, Fischer'ın, Türkiye'nin AB üyeliğine verdiği destek vurgulanıyor. 


</TEXT>
</DOC>
