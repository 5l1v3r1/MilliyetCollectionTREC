<DOC>
<DOCNO> 390476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sonsiy30.html </URL>
<DATE> 2005/10/28/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
'İşkence Yuvası' Müdürüne referans veren vekil hasta oldu 
</HEADLINE>
<TEXT>

     AK Parti Malatya Milletvekili Ali Osman Başkurt, adının Malatya Çocuk Yuvası’ndaki olaylarla gündeme gelmesinden üzüntü duyduğunu ve psikolojisinin bozulduğunu söyledi. 
     Başkurt, TBMM’de gazetecilerin sorularını yanıtlarken, Malatya Çocuk Yuvası Müdürü Yılmaz’ın "kirvesi" değil, arkadaşı olduğunu ifade etti. 
     Kendisinin dışında 5 milletvekilinin daha Yılmaz’ın il müdürü olması için tavsiyede bulunduğunu savunan Başkurt, Yılmaz’ı, daha önce Milli Eğitim İl Müdür Yardımcılığı görevinde bulunduğu ve yeterli şartları taşıdığı için tavsiye ettiklerini anlattı. 
     Başkurt, "bu nefret ve şiddet tablosundan" dolayı son derece üzgün olduğunu dile getirerek, "Burada kusuru olan babamın oğlu olsa arkasında durmam mümkün değil. Önce kafasına ben yapışırım. Bedel ödemesi gereken kimse, ödeyecektir" dedi. Başkurt, böyle bir olayla isminin gündeme gelmesinde üzgün olduğunu ve psikolojisinin bozulduğunu söyledi. 
     Kurumdaki bu vahşetin 1 ay önce kasete alındığını da belirten Başkurt, kasetin neden o zaman yayınlanmadığını ve çocuklara işkence yapılmasına 1 ay daha neden göz yumulduğunu sordu. 
     Muhalefetin bu konudan siyasi rant elde etmeye çalıştığını savunan Başkurt, siyasetçinin görevinin, çamur atmak değil sorunları çözmek olduğunu ifade etti. 
     Başkurt, 3 bin kadro talebinin karşılanmadığını, bu kurumlara pedagojik donanımlı insanların alınması gerektiğini belirterek, "Malatya’da oldu. Umarım herkese ders olmuştur. Diğer kurumlar ak mı pak mı Herkes görevini yapsın. Hiçbirimiz sütten çıkmış ak kaşık değiliz" dedi. 
     
</TEXT>
</DOC>
