<DOC>
<DOCNO> 389265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sonspo06.html </URL>
<DATE> 2005/10/24/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Kalecinin "yağlı" olanı makbul 
</HEADLINE>
<TEXT>

     Özgüner Doğan 

Gençlerbirliği Kulübü Beslenme Uzmanı Diyetisyen Aylin Hasbay, futbolcularda yağ oranının çok önemli olduğunu belirtirken, özellikle kalecilerin bedenlerindeki yağ oranlarının diğer futbolculardan fazla olması gerektiğini söyledi. 
     Aylin Hasbay, AA muhabirine, kalecilerin bedenlerinde yağ oranının diğer futbolculardan fazla olması gerekliliğini şöyle açıkladı 
     ''Bir kaleciden beklediğimiz vücut yağ oranıyla bir santrfordan beklediğimiz vücut yağ oranı farklı oluyor. Kalecilerin biraz daha yağlı olması gerekiyor. Çünkü maç sırasında kaleciler daha hareketsiz kalıyor. Kalecilerin sakatlanma riski ve düşmeleri daha fazla oluyor. Yağ dokusu düşmelerde kırılmaları engelleyen bir dokudur. Bu nedenle bir kalecinin yüzde 10-12 arasındaki vücut yağ oranı normal kabul ediliyor.'' Hasbay, kaleciler dışındaki futbolcularda ise yağ oranının düşüklüğünün saha içindeki performans bakımından önemli olduğunu belirterek, ''Orta saha oyuncusunun ve santrforun vücutlarının daha yağsız olması gerekir. Çünkü maç içinde 11-12 kilometre koşan bir oyuncunun tabii ki vücut yağının da belli düzeylerde olması, yani daha düşük olması lazım. Vücutta yağ oranının artışı her zaman sürati ve dayanıklılığı olumsuz yönde etkiler. O yüzden vücut ağırlığı bizim için çok önemli'' dedi. 
     
     ''AVRUPA'NIN EN YAĞSIZ FUTBOLCULARI GENÇLERBİRLİĞİ'NDE'' 
     Hasbay, Avrupa'nın en düşük vücut yağ oranına sahip futbolcularının Gençlerbirliği'nde olduğunu ifade ederek, şöyle konuştu 
     ''Gençlerbirliği'nde sağlık ekibi birarada çok çalıştığı için bu takımın futbolcularında kilo problemiyle karşılaşmadık. Gençlerbirliği'nde kilo problemi olan hiçbir oyuncu yok. Bunu diğer meslektaşlarımla da paylaşıyorum. Bizim şu anda vücut yağ oranı ortalamamız yüzde 8-8.5 oranında ki Avrupa'da bile bu kadar düşük vücut yağ oranına sahip futbolcusu olan bildiğimiz profesyonel takım yok. Sezon öncesi belli aralıklarla kontroller yaparak kilo alması veya vermesi gereken futbolculara çok zaman kaybetmeden yani bu futbolcunun çok daha fazla kilo almasını beklemeden hemen müdahale eder, çok kısa bir sürede futbolcunun performansı etkilenmeden kilo problemlerini çözmeye çalışırız. 
     Gençlerbirliği takımında futbolcuların kilo problemi yok. Zaten gelen antrenörler de şaşırıyorlar. Dünya literatüründe, dünya bilimsel dergilerine baktığınızda futbolcularda vücut yağ oranının 6 ila 9 arasında olması öneriliyor, bu ölçüler ideal olarak gösteriliyor. Bizim takımda da bu kriterler birebir tutturuluyor. Öyleyse Avrupa'nın en düşük vücut yağ oranına sahip futbolcuları Gençlerbirliği'nde.'' 
     
</TEXT>
</DOC>
