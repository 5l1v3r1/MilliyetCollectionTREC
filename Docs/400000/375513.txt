<DOC>
<DOCNO> 375513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/04/yasam/yas04.html </URL>
<DATE> 2005/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
En çok 'Efendi' kazandırdı 
</HEADLINE>
<TEXT>


Turkishtime dergisinin araştırmasına göre, 2004 yılında en çok kazanan yazarlar listesinde birinci sırayı "Efendi" isimli kitabıyla Soner Yalçın aldı. "Efendi" 112 bin sattı 

KÜLTÜR SANAT SERVİSİ 

Türkiye İhracatçılar Meclisi'nin TİM aylık yayın organı Turkishtime dergisi, 2004 yılında Türkiye'nin kitabı en çok satan yazarlarını araştırdı. Listenin birinci sırasında "Efendi" adlı kitabı 112 bin adet satılan Soner Yalçın yer aldı. Derginin en çok kazanan yazarlar listesinde ikinci sıraya "Metal Fırtına" kitabının genç yazarları Burak Turna ve Orkun Uçar, üçüncü sıraya ise "Şimdi Düğün Zamanı" ile İpek Ongun yerleşti. Kitapları birçok ülkede ödül alan ve "Kar" adlı kitabıyla Avrupa ve ABD'de en çok satan kitaplar listesine girmeyi başaran Orhan Pamuk, listenin dördüncü sırasında yer aldı. Pamuk'un kitaplarının 2004 yılındaki satışı 129 binde kaldı. Öte yandan Türkiye'nin en fazla okunan yazarlarından Ahmet Altan'ın son kitabı "İçimizde Bir Yer"in 1 milyonluk satış rakamına ulaşmasına rağmen, Pamuk'un arkasından beşinci sıraya yerleşmesi dikkat çekti. 
Okuma alışkanlığının çok yaygın olmadığı Türkiye'de yaklaşık 2000 adet basılan bir kitap, en az 1200 adet satılırsa maliyetini karşılayabiliyor. Geçen yıl Ahmet Altan gibi pek çok yazar, daha çok okuyucuya ulaşmak için yapıtlarını "ucuz kitap" kampanyalarıyla piyasaya sundu. Ama kampanyaya katılan yayınevleri zarar ettiği gibi, yazarlar da diledikleri k ra ulaşamadı. 

Yazara yüzde 15 
Kitabın satış gelirinden elde edilen gelirin yaklaşık yüzde 15'i yazara bırakılıyor. Kalan bölümden yüzde 15'i yayınevine, yüzde 40'ı ise dağıtım ve pazarlama şirketine verilirken, yüzde 15'i sanayi maliyetlerini karşılıyor. Yüzde 15'i de vergi, ilan ve reklam giderlerine harcanıyor. Bu arada korsan kitapların toplam cirosu, geçen yıl 200 milyon YTL'ye ulaştı. Bu nedenle kültür yayıncılarının 40 milyon YTL kayba uğradığı tahmin ediliyor. 
Türkiye'de kitap yazarak geçinebilen yazarlar arasında Yaşar Kemal, Vedat Türkali, Orhan Pamuk, Ayşe Kulin, Soner Yalçın, Buket Uzuner ve Perihan Mağden bulunuyor. Bir yazarın yalnızca kitaplarının satışından elde ettiği gelirle geçinebilmesi için, yayımlanan kitaplarının en az 50 bin adet satılması gerekiyor. 




</TEXT>
</DOC>
