<DOC>
<DOCNO> 373625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/son/sonyas04.html </URL>
<DATE> 2005/08/28/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
7. New York Türk Filmleri Festivali 24 Eylül'de başlıyor... 
</HEADLINE>
<TEXT>

     7. New York Türk Filmleri Festivali 24 Eylül'de sinemaseverlerle buluşmaya hazırlanıyor. 
     Açılışı geçen yılın gişe rekortmeni GORA ile yapılacak festivalde yer alacak uzun ve kısa metrajlı 27 filmden bazıları New York dışında üç eyalette daha gösterilecek. 
     New York'ta ''Türk sanatı ve kültürünü öne çıkarmak'' ilkesiyle hareket eden sivil toplum kuruluşu Moon and Stars Project'in faaliyetleri kapsamında düzenlenen festivalde bu yıl 12 uzun, 13 kısa metrajlı film ile iki belgesel gösterilecek. 
     Festival Direktörü Mevlüt Akkaya, A.A muhabirine yaptığı açıklamada, New York Türk Filmleri Festivali'nin özellikle son 4 yıl içinde büyük gelişme kaydettiğini söyledi. 
     Amaçlarının Türk sinemasını Amerikan film endüstrisi ve seyircisine tanıtmak olduğunu belirten Akkaya, Amerikan seyircisinin Türk sinemasını tanımıyor olmasının kendisini yıldırmadığını ve başlangıçta sadece yüzde 10 olan Amerikalı izleyici sayısının son yıllarda yüzde 40'a ulaştığını anlattı. 
     Akkaya, kar amacıyla değil, gönüllü bir faaliyet olarak yürütülen festivalin son yıllardaki ortalama izleyici sayısının 3 binin üzerinde olduğunu da belirtti. 
     Mevlüt Akkaya, bu yılki festivale GORA filminin yönetmeni Ömer Faruk Sorak, Yazı Tura'nın yönetmeni Uğur Yücel ile başrol oyuncuları Olgun Şimşek ve Kenan İmirzalıoğlu'nun katılacağını kaydetti. 
     Festival programını belirlerken izleyicilerin beklentileriyle kalite ölçütünü dikkate aldıklarını söyleyen Akkaya, Türk sinemasında gün geçtikçe hem daha kaliteli hem de ticari başarı yakalayabilen filmler üretildiğine dikkat çekti. Bu rüzgarın iyi yakalanması durumunda Türk sinemasının yurtdışında tanıtımı konusunda başarılı sonuçlar elde edilebileceğini ifade eden Akkaya, en büyük amaçlarından birinin Türk filmlerinin ABD'deki sinemalarda gösterime girmesini sağlamak olduğunu belirtti. 
     Akkaya, ''Yıl boyunca Türk sinemasını çok iyi takip ediyorum. Bu sene Türk sinemasında iki sürpriz gerçekleşti. 'Karpuz Kabuğundan Gemiler Yapmak' ve 'Yazı Tura' adlı çok başarılı filmler Türk sinemasına iki yeni yönetmen kazandırdı'' dedi. 
     Açılışı GORA ile yapılacak 7. New York Türk Filmleri Festivali, Uğur Yücel'in Yazı Tura adlı filmiyle son bulacak. 
     Her yıl olduğu gibi bu yıl da Manhattan'daki Antology Film Archives binasında düzenlenecek festivalde Gora, Duvara Karşı, Bulutları Beklerken, Gönül Yarası, Yengeç Sepeti, En Garde, Eğreti Gelin, Kısa ve Acısız, Kebab Connection, Karpuz Kabuğundan Gemiler Yapmak, Hırsız Var ve Yazı Tura adlı uzun metrajlı Dünyanızı Temiz Tutun, İnsan Evladı, Diş İçin Göz Çıkarmak, Kaska, Uyku Sonra, Bıyık, Teresa, Kısmet, Marlis, Naylon Düşler, Toz, Bekleyolu ve Ölü Fotoğraf adlı kısa metrajlı filmler ile Sırtlarındaki Hayat ve Paralel Yolculuklar adlı belgeseller gösterilecek. 
     7. New York Türk Filmleri Festivali, 24 Eylül- 2 Ekim günleri arasında düzenlenecek. Türk Kültür Vakfı'ndan sağlanan destekle New York Türk Film Festivali'nde gösterime girecek filmlerden bazıları Tempe, Arizona Madison, Wisconsin ve Seattle, Washington'da da sinemaseverlerle buluşacak. 
     
</TEXT>
</DOC>
