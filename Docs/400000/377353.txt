<DOC>
<DOCNO> 377353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/son/sonspo16.html </URL>
<DATE> 2005/09/10/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Avrupa Bayanlar Basketbol Şampiyonası... Türkiye 78 - Letonya 81 
</HEADLINE>
<TEXT>

     30. Avrupa Bayanlar Basketbol Şampiyonası beşincilik-sekizincilik klasman grubundaki ilk maçında Türkiye, Letonya'ya 81-78 yenildi. 
     Karşılaşmaya hücumda etkili başlayan Türkiye, Şebnem ile dış şutlarda, Yasemin ile de pota altında başarı yakalayınca 5. dakikayı 17-9 üstün geçti. Nevriye'nin de skora katkı yapmasıyla oyundaki üstünlüğünü devam ettiren Türkiye, savunmasında da başarılı olunca ilk çeyreği 26-17 önde tamamladı. 
     2. periyotta çok fazla top kaybı yapan ay-yıldızlılar, hücumda da sayı bulmakta zorlanınca 15. dakikada fark 6 sayıya indi. 
     Bu periyodun 2. bölümünde de top kayıplarına devam eden ay-yıldızlılar, Letonya'nın dış şutlarına engel olamayınca aradaki fark kapandı ve Letonya 18. dakika içinde 43-38'lik skorla öne geçti. 
     Oyunun kontrolünü bu dakikadan sonra da elinde tutan Letonya, devreyi 45-43 üstün tamamladı. 
     3. çeyreğe tam saha baskı yaparak başlayan Türkiye, hücumdaki sıkıntılarına da bir türlü çözüm bulamayınca fark daha da açıldı ve 26. dakika 56-51 Letonya üstünlüğüyle geçildi. Savunmada biraz daha istekli gözüken ve Nevriye'nin sayılarıyla aradaki farkın daha da açılmasına izin vermeyen bayan milliler, bu çeyreği de 64-60 geride bitirdi. 
     Son periyotta sahada tam bir Türkiye fırtınası vardı. Türkiye çok iyi başlayan Türkiye, Nevriye ile bulduğu üst üste basketlerle 6-0'lık seri yakalayarak 32. dakikada farkı 2 sayıya indirdi 66-64. Kublina ve Jekabsone'nin sayılarıyla tekrar oyunun kontrolünü eline geçiren Letonya, 37. dakikaya 74-69 önde girdi. Milli takımın en skorer oyuncusu Nevriye'nin sayılarıyla oyundan kopmayan ay-yıldızlılar, bitime 1 dakika kala farkı 1 sayıya indirse de 76-75 hücumda yanlış şut seçimleri yapınca Letonya kontrolü yeniden eline aldı ve karşılaşmadan 81-78 galip ayrıldı. 
     Türkiye, bu yenilgiyle ilk 5 takım arasına girip gelecek yılki Dünya Şampiyonası finallerine gitme hakkını da kaybetmiş oldu. 
     Türkiye, yarın saat 13.45'de Polonya ile yedincilik maçı yapacak. 
     Günün diğer klasman maçlarında Yunanistan, Romanya'yı 67-61, Sırbistan-Karadağ, Almanya'yı 73-57, Fransa da Polonya'yı 73-71 yendi. 
     
     
Salon Atatürk. Hakemler Gianluca Mattioli xx İtalya , Andrej Jersan xx Slovenya . Türkiye Birsel x, Şebnem xx 9, Esmeral x 3, Nevriye xxx 28, Yasemin xx 13, Aylin x, Nilay xx 7, Serap x 4, Korel x 3, Şaziye xx 11, Müjde x. Letonya Jansone xx 6, Eglite xx 7, Basko xx 6, Jekabsone xxxx 30, Kublina xxx 14, Tare xx 6, Azace xxx 8, Teilane x 2, Zike x 2, Brumermane x. 1. periyot 26-17. Devre 45-43 Letonya lehine . 3. periyot 60-64. 
     
</TEXT>
</DOC>
