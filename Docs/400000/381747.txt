<DOC>
<DOCNO> 381747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/ekonomi/eko04.html </URL>
<DATE> 2005/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Cep telefonunda vergi rekoru Türkiye'de 
</HEADLINE>
<TEXT>


Yüzde 44'e varan oranlarla en yüksek 'cep' vergisi rekorunu elinde bulunduran Türkiye'de her kullanıcı yılda ortalama 73 dolar vergi ödüyor 


Dünya GSM Birliği gelişmekte olan ülkelerde sosyal ve ekonomik büyüme için cep telefonu sahipliği ve kullanımındaki yüksek vergilerin düşürülmesi gerektiğini açıkladı. 
Birlik, gelişmekte olan 50 ülke içinde bu alanda uygulanan vergilerin en yükseğinin Türkiye'de olduğunu belirtti. Türkiye'de cep telefonu sahip olma ve kullanımında yüzde 44'e varan vergi oranı uygulandığı açıklanarak, ortalama olarak her kullanıcının yılda 73 dolarlık vergi ödediği vurgulandı. Araştırma kapsamındaki 50 ülkeden 16'sında vergi oranı yüzde 20'yi aşıyor. 14 ülkede ise kullanıcılar ortalama olarak yılda 40 doların üzerinde vergi ödüyor. Yüksek vergilerin kaçak cep telefonu pazarını büyüttüğü, gelişmekte olan 50 ülkede bu durumdan dolayı 2.7 milyar dolarlık vergi kaybı yaşandığının altı çizildi. 
Birlik, gelişmekte olan ülkelerde cep telefonu kullanımının yayılması için 30 dolar seviyesinde cep telefonlarının üretilip satılması için çalışma başlatıldığını ama yüksek vergilerin telefonların fiyatlarını beklenenin üzerine çıkardığını da açıkladı. 


</TEXT>
</DOC>
