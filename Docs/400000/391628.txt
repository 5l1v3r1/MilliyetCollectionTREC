<DOC>
<DOCNO> 391628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/yasam/axyas01.html </URL>
<DATE> 2005/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
eBay'in Başkanı gücünü korudu 
</HEADLINE>
<TEXT>


Fortune'a göre, eBay'in Başkanı Meg Whitman, bu yıl da ABD'nin en güçlü işkadını. Onu Xerox'un Başkanı Mulcahy ve Sara Lee'nin Başkanı Barnes izliyor 


İnternetteki açık artırma sitesi eBay'in 49 yaşındaki başkanı ve yöneticisi Meg Whitman, ABD'nin en güçlü işkadını seçildi. 
İş ve ekonomi çevrelerine hitap eden Amerikan Fortune dergisi, bu yılın iş dünyasındaki en güçlü 50 kadını seçti. Geçen yılki listede de ilk sırada yer alan Whitman yine birinciliğe yerleşirken, geçen yıllarda defalarca listede birinci olan bilgisayar şirketi Hewlett-Packard'ın HP eski yöneticisi Carly Fiorina ise bu yıl listede yer alamadı. Fiorina'nın HP'deki işine şubat ayında son verilmişti. 
En güçlü işkadınları listesinde Whitman'ı takip eden Xerox Başkanı ve yöneticisi Anne Mulcahy 52 ikinci olurken, Sara Lee'nin Başkan ve yöneticisi Brenda Barnes 51 üçüncü, televizyon dünyasının önde gelen ismi ve Harpo'nun Başkanı Oprah Winfrey 51 dördüncü, Avon'un Başkan ve yöneticisi Andrea Jung 47 ise beşinci oldu. 

Stewart gerilerde 
Listede en genç isim olarak yer alan General Electric'in 39 yaşındaki başkan ve yöneticisi Charlene Begley 20, yattığı hapis cezasından sonra listeye yeniden dönüş yapan Martha Stewart ise 21. sırada kendisine yer bulabildi. 


</TEXT>
</DOC>
