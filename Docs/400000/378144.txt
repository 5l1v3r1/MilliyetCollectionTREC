<DOC>
<DOCNO> 378144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sonspo36.html </URL>
<DATE> 2005/09/13/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Beşiktaş'ta, Malmö maçı hazırlıklarını sürdürdü... 
</HEADLINE>
<TEXT>

     Beşiktaş, UEFA Kupası 1. tur ilk maçında İsveç’in Malmö takımıyla 15 Eylül Perşembe günü yapacağı karşılaşmanın hazırlıklarını sürdürdü. 
     Siyah-beyazlılar, BJK Nevzat Demir Tesisleri’nde, teknik direktör Rıza Çalımbay yönetiminde yapılan akşam antrenmanında, ısınma hareketlerinin ardından tam sahada çift kale maç yaptı. 
     Almanya’da tedavi olan kaleci Volkan Ünlü’nün katılmadığı antrenmanda, sakatlıkları bulunan Adem Dursun, Ailton ve Mustafa Doğan düz koşu yaptı. Kulüp doktorları, Ailton ve Adem Dursun’un Malmö maçında forma giyemeyeceklerini, Mustafa’nın ise önemli bir sorununun olmadığını ve yarın takımla çalışmalara katılacağını bildirdi. 
     Bu arada, antrenman sonrası 20 kişilik kamp kadrosu da açıklandı. 
     Takım tesislerde kampa girerken, sakat futbolcular Ailton, Adem ve akşam antrenmanında yüzüne takılan maskeyle çift kale maçta görev yapan Gökhan ile kart cezalısı Okan Buruk kadroda yer almadı. 
     Beşiktaş, yarın akşam yapacağı antrenmanla Malmö maçı hazırlıklarını tamamlayacak. Teknik direktör Rıza Çalımbay da BJK Nevzat Demir Tesisleri’nde saat 16.00’da basın toplantısı yapacak. 
     Öte yandan, kulüp başkanı Yıldırım Demirören’in, Futbol Federasyonu Profesyonel Futbol Disiplin Kurulu’nun Beşiktaş’a verdiği 1 maç saha kapatma cezasının Tahkim Kurulu tarafından para cezasına 
     çevrilmesiyle ilgili, yarın basın toplantısı düzenleyeceği bildirildi. 
     
</TEXT>
</DOC>
