<DOC>
<DOCNO> 351792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sondun54.html </URL>
<DATE> 2005/06/14/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Blair ve Chirac Paris'te biraraya geldi... 
</HEADLINE>
<TEXT>

     Fransa Cumhurbaşkanı Jacques Chirac, İngiltere Başbakanı Tony Blair ile Paris’te biraraya geldi. 
     İngiltere Başbakanı Blair, görüşmenin ardından düzenlenen basın toplantısında, Fransa ve Hollanda’daki AB anayasası referandumlarında "hayır" oyları çıkmasının ardından AB’nin birkaç aylık "bir düşünme dönemine girmesini" istedi. 
     "Avrupa’ya, güvenlik ve küreselleşme gibi kilit konularda ihtiyacı olan yönün verilmesi" gerektiğini belirten Blair, "Fransa ile Almanya’nın her zaman için AB bünyesinde önemli bir rol oynamaya devam edeceğini, ancak artık Avrupa’nın eskiden olduğu gibi yönetilebilmesinin mümkün olmadığını, bu konuyu müzakere etmeye ihtiyaçları bulunduğunu" söyledi. 
     AB bütçesi konusunda da Chirac’la aralarında "derin anlaşmazlıklar" bulunduğunu belirten Blair, "Chirac’la görüşmesinin çok dostça geçtiğini, ancak bu konuda derin anlaşmazlıklar bulunduğunu ve bu görüş ayrılıklarının giderilmesinin zor olduğunu düşündüğünü" kaydetti. 
     Bu arada Fransa Cumhurbaşkanlığı sözcüsü, Chirac’ın bu konuda, Brüksel’deki zirvede "adil ve makul bir anlaşmaya varılması" dileğinde olduğunu bildirdi. 
     Sözcüye göre Chirac, "Avrupa’nın içinde bulunduğu siyasi kriz ortamına mali zorlukların da eklenmemesinin" önemine değinerek, "Avrupalıların, Brüksel’deki zirvede Konsey’in birlik ve bütünlük düşüncesiyle daha da ileriye gidebileceği kapasiteye sahip olduğunu göstermesini istediğini" belirtti. 
     
     İRAN’IN NÜKLEER PROGRAMI 
     Cumhurbaşkanlığı sözcüsü ayrıca, iki liderin, İran’ın uranyum zenginleştirme veya dönüştürme faaliyetlerinden "tamamen vazgeçmesinin" sağlanması konusunda kararlı olduklarını ifade ettiklerini bildirdi. 
     Sözcü, iki liderin görüşmesine katılan BM Genel Sekreteri Kofi Annan’ın da "Avrupa’nın bu konudaki gayretlerinden memnun olduğunu" söylediğini açıkladı. 
     
</TEXT>
</DOC>
