<DOC>
<DOCNO> 392045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/son/sonyas07.html </URL>
<DATE> 2005/11/03/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Genç kızın takma bacağını çaldılar 
</HEADLINE>
<TEXT>

     ABD'nin Los Angeles kentinde, bir genç kızın ailesinin evini soyan hırsızlar, kızın takma bacağını da çaldı. 
     16 yaşındaki Melissa Huff'un annesi Lisa Huff, yerel KCAL9 televizyonuna yaptığı açıklamada, evlerine 2 gün önce hırsız girdiğini ve hırsızların para ve değerli eşyalarla birlikte kızlarının takma bacağını da çaldığını söyledi. 
     2 yıl önce trafik kazası geçiren kızlarının bacağının bir ameliyatta kesilmek zorunda kaldığını belirten anne, ''Bu zalimce... O bacağı ne yapacaklar ki'' diye konuştu. 
     Çalınan protezin özel bir türde olduğu ve genç kızın bu protezle softball oynayabildiği belirtildi. 
     Hırsızlık olayının ardından California'daki bir sigorta şirketi, Melissa'ya 5-9 bin dolarlık yeni bir takma bacak hediye etme sözü verdi. 
     
</TEXT>
</DOC>
