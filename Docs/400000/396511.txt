<DOC>
<DOCNO> 396511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/son/soneko11.html </URL>
<DATE> 2005/11/20/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
TOKİ Başkanı Bayraktar Terörden sonra en büyük sorun 'Gecekondu' 
</HEADLINE>
<TEXT>

     Toplu Konut İdaresi TOKİ Başkanı Erdoğan Bayraktar, Türkiye'de dış borç ve terörden sonra en büyük problemi gecekondu sorununun oluşturduğunu bildirdi. 
     Bayraktar, Mimar ve Mühendisler Grubu'nun MMG çalışma toplantısında yaptığı konuşmada, 2002 yılı sonunda göreve geldiğinden bu yana 150 bin konutun inşaatını başlattıklarını, 2007 yılı sonuna kadar 200 bini alt gelir grubuna yönelik olmak üzere 250 bin konut üretimi gerçekleştirmeyi öngördüklerini söyledi. 
     1950'de göçlerle başlayan hızlı kentleşme sürecinin çarpık yapılaşmayı beraberinde getirdiğini, büyük şehirlerde görülen gecekondulaşmanın imar aflarıyla 50 vilayete kadar yaygınlaştığını anlatan Bayraktar, imarsız, ruhsatsız konut sayısına işaret ederek, ''Ülkemizde dış borç ve terörden sonra en büyük problem, gecekondu problemidir. Şehirlerdeki mevcut konutların yarıdan fazlasını yenilemek gerekiyorsa, oturup düşünmemiz gerekir'' dedi. 
     Kentsel dönüşüm için 66 belediye ile ön anlaşma yaptıklarını, Erzincan'da 2 bin gecekonduyu yıkıp modern bir yerleşim yeri kurduklarını belirten Bayraktar, gecekondu dönüşümünün zor bir iş olduğunu, kendilerini masum göstererek konuyu istismar etmek isteyenler bulunduğunu vurguladı. 
     Bir soru üzerine, devletin konut üretimi işi içinde bulunmasını savunan Erdoğan Bayraktar, ipoteğe dayalı uzun vadeli konut finansmanı sistemini de yararlı bulduğunu belirtti. 
     TOKİ Başkanı Bayraktar, konut fiyatlarındaki artışı değerlendirirken de, Nisan ayında fiyatların oturacağı, biraz gerileme görülebileceği, talebin de azabileceği düşüncesini dile getirdi. 
     Erdoğan Bayraktar, önümüzdeki dönemde altyapısı hazırlanmış arsa üretimine, büyük şehirlerde uydu kentler kurmaya, fakirlere yönelik konut üretimine ağırlık vereceklerini bildirdi. 
     
</TEXT>
</DOC>
