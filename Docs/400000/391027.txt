<DOC>
<DOCNO> 391027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sondun17.html </URL>
<DATE> 2005/10/31/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Deprem bölgesinde açlıktan ölüm olabilir .. 
</HEADLINE>
<TEXT>

     Pakistan'ı 8 ekimde vuran depremin ardından, kötü beslenmeye bağlı olarak çok sayıda kişinin ölmesinden endişe ediliyor. 
     Dünya Gıda Programı DGP Koordinatörü Michael Jones, depremin vurduğu dağlık bölgelerde gıda yetersizliği görüldüğünü, bundan en fazla etkilenenlerin kadın ve çocuklar olduğunu belirtti. 
     Jones, ''Bir ay içinde kötü beslenmeye bağlı olarak bazı hastalıkların ortaya çıktığını göreceğiz ve insanlar ölmeye başlayacak. Bunun açlıktan olduğunu söyleyecekler, ancak bu organizmanın zayıflamasından kaynaklanacak'' dedi. 
     Michael Jones, bu dağlık bölgelerde zaten yüz çocuktan 60'ının kronik olarak kötü beslendiğini, yüz çocuktan 10'unun da kötü beslenmeye bağlı olarak raşitizm hastası olduğunu vurguladı. 
     BM kuruluşu DGP, 2,3 milyon kişiye kar yağışı başlamadan önce gıda yardımı gerektiğini ve acil olarak 100 milyon dolar para yardımına ihtiyaç duyulduğunu belirtti. 
     İsviçre'nin Cenevre kentinde yapılan Pakistan'a bağış konferansında, bu ülkeye ek yardım 580 milyon dolar olarak belirlenmişti. Uluslararası yardım örgütü Oxfam ise bu ülkeye söz verilen yardımın, depremzedelerin ihtiyaçlarını karşılamak için ''çok az'' olduğunu bildirmişti. 
     BM yetkilileri, uluslararası toplumun Pakistan'a söz verdiği bu yardımın hemen bölgeye ulaşmaması durumunda, resmi rakamlara göre 55 bin olarak açıklanan ölü sayısının artacağı uyarısını her defasında yineliyor. 
     
</TEXT>
</DOC>
