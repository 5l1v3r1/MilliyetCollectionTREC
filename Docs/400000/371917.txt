<DOC>
<DOCNO> 371917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sonspo26.html </URL>
<DATE> 2005/08/22/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Galatasaray, Avrupa'da da Ali Sami Yen'de... 
</HEADLINE>
<TEXT>

     Galatasaray'ın UEFA Kupası'ndaki karşılaşmalarını, Ali Sami Yen Stadı'nda yapabilme şansının doğabileceği açıklandı. 
     UEFA'nın kriterlerine uygun olmaması gerekçesiyle Avrupa kupası maçlarının oynanmasına izin verilmeyen Ali Sami Yen Stadı'nda, yenilenen eski açık tribünün altının bu normlarda yapılması, UEFA Kupası maçlarının burada yapılması olasılığını doğurdu. 
     Stattan sorumlu yönetici Fatih Gökşen, yeniden yapılan eski açık tribünün UEFA normlarına uygun olarak gerçekleştirildiğini ifade ederken, ''Bu tribünün altında UEFA büroları, hakem, soyunma ve sağlık odaları bulunacak. UEFA, bu merkezleri görünce memnun kalırsa Avrupa'daki maçlarımızı, Atatürk Olimpiyat Stadı yerine Ali Sami Yen Stadı'nda yapma izni verebilir'' dedi. 
     Gökşen, eski açık tribünün koltukların yerleştirilmesi işleminin bittiğini, iç yapılanması ve çevre düzenlenmesinin ardından ay başında hizmete gireceğini söyledi. 
     Sivasspor maçında bu tribüne taraftarları alacaklarını kaydeden Gökşen, bu karşılaşmada 6 bin 800 Galatasaray taraftarının daha tribünlerde olacağını sözlerine ekledi. 
     
</TEXT>
</DOC>
