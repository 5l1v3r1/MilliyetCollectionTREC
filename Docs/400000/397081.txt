<DOC>
<DOCNO> 397081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sonspo26.html </URL>
<DATE> 2005/11/22/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Blatter Milli maçlardan önce ulusal marşlar çalınmasın 
</HEADLINE>
<TEXT>

     Uluslararası Futbol Federasyonları Birliği FIFA Başkanı Sepp Blatter, milli maçlardan önce iki takım taraftarları arasında çıkabilecek muhtemel gerginliğin azaltılması için ulusal marşların çalınmaması gerektiğini söyledi. 
     İsviçre'nin Schweizer Illustrierte dergisine açıklamalarda bulunan Blatter, Türkiye ile İsviçre arasında yapılan play off ilk maçında İsviçreli taraftarların İstiklal Marşı'nı ıslıklaması üzerine başlayan tartışmalara, yeni bir boyut kazandırarak, milli maçlar öncesinde ulusal marşların çalınmaması önerisini getirdi. 
     Blatter, ulusal marşların ıslıklanmasını ''çok saygısızca'' bulduğunu ifade ederek, ''Ulusal marşların ıslıklanması çok saygısızca bir davranıştır. Ayrıca bu davranış, ulusal gurura da hakarettir. Kendi kendime ulusal marşların çalınması zorunlu mudur diye soruyorum. Bunu en azından tartışabiliriz'' dedi. 
     FIFA Başkanı ayrıca, tansiyonu yüksek maçların tarafsız sahada oynanması gerektiğini de dile getirdi. Blatter, ''Tansiyonu yüksek maçların tarafsız sahada oynanmasının daha iyi olduğunu düşünüyorum. Son Türkiye-İsviçre maçında, kazanan takım bir hırsız gibi daha galibiyetini kutlamadan soyunma odasına kaçmak zorunda kaldı. Maçlardan sonra futbolcuların el sıkışması konusunda ısrarcı olmalıyız'' diye konuştu. 
     
     FIFA SÖZCÜSÜ HERREN ''BLATTER'İN KİŞİSEL GÖRÜŞÜDÜR'' 
     Öte yandan FIFA Sözcüsü Andreas Herren, yaptığı açıklamada, Blatter'in görüşlerinin kişisel olduğunu ve FIFA'nın resmi görüşü olmadığını belirterek, ''Bunlar Sepp Blatter'in kişisel görüşleridir. Konu, İstanbul'daki olayları tartışmak ve karara varmak için toplanacak FIFA Disiplin Komitesi toplantısına kadar gündemde olmayacak. İstanbul'daki olaylarla ilgili dinlenecek kişi sayısı 30'a yakın. Bunlar dinlendikten sonra karara varılacak. Sanırım, 9 Aralık'a kadar bir karara varılamaz, çünkü konu bir çok araştırma ve soruşturma gerektiriyor'' ifadelerini kullandı. 
     
</TEXT>
</DOC>
