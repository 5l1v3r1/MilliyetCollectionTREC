<DOC>
<DOCNO> 367116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sontur21.html </URL>
<DATE> 2005/08/04/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Otostop yapan telekız ve travestileri gasp ediyorlardı 
</HEADLINE>
<TEXT>

     Travesti ve telekızlara müşteri gibi davranarak otomobillerine aldıktan sonra gasp eden 4 kişi polis tarafından yakalandı. 
     Emniyet yetkililerinden alınan bilgiye göre, Alınteri Bulvarı ve Batıkent çevresinde travestilere, telekızlara yönelik gasp olaylarının artması üzerine Asayiş Şube Gasp Büro Amirliği ekipleri, bu bölgelerde yoğun önlemler alarak çeşitli yerlere "pusu" attılar. 
     Belirlenen eşkallerden hareket eden polisler, önceki gece bir arabanın içerisinde şüpheli durumda bulunan L.Ş., Ş.K., A.A. ve Ü.Ş.’yi gözaltına aldı. Bu kişilerle birlikte 3 adet kurusıkı tabanca, "sallama" tabir edilen bir uzun bıçak, 3 adet sahte plaka ve daha önce gasp edilen çeşitli kişilere ait kimlik kartları bulundu. 
     Söz konusu kişilerin bir süre önce Eryaman’da O.Ç. adlı travestiyi müşteri gibi araçlarına aldıktan sonra gasp ettikleri tespit edildi. 
     Batıkent’te müşteri bekleyen D.B. ve Y.Y. adlı telekızları da müşteri gibi araçlarına aldıktan sonra gasp ettikleri belirlenen zanlıların, D.B. ve Y.Y.’yi gasp ettikten sonra çırılçıplak soyarak, vücutlarında sigara söndürdükleri ve bıçakla işkence yaptıkları ortaya çıktı. 
     Gaspçıların, F.Ö. isimli telekızı da aynı yöntemle gasp ederek para ve mücevherlerini aldıkları bildirildi. 
     Zanlıların, M.G. adlı bir vatandaşın da seyir halindeyken otomobilinin önünü keserek, para ve kredi kartlarını gasp ettikleri ortaya çıktı. 
     Gasp edilen kişiler tarafından teşhis edilen 4 kişiden Ü.Ş. 
     mahkeme tarafından serbest bırakılırken,diğer 3 kişi tutuklanarak cezaevine gönderildi. 
     
</TEXT>
</DOC>
