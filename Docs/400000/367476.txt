<DOC>
<DOCNO> 367476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/ekonomi/eko02.html </URL>
<DATE> 2005/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Halkbank pahalı mevduattan kurtarılacak 
</HEADLINE>
<TEXT>


Halkbank özelleştirmesi için Vakıfbank'ın halka arzı beklenecek. Hazırlık için bankanın bono tahvil stoku aşamalı olarak sıfırlanacak. Banka, buradan sağlayacağı kaynakla erken ödeme yaparak pahalı mevduattan kurtulacak 

Ahmet Erhan Çelik - Ankara 

Halk Bankası'nın özelleştirme sürecinin başlatılması için öncelikle Vakıflar Bankası'nın yapacağı halka arzın beklenmesi kararı alındı. Vakıfbank hisselerinin ekim ayından itibaren satışının planlandığı öğrenilirken, Halk Bankası için alınan bekleme kararı, "piyasaya iki banka çıkararak arz fazlası yaratmamak" şeklinde açıklandı. 
Özelleştirme işlemlerini yürütecek komisyonun ise Türk Telekom ihalesinde olduğu gibi ilgili kurumların yetkililerinden oluşacak özel bir heyet tarafından yürütülmesi görüşü ağırlık kazandı. Ancak Devlet Bakanı Ali Babacan'ın henüz bu konuda net bir karar alamadığı bildirildi. 

Kritik sorun 
Halk Bankası özelleştirmesi, Telekom benzeri bir komisyon eliyle gerçekleştirilirse danışman firmanın da en erken önümüzdeki yılbaşından sonra belirlenebileceği tahmin ediliyor. 
Halk Bankası özelleştirilmesinde kritik sorun bankanın elindeki özel tertip tahvillerin nasıl itfa edileceği konusunda odaklanıyor. Hazine bu yıl sonuna kadar 2 milyar YTL civarında geri ödeme yaparak özel tertip tahvil tutarını 14 milyar 260 milyon YTL'ye indirecek. Bugüne kadar Hazine'nin ikincil piyasada işlem görmeyen özel tertip k ğıtları zamanında geri ödediği belirtilirken, k ğıt stokunun sıfırlanması için aşamalı bir plan hazırlandı. 

Pahalı mevduat 
Plana göre, özel tertip tahvillerin toplamı 2006'da 11 milyar 640 milyon YTL'ye, 2007'de 8.4, 2008'de 6.7, 2009'da 5.8 milyar YTL'ye kadar indirilecek. Özel tertip tahviller 2014'te sıfırlanacak. 
Halk Bankası yönetimi ise Hazine'nin yaptığı ödemeleri üç ayrı biçimde değerlendirmeyi planlıyor. Öncelikle büyük ve blok durumdaki pahalı mevduat serbest bırakılacak. Yani söz konusu mudilere fazladan faiz ödenmeyeceği ve paralarını çekebilecekleri bildirilecek. Halk Bankası bu yolla, gitmesi de gelmesi de "tehlikeli" kabul edilen büyük mevduatlardan kurtulacak. Hazine ödemelerinden gelecek paranın belli kısmının krediye dönüştürülmesi öngörülürken, geri kalan kısmıyla da Hazine'nin borçlanma senetlerinden satın alınmaya devam edilecek. 


</TEXT>
</DOC>
