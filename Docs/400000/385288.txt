<DOC>
<DOCNO> 385288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/son/sonspo01.html </URL>
<DATE> 2005/10/09/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Afrika'da sürpriz gece Appiah garantiledi, Boliç’ten hat-trick... 
</HEADLINE>
<TEXT>

     Afrika Kıtası’nda dün, sürprizlerin günüydü... Gana, Togo, Angola ve Fildişi tarihinde ilk kez Dünya Kupası’na katılmayı garantiledi. Kamerun, Senegal ve Nijerya gibi dişli ekipler ise Almanya’ya seyirci olarak gelecek 
     
     Appiah garantiledi 

     2006 Dünya Kupası yolcuları yavaş yavaş belirleniyor... Fenerbahçe’nin orta sahadaki yıldızı Stephen Appiah’ın formasını giydiği Gana, Cape Verde’yi 4-0 mağlup edip tarihinde ilk kez Dünya Kupası’nda mücadele etme hakkını elde etti. Afrika’da Togo, Angola ve Fildişi de tarihlerinde ilk kez Dünya Şampiyonası’na katılacak. 2002 Dünya Kupası’nda çeyrek final oynayan Senegal ile şampiyonanın gediklisi Nijerya ise Almanya’da yer alamayacak. 
     
     Boliç’ten hat-trick 

     Mısır ile berabere kalıp 2006 şansını geri çeviren Kamerun’da Galatasaray’ın iki yıldızı Song ve Saidou forma giyerken, Afrika Aslanları 90. dakikada penaltı kaçırdı. Mısır’ın Shawsky ile bulduğu golün asistini Beşiktaşlı Ahmed Hassan yaptı. 8.grupta iddiası bulunmayan Bulgaristan ise Lazarov’un şov yaptığı karşılaşmada Macaristan’ı 2-0 yendi. Lazarov ülkesinin 2.golünü attı. Bosna, San Marino’yu 3-0 yenerken, goller İstanbulsporlu Elvir Boliç’ten geldi. 
     
     Hollanda da 2006’da 

     Avrupa Kıtası’ndan 2006 Dünya Kupası’na katılmayı garantileyen ekip Hollanda oldu. Güçlü Çek Cumhuriyeti’ni deplasmanda 2-0’lık sonuçla deviren Hollanda Almanya biletini kaptı. Grubumuzdaki karşılaşmada ise Ukrayna, Arnavutluk’la 2-2 berabere kaldı. 
     
     Diğer sonuçlar 

     Finlandiya-Romanya 0-1. 
     Rusya-Lüksemburg 5-1. 
     Slovakya-Estonya 1-0. 
     Kıbrıs Rum Kesimi-İrlanda 0-1. 
     İsrail-Faroe Adaları 2-1. 
     İskoçya-Belarus 0-1. 
     Kuzey İrlanda-Galler 2-3. 
     İngiltere-Avusturya 1-0. 
     Litvanya-Sırbistan Karadağ 0-2. 
     Bosna-San Marino 3-0. 
     Hırvatistan-İsveç 1-0. 
     Norveç-Moldova 1-0. 
     
</TEXT>
</DOC>
