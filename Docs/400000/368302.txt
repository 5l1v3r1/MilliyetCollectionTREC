<DOC>
<DOCNO> 368302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sondun36.html </URL>
<DATE> 2005/08/09/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Rusya İran'a desteğini çekti Nükleer çalışmalar dursun 
</HEADLINE>
<TEXT>

     Rusya, geçtiğimiz hafta İran'a verdiği desteği geri çekerek dün başladığı nükleer çalışmaları durdurmasını istedi. 
     Rusya Dışişleri Bakanlığı'ndan yapılan açıklamada, İran'dan tüm uranyum dönüştürme çalışmasını derhal durdurması ve Uluslararası Atom Enerjisi Kurumu UAEK ile işbirliğine devam etmesi istendi. 
     Açıklamada, ''Uranyumun dönüştürülmesi için yeniden başlanılan çalışmaları derhal durdurmak ve nükleer programıyla ilgili tüm soruları ortadan kaldırmak için UAEK ile yakın işbirliğini sürdürmek akıllı bir karar olacaktır'' denildi. 
     Rusya, geçen salı yaptığı açıklamada, İran'ın uranyum zenginleştirme çalışmalarına yeniden başlama kararına rağmen, bu ülkenin nükleer programına desteğini sürdüreceğini bildirmişti. 
     Rusya Atom Enerjisi Kurumu sözcüsü Nikolai Şingaryov, ''Her zaman İran'ın nükleer yakıt dönüşümünü geliştirme hakkına sahip olduğunu söyledik, bununla birlikte nükleer yakıt dönüşümüne sahip olmayan ülkelerin bunu geliştirmekten kaçınması çağrısında da bulunduk'' demişti. 
     Sözcü, sadece BM'nin alacağı bir karar ya da UAEK'nın bir kararının, Rusya'nın İran ile anlaşmalarını bozması ve bu ülkeyle çalışmasını durdurması için yasal zemin oluşturacağını belirtmişti. 
     
</TEXT>
</DOC>
