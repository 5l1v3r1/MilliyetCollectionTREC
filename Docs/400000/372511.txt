<DOC>
<DOCNO> 372511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sonsiy24.html </URL>
<DATE> 2005/08/24/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
CHP Genel Merkezi ''Ersoy'un açıklamaları gerçek dışıdır'' 
</HEADLINE>
<TEXT>

     CHP Genel Merkezi’nden yapılan açıklamada, sanatçı Bülent Ersoy’un açıklamalarının "gerçekdışı" olduğunu kaydedilerek, "Deniz Baykal ile Bülent Ersoy yüzyüze görüşmemişlerdir. Telefonla görüşmede para konuşulmamıştır" denildi. 
     Bülent Ersoy hakkında "dava açılacağı ve gerekli hukuki yollara başvurulacağı" bildirdi. 
     CHP Genel Merkezi’nin yazılı açıklamasında, bazı gazetelerde çıkan Ersoy’un "Deniz Bey’le telefonda değil, büroda yüz yüze konuştum. İki gazeteci ve bir siyasetçi vardı" ve "O çok büyük bir partinin genel başkanı, Sayın başkan beni telefonla aramıştı ve 100 milyar lira, 100 milyon lira istemişti" açıklamalarının "gerçekdışı" olduğu kaydedildi. 
     Deniz Baykal’ın, Bülent Ersoy’la "yüz yüze görüşmediğinin ve telefonla yapılan görüşmede para konuşulmadığının" ifade edildiği açıklamada, şu hususlara yer verildi 
     "Bülent Ersoy düzenlediği basın toplantısında görüşmede gazeteci ve siyasetçi olmadığını söylemiştir. 
     Her söylediği bir diğeriyle çelişen Bülent Ersoy’un ’Büroda görüştük yanımızda şu kişi vardı’ demesi kesinlikle gerçek dışıdır. 
     Genel Başkan Baykal ile Ersoy arasında bu konuyla ilgili olarak telefon görüşmesi dışında başka bir görüşme olmamıştır. Telefonla yapılan görüşmede de para konuşulmamıştır. 
     Bülent Ersoy’un Genel Başkan Baykal’ı rüşvete aracılık etme ve mafya ile ilişkili gösterme iddiası da asla kabul edilemez. İma yoluyla bile olsa bu tür ilişki söz konusu bile edilemez. 
     Bu nedenle Bülent Ersoy hakkında hukuki yollara başvurulacak ve hakkında dava açılacaktır." 
     
</TEXT>
</DOC>
