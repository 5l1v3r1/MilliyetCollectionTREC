<DOC>
<DOCNO> 361216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/guncel/gun12.html </URL>
<DATE> 2005/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalarda şenlik var 
</HEADLINE>
<TEXT>


KÜLTÜR SANAT 

İstanbul adaları festivalle şenleniyor. Bu yıl ikincisi düzenlenen Uluslararası İstanbul Adalar Festivali kapsamında Büyükada, Heybeliada, Burgazada ve Kınalıada, konserlere, sergilere, film ve tiyatro gösterilerine ev sahipliği yapacak. 
16-24 Temmuz tarihlerinde gerçekleştirilecek olan festivale 300 sanatçı katılacak. Yerel kültürleri evrensel değerler çatısı altında bir araya getirmek ve Adalar'ın kültür ve sanat merkezi olarak öne çıkmasını sağlamak amacıyla düzenlenen festivalin bu yılki teması çok kültürlülük. 
Yunanistan'dan Aliki Kayaloğlu ve Krotola Perküsyon Grubu, Almanya'dan Helmut Eisel Band Music, Filistinli ud sanatçısı Kamilya Jubran, Moğollar, Erkan Oğur-İsmail Demircioğlu, İstanbul Flarmoni Orkestrası, Münip Utandı, Muammer Ketencoğlu, Selim Sesler gibi isimler festival kapsamında konser verecekler. 
Yunanistan'dan 4, Türkiye'den 2 belgesel film gösterimi de gerçekleştirilecek. Festivalde su sporları etkinlikleri de yapılacak. 
13 etkinliği ücretli olan festival, içlerinde Adalar Kaymakamlığı, Adalar Belediye Başkanlığı, cemaat temsilcileri, sivil toplum kuruluşları ve su sporları kulüplerinin de bulunduğu 33 kurum ve kuruluş tarafından düzenleniyor. 


</TEXT>
</DOC>
