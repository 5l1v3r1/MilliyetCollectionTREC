<DOC>
<DOCNO> 374144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sonspo33.html </URL>
<DATE> 2005/08/30/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Gürsoy Immel'in Heinz'i araması üzücü... 
</HEADLINE>
<TEXT>

     Monchengladbachlı futbolcu Marek Heinz’ın transferini Almanya’da bitiren Galatasaray Kulübü İkinci Başkanı Ergun Gürsoy, sportif direktör Bülent Tulun ve eski yöneticilerden Abdurrahim Albayrak İstanbul’a döndü. 
     Atatürk Havalimanı’nda bir açıklama yapan Gürsoy, bu transferin büyük bir ihtimalle gerçekleştiğini ifade ederek, "Teknik heyetin istediği bir futbolcuydu. Monchengladbach da Heinz’a büyük önem veriyor. Daha önceki temaslarımızda Heinz buraya gelmek istiyordu. Galatasaray’ın ismi Monchengladbach’dan daha büyük olduğu için bizi tercih etti" dedi. 
     Eski başbakanlardan Mesut Yılmaz’ın Monchengladbach Kulübü’nün başkanının yakın dostu olmasının işlerini kolaylaştırdığını belirten Gürsoy, "Ödeme ve fiyatta her türlü kolaylığı bize sağladılar, kendilerine teşekkür ederiz. Esas sorumluluğu alan başkanımız Özhan Canaydın’dı, ona da teşekkür ederiz. Kendisi bütün mali zorlukları aşarak bu transferi gerçekleştirdi. Galatasaray’a hayırlı olsun" diye konuştu. 
     
     IMMEL’İN HEINZ’I ARAMASI 
     Gürsoy, basın mensuplarının, Fenerbahçe kaleci antrenörü Immel’in Heinz’ı Galatasaray’a gelmemesi konusunda araması konusunda sorular yöneltmesi üzerine, şunları söyledi 
     "Immel’in Heinz’ı araması gibi bir şey oldu. Ama biz detaylarla ilgilenmiyoruz. O üzücü bir olaydı. Ama ben yine de kendim duymadığım için ihtimal vermiyorum. Bana da söylediler böyle bir şeyi. Olmasa iyi olurdu, bunlar zaman zaman oluyor, işin tuzu biberi." Ergun Gürsoy, Marek Heinz ile 3 yıllık sözleşme imzaladıklarını belirtirken, bu futbolcunun Çek Milli Takımı’nın kampında olduğu ve perşembe günü İstanbul’a gelmesinin beklendiği öğrenildi. 
     Sportif direktör Bülent Tulun ise basın mensuplarının, "Bu yaştaki bir futbolcuya 2 milyon 250 Avroluk bonservis bedeli verilmesi eleştiriliyor" demesi üzerine "Almasaydık yine eleştirilecektik, ayrıca söylenilen paraya almadık, transfer daha aşağı bir miktara gerçekleşti" diye konuştu. 
     Heinz’ın transferi için çaba harcayan eski yönetici Albayrak da bir Galatasaraylı olarak elinden geleni yaptığını kaydederek, "Transfer diyordunuz, alın size transfer" ifadesini kullandı. 
     
</TEXT>
</DOC>
