<DOC>
<DOCNO> 356530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sondun06.html </URL>
<DATE> 2005/06/29/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Avrupa sıcaktan yanıyor 
</HEADLINE>
<TEXT>

     İspanya 60 yılın en kurak yazını yaşarken, İtalyanlar 80 yaşın üstündekileri ve kronik hastalığı olanları takibe aldı. 
     
     ARNAVUTLUK 

     Arnavutluk'ta birkaç günden beri etkili olan sıcak hava dalgasının, yedi kişinin ölümüne neden olduğu bildirildi. Korrieri gazetesinin haberinde, sıcaklığın 38 dereceye kadar yükseldiği ülkenin çeşitli bölgelerinde, 18- 70 yaş arası yedi kişinin aşırı sıcaktan kaynaklanan enfarktüs, kalp krizi veya emboli nedeniyle öldüğü belirtildi. Ulusal Meteoroloji Dairesi yetkilileri, aşırı sıcakların hafta sonuna kadar devam edeceğini açıkladı. 
     
     İTALYA 

     Yaşlılar takibe alındı Sağlık Bakanlığı, ortalama 37 derece sıcaklıktaki İtalya'da, bir milyon yaşlı insanın risk altında olduğunu açıkladı. Seksen yaşının üstünde ve kronik hastalıklara sahip yaşlılar, takibe alındı. Sağlık Bakanı Francesco Storace, olağanüstü bir sıcak havanın geldiğini vurgulayarak, 2003'de yaşananları hatırlattı. İtalya'da 2003'de dört ay içinde 20 bin kişi ölmüştü. Öte yandan İtalyan Tarım Konfederasyonu, hava sıcaklıkları yüzünden 3.5 milyar Euro zarar ettiklerini bildirdi. 
     
     
     İSPANYA 

     40 derecenin üstünde seyreden hava yüzünden İspanya, son 60 yılın en kurak yazını yaşıyor. Ülkede su sıkıntısı çekiliyor. Bilim adamları bu yüzden, yağmur bulutu oluşturmaya çalışıyor. Araştırmayı yürüten Salamanca Üniversitesi'- nden Jesus Vigo, yükselen sıcak havanın soğuk havayla çarpışması sonucu yağmur bulutlarının oluştuğunu, bu modeli hava akımlarını hızlandırmak suretiyle yapay yolla gerçekleştirmeye çalışacaklarını söyledi. İspanya'nınyüzde 30'unun çöle dönme tehlikesiyle karşı karşıya olduğu bildirildi. 
     
     FRANSA 

     Fransa'yı etkisi altına alan aşırı sıcak havada, iki kişi yaşamını kaybetti. Hava şartlarının yol açabileceği ölümlere karşı, Paris ve çevresinde alarm verildi. Dayanılmaz sıcaklar yüzünden Fransa'nın Nancy kentinde bir lisede sınava giren 230 öğrenci serin bodrum kata indirilirken, Sağlık Bakanı Xavier Bertrand acil yardım planı için 180 milyon Euro ayırdıklarını belirtti. 
     
</TEXT>
</DOC>
