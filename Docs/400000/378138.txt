<DOC>
<DOCNO> 378138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sonspo30.html </URL>
<DATE> 2005/09/13/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Galatasaray'ın kalecisi Mondragon Türk vatandaşlığına geçmeye hazır 
</HEADLINE>
<TEXT>

     Galatasaray’ın Kolombiyalı kalecisi Faryd Aly Camilo Mondragon, Türk vatandaşlığına geçebileceğini söyledi. 
     Kız arkadaşı ile birlikte uzun zamandır Türkiye’de bulunmaktan dolayı çok mutlu olduğunu kaydeden Mondragon, bu konudaki isteğini geçen sezon da dile getirdiğini, gerekli işlemlerin yapılması durumunda Türk vatandaşlığına geçebileceğini ifade etti. 
     34 yaşındaki Mondragon, Galatasaray’da 5. sezonunu geçiriyor. 
     
     Gerets Geleceğe ilişkin bütün projelerim Galatasaray üzerine kurulmuştur 

     Galatasaray Teknik Direktörü Eric Gerets, Belçika Milli Takımı Teknik Direktörlüğü görevini üstlenmek gibi bir düşüncesi olmadığını vurgulayarak, ''Geleceğe ilişkin, uzun vadeli bütün projelerim Galatasaray üzerine kurulmuştur'' dedi. 
     Belçikalı teknik adam, sarı-kırmızılı kulübün resmi internet sitesinde yer alan açıklamasında, dün Belçika basınında, bugün de Türkiye basınında önümüzdeki yıl Belçika Milli Takımı'nın teknik direktörlüğünü üstleneceği konusunda bir takım haberler yayınlanmakta olduğuna dikkat çekerek, şunları kaydetti 
     ''Öncelikle belirteyim ki, bu tür haberler doğruyu yansıtmamaktadır. Geleceğe ilişkin, uzun vadeli bütün projelerim Galatasaray üzerine kurulmuştur. Galatasaray Spor Kulübü'nde bulunmaktan ve bu camianın bir mensubu olarak birlikte çalışmaktan son derece mutluyum ve büyük bir keyif almaktayım.'' 

     
</TEXT>
</DOC>
