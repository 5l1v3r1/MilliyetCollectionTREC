<DOC>
<DOCNO> 384690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/yasam/yas01.html </URL>
<DATE> 2005/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk'üm, mutsuzum 
</HEADLINE>
<TEXT>


Tam 5 kıtada, 30 ülkeden 30 bin kişiyle yapılan araştırmada Türkler, 'en mutsuz' 3. millet çıktı. Türklerin yüzde 10'u 'üzgün', tam yüzde 18'i ise 'çok mutsuz' olduğunu söyledi 

Nevsal Elevli 

LONDRA merkezli araştırma şirketi GfK NOP'un 30 ülkede yaptığı araştırma, Türklerin en mutsuz üçüncü millet olduğunu ortaya çıkardı. Aralık 2004 - Şubat 2005 arasında 5 kıtadan 30 bin kişiyle görüşülerek yapılan araştırmada, halkının yüzde 35'i 'üzgün' veya 'çok mutsuz' olan Macaristan, en mutsuz ülke olarak belirlendi. Bu ülkeyi, aynı oranları yüzde 30 olan Rusya izledi. 

TÜRKİYE ise 30 ülke arasında, 'en çok mutsuz insan' bulunan 3. ülke oldu. Türkiye'de 'üzgün' ya da 'çok mutsuz' olduğunu söyleyenlerin oranı yüzde 28'i buldu. Araştırmada Türkiye'de halkın sadece yüzde 10'u 'çok mutlu' olduğunu söylerken, yüzde 59'u da 'memnunum' demekle yetindi. Türklerin yüzde 3'ü ise, 'gerçek anlamda bir şey hissetmediğini' belirtti. 

'ÇOK mutlu' insan oranı yüzde 46'yı bulan Avustralyalıların en mutlu halk çıktığı araştırmada, yüzde 40'la ABD ikinci, yüzde 36'lık oranla Mısır da 3. 'çok mutlu' ülke oldu. Araştırmaya göre, insanları mutlu eden faktörlerin başında sağlık, maddi güvence, ev sahibi olmak, mutlu bir evlilik ve çocuk sahibi olmak geliyor. Mutsuz olduklarını söyleyenlerin yüzde 32'sini gelir seviyesi düşük gruplar veya işsizler oluşturuyor. 


</TEXT>
</DOC>
