<DOC>
<DOCNO> 386336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/soneko03.html </URL>
<DATE> 2005/10/13/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Türkiye, kullanmadığı krediler için 539 bin dolar ödedi... 
</HEADLINE>
<TEXT>

     Türkiye, kullanmadığı dış krediler için 8 bin 859 dolar ödeme yapmak zorunda kaldı. 
     Yabancı kreditörden finansman desteği gereksinimiyle imzalanan 6 adet anlaşma çerçevesinde hiçbir kullanım yapılmadığı halde, 31 Aralık 2004 tarihi itibariyle 750 milyar lira ödeme yapıldı. Yapılan ödemeler, anlaşmalardan kaynaklanan düzenleme, taahhüt ve garanti ücretini kapsıyor. 
     Devlet Su İşleri’nin Baraj Hidroelektrik Santral Mühendislik Kontrol Hizmetleri için 9 Şubat 2001 tarihinde imzalanan toplam 41 milyon 946 bin İsviçre Frangı tutarındaki anlaşma gereği söz konusu kredi kullanılmadan 209 bin 729 İsviçre Frangı ödeme yapıldı. 
     DSİ’nin baraj içme suyu isale hattı tüneli için 18 Haziran 2003 tarihinde imzalanan 17.5 milyon dolarlık anlaşma nedeniyle 175 bin dolar ödeme yapılırken, söz konusu kredi kullanılmadığı gibi, 2004 yılsonunda iptal edildi. 
     Yine DSİ’nin içme suyu isale hattı projesinde kullanılmak üzere 15 Ekim 2002 tarihinde imzalanan 9.5 milyon dolarlık anlaşma için kredi kullanılmamasına karşın 95 bin dolar ödeme yapıldı. 
     Van Yüzüncü Yıl Üniversite Hastahane Makina Teçhizat Alımı için yapılan 12 Haziran 2001 tarihli toplam 6 milyon 698 bin dolarlık anlaşma gereği olarak kredi kullanılmadığı 
     halde yapılan ödeme tutarı da 83.9 bin dolar oldu. 
     Konya Belediyesi’nin su kanalizasyon, atıksu arıtma tesisi için imzalanan iki anlaşma çerçevesinde de kullanılmayan krediler adına anlaşmalar gereği masraflar ödendi. Bu çerçevede 20 Aralık 2004 tarihinde imzalanan anlaşma gereği 10 milyon 478 bin dolarlık kullanılmayan kredi için 13.9 bin dolar, yine aynı tarihte imzalanan 7 milyon 524 bin dolarlık kredi anlaşması gereği de 5 bin 706 dolar ödeme yapıldı. 
     Hazine’nin Ağustos 2005 tarihli verilerine göre böylece kullanılmayan krediler için 373.6 bin dolar ve 209.7 bin İsviçre Frangı ödeme yapıldı. Merkez Bankası’nın 31 Ağustos 2005 tarihli çapraz kuru üzerinden İsviçre Frangı olarak 
     yapılan ödeme tutarı da hesaplandığında, yapılan ödeme tutarı toplam 8 bin 859 dolar oldu. Sayıştay raporunda, bu kuruluşların kredileri kullanmama nedenleri şöyle sıralandı "Garantili ihracat kredilerinin bazılarında ticari krediler de mevcuttur. Bu durumda öncelikle ticari krediler kullanılmakta olup, garantili ihracat kredilerine daha sonra başlanmaktadır. Dolayısıyla, ticari krediler bitmeden ihracat kredilerinden kullanım yapılamamaktadır. -Bazı kredilerde ortaya çıkan sorunlar nedeniyle kullanım yapılamamış ve kullanım süresi sona ermiştir. Kreditör kuruluşa yapılan kullanım süresini uzatma talebi ise henüz sonuçlandırılmamıştır. -Bazı kredilerde ise kullanıcı kuruluş ile işi gerçekleştirecek müteahhit arasındaki anlaşmazlıklar nedeniyle kullanım yapılamamıştır." Sayıştay, çeşitli açıklayıcı nedenleri olsa bile her türlü altyapısı kurularak sağlanan finansman imkanının eksik ya da hiç kullanılmayarak, belli bir süre sonunda iptal edildiğinin altını çizerek, "Dolayısıyla Hazine bu durumlarda gereksiz yere bir tutar ödemek durumunda kalmaktadır" saptamasını yaptı. 

ANKA 
     
</TEXT>
</DOC>
