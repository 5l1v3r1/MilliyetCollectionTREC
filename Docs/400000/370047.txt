<DOC>
<DOCNO> 370047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sontur17.html </URL>
<DATE> 2005/08/15/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Terhis olarak evine döndüğü gün anne ve babasının cenazesiyle karşılaştı 
</HEADLINE>
<TEXT>

     Vatani görevini tamamlayarak terhis olan Serkan Acar, köyüne büyük bir sevinçle geldiği gün, trafik kazasında ölen anne ve babasının cenazesiyle karşılaştı. Acar’ın terhis sevinci, acıya dönüştü. 
     Tekirdağ’da, 15 aylık vatani görevini tamamlayarak terhis olan Serkan Acar, memleketi Aydın’ın Yenipazar İlçesi’ne bağlı Dereköy’e geldi. Acar, köyde, trafik kazası geçiren annesi Hasibe Acar ile babası Ali Acar’ın kaldırıldıkları hastanede öldüğünü öğrendi. 
     Terhis olmadan birkaç gün önce ailesiyle telefonla görüştüğünü belirten Acar, "çok büyük bir acı yaşadığını" belirtti. Cenaze töreninde güçlükle ayakta duran ve ağabeyi Zekeriya Acar ile gözyaşı döken Serkan Acar, "Komutanım terhisime bir gün kala hadi sen bir gün önceden köyüne git, izin veriyorum demişti. O zaman dünyalar benim olmuştu. Sevinç gözyaşlarım acıya dönüştü. Ben nasıl dayanayım. Eve geldiğimde kaza haberini duydum. Ölüm haberleri ile yıkıldım. Yüzlerini dahi göremeden, ellerini dahi öpemeden, kendi ellerimle toprağa veriyorum" dedi. 
     Ali İle Hasibe Acar’ın cenazeleri, köydeki mezarlığa defnedildi. Cumartesi günü meydana gelen kazada, 09 E 7246 plakalı mobilet ile Karacaören Köyü’ne yakınlarının düğününe giderken bir otomobille çarpışması sonucu ağır yaralanan Ali ve Hasibe Acar, tedavi gördükleri hastanede ölmüşlerdi. 
     
</TEXT>
</DOC>
