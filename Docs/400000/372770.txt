<DOC>
<DOCNO> 372770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/soneko10.html </URL>
<DATE> 2005/08/25/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Alfa Telecom'dan Turkcell açıklaması... 
</HEADLINE>
<TEXT>

     Alfa Telecom Turkey Limited, Turkcell İletişim'in tüm Yönetim Kurulu üyelerinin, şirket ana sözleşmesinde belirtildiği gibi Genel Kurul tarafından seçilmeye devam edileceğini bildirdi. 
     Turkcell İletişim Hizmetleri A.Ş. ile ilgili, Alfa Telecom Turkey Limited vekili avukat Ömür Yarsuvat, Borsa'ya bir açıklama gönderdi. 
     Açıklamada, 16 Ağustos 2005 tarihinde yapılan özel durum açıklamasında, Çukurova Grubu ile Alfa Telecom Turkey Limited Alfa arasındaki anlaşma uyarınca resmi merci izinleri alınır ve işlem gerçekleşir ise Çukurova Telecom Holdings Limited'in 5 üyeli Yönetim Kurulu'nda Çukurova Grubu'nun 3, Alfa'nın ise 2 üyeye sahip olacağı, Çukurova Telecom Holdings Limited'in iştiraklerinde sahip olacağı oy haklarını Turkcell Holding A.Ş.'nin ve Turkcell İletişim Hizmetleri A.Ş.'nin 7'şer üyeli yönetim kurullarında Alfa'nın göstereceği 2'şer adayın yer almasını sağlayacak şekilde kullanması konusunda anlaştıklarının bildirildiği anımsatıldı. 
     Bu açıklama ardından, SPK'nın, Turkcell İletişim'in Yönetim Kurulu'nun diğer üyelerinin ne şekilde atanacağını ve hissedarların bugün mevcut üye aday gösterme haklarının değişip değişmeyeceğini sorduğu belirtilen açıklamada, ''Turkcell İletişim'in tüm Yönetim Kurulu üyelerinin, şirket ana sözleşmesinde belirtildiği gibi Genel Kurul tarafından seçilmeye devam edeceğini, hissedarların ana sözleşme veya sair sebeplerle bugün sahip oldukları Yönetim Kurulu'na aday gösterme haklarının etkilenmeyeceğini, ancak Çukurova Telecom Holdings Limited'in iştiraklerindeki oy haklarını yukarıda anılan iki üyelik dışında Çukurova ve Alfa'nın mutabık kalacakları bir kişiyi de, bağımsız üye olarak aday gösterilmesi yolunda kullanması hususunda tarafların anlaştıklarını teyit ederiz'' denildi. 
     
     FITCH, BORÇLANMA NOTUNU YÜKSELTTİ 

     Uluslararası derecelendirme kuruluşlarından Fitch Ratings, Turkcell’in YTL cinsinden borçlanma notunu BB’ye yükseltti. 
     Turkcell’den İMKB’ye gönderilen açıklamada, Fitch Ratings’in şirketin YTL cinsinden borçlanma notunu "BB eksi"den "BB"ye çıkardığı, "durağan" olan görünümünün de teyit edildiği belirtildi. 
     Ayrıca, Turkcell’in yabancı para cinsinden borçlanma kredi notu olan "BB eksi"nin de teyit edildiği bildirildi. 
     
</TEXT>
</DOC>
