<DOC>
<DOCNO> 350602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/yazar/oztrak.html </URL>
<DATE> 2005/06/10/ </DATE>
<TIME>  </TIME>
<AUTHOR> Faik ÖZTRAK  </AUTHOR>
<HEADLINE>
Doğru bilgi ve yönlendirmenin önemi 
</HEADLINE>
<TEXT>


Nisan ayına ait sanayi üretimi rakamları, bu yılın ilk üç ayına ait açıklanmış verilerde yapılan önemli bir revizyonla birlikte yayımlandı. Bu revizyon ileriye dönük büyüme beklentilerini değiştirecek düzeyde oldu. 
Sanayi üretim endeksinin 12 aylık ortalama değerleri ile yapılan hesaplamaya göre sanayi üretiminde yıllık artış hızları geçen yılın temmuz ayından bu yana geriliyor. Geçen yılın nisan ayında bir önceki yılın aynı ayına göre sanayi üretimi yüzde 10.2 artmış. Bu yılki artış hızı ise yüzde 7.9'a gerilemiş. Üretim artışları h l çok yüksek olmakla birlikte azalma eğilimindeki inatçılık bu yıl büyümenin yüzde 5 civarında kalabileceğini gösteriyor. İmalat sanayii üretim artışındaki yavaşlama ise daha da belirgin. Geçen yıl nisan ayında yüzde 10.8 olan üretim artışı temmuz ayında yüzde 12.9'a kadar çıkmış. Bu yılın nisan ayındaki üretim artışı ise yüzde 7.8 olmuş. Bu gelişmede tekstil, giyim eşyası ve deri sektörlerinin üretiminde son dönemde görülen gerileme belirleyici olmuş. 

Sağlam strateji ihtiyacı var 
Bu rakamlara bazı mali piyasa analistlerinin gösterdiği tepki oldukça ilgi çekici. Son dönemde tekstil sektöründeki fiyat artışlarının enflasyona yaptığı etkiye bakıp üretim düşüşlerinin fiyat artışlarını yavaşlatacağını söyleyenler var. Bir başka kesim de sanayi üretimindeki yavaşlamanın hammadde ithalatını da yavaşlatarak dış açıktaki artışı durduracağını öne sürüyor. 
Yanlış bir fiyatlama sonucunda ortaya çıkan satış zorluklarının fiyatlar düşürülerek telafisi mümkündür. Ancak maliyetler aşağı çekilemiyorsa o zaman üreticiler tasfiye olacaktır. Bunun neden olduğu işsizlik başka sektörlerdeki üretim artışları ile dengelenemiyorsa karşımıza mevcut durumun ekonomik ve sosyal açılardan sürdürülebilirliği ile ilgili riskler çıkar. Son dönemde Türkiye'nin iki emek yoğun sektörü olan tarım ve tekstilde emek talebi düşüyor. Değişen rekabet koşullarında bu yeniden yapılanmadan kaçınmak zor ve doğru da değil. Ama bunun kendi kendine olmasını beklemek yerine ekonomik ve sosyal etkilerini kontrol altında tutacak ve telafi edecek ve ekonomiyi güçlendirecek sağlam bir stratejiye ihtiyaç var. 

Kırılganlıklar izlenmeli 
Hammadde ithalatındaki artışlarda nisan ayında bir yavaşlama olduğu doğru. Geçen yılın nisan ayında yüzde 33.5 olan artış hızı bu yıl yüzde 32.7 olmuş Ancak sanayi sektöründe üretimi yüzde 1 artırmak için hammadde ithalatını ne kadar artırmak gerektiğini gösteren katsayı geçen yıl nisan ayında 3.3 iken bu yılın aynı ayında 4.2'ye yükselmiş. Üretimdeki yavaşlamaya rağmen içindeki ithalatın payı artıyor. Bu da üretim artışındaki yavaşlamanın ithalat üzerindeki etkisinin daha sınırlı kalabileceğini ortaya koyuyor. Uluslararası ham petrol fiyatlarındaki son dönemde yaşanan artışları dikkate alarak aynı analizi ham petrol ve doğalgaz ithalatını hariç tutarak yaptığımızda da sonuç değişmiyor. 
Dolayısıyla üretim artışındaki yavaşlamanın, dış açığı, programlarda öngörüldüğü gibi GSMH'ye oran olarak geçen yıla göre daha düşük bir seviyeye çekeceğini söylemek için henüz çok erken. 
DİE bu hafta bir başka revizyon daha yaptı. Çekirdek enflasyon göstergelerinden olan TÜFE'nin F ve G kategorilerindeki aylık artışların nisan ayında sırasıyla -0.01 ve 0.84 olduğunu açıklamıştı. Revize artışlar ise 0.86 ve 1.37 olmuş. Bu, nisanda çekirdek TÜFE göstergelerindeki artışların çok daha yüksek olduğunu ortaya koyuyor. 
Kritik verilerdeki revizyonlar hem alınan pozisyonlar nedeniyle zarara yol açar, hem de kafaları karıştırır. Gerçi mali piyasalar her yayımlanan göstergede iyileşme yorumu yapmak için kendilerini çok zorluyorlar. K rlarını artırmak için bu gerekli. 
Ekonomi yönetiminin bu karışıklıktan ve mali piyasaların k r iştahının yol açtığı havadan sıyrılıp ekonomideki kırılganlıkları izleyip gerekli yönlendirmeyi yapma gayreti içinde olması gerekiyor. İçinde bulunduğumuz dönemde doğru yönlendirmenin önemi artıyor. 





</TEXT>
</DOC>
