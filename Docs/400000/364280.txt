<DOC>
<DOCNO> 364280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/spor/spo19.html </URL>
<DATE> 2005/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kahramanlar yarışa hazır 
</HEADLINE>
<TEXT>


İstanbul Grand Prix'sinde büyük bir sorumluluk altına girecek olan 621 kişilik dev hizmetli ekibi ilk ciddi sınavından yüz akıyla ayrıldı, cankurtarma ve olası yangına müdahale etmeden tam puan aldı 



TOSFED Türkiye Otomobil Sporları Federasyonu tarafından yaklaşık 6 aydır eğitime alınan ve büyük bir disiplin içinde çalışan 621 kişilik dev ekip, hafta sonu yapılan yarışların ardından katıldıkları prova niteliğindeki testten büyük bir başarıyla ayrıldı. 21 Ağustos'ta yapılacak yarışın en ciddi hazırlık sınavını veren ekibin ani müdahale yetenekleri ciddi bir imtihandan geçti. 148 bayrak hakemi, 176 müdahale hakemi, 150 kişilik yangın ekibi, 50 kişilik pit ve padok görevlisi, 14 zone şefi, 21 kişilik yarış kontrol ekibi ve 100 kişilik tıbbi ekipten oluşan görevli gurubu zorlu sınavın altından başarıya kalkarak İstanbul Grand Prix'sine hazır olduklarını kanıtladılar. 

Macaristan'a yolculuk 
Pistten çıkan ve temsili kaza geçiren araç ve pilotlarına belirlenen süre içinde başarıyla müdahale eden tıbbi ekibin yanı sıra, ilk yardım ve yangın söndürme tatbikatını başarıyla gerçekleştiren yangın ekibi eğitmenlerden tam not aldılar. Bu ekibin arasından seçilecek 38 kişilik bir kafile 28 Temmuz'da Macaristan'a gidecek ve Hungaroring Pisti'nde yapılacak Macaristan GP'sinde meslektaşlarıyla birlikte görev alarak gerçek bir yarışta tecrübelerini artıracaklar. 

Patron kızdı 

Formula 1'de sezonun 12. yarışı olan Almanya GP'sinde 6. zaferini elde ederek mutlu sona bir adım daha yaklaşan İspanyol pilot Fernando Alonso'nun şampiyon gibi lanse edilmesine Renault'un patronu Flavio Briatore sert tepki gösterdi. Briatore, "Sadece iyi bir avantaj yakaladık. Takım olarak çok dikkatli olmak zorundayız" dedi. 


</TEXT>
</DOC>
