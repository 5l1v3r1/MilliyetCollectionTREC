<DOC>
<DOCNO> 355881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/soneko45.html </URL>
<DATE> 2005/06/27/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
İran'dan Turkcell'e ikinci şans... 
</HEADLINE>
<TEXT>

     İran’da GSM pazarında ilk özel şirket olmayı hedefleyen İrancell konsorsiyumu, Türkcell’e bir şans daha tanıyor. 
     İrancell Başkanı Masum Ferdis, "Türkcell, şartlarımızı görüşmeyi istedi ve İrancell konsorsiyumundaki ortakları, halen diğer şirketlerin teklifini düşünürken Türkcell’e ikinci bir şans verdi" dedi. 
     Ferdis, Turkcell ve rakipleriyle yapılacak görüşmelerin sonucunun 1 Temmuzda onaylanmak üzere Ekonomi Konseyi’ne gönderileceğini söyledi. 
     Ferdis, geçen hafta Reuters’a yaptığı açıklamada, Ekonomi Konseyi’nin, anlaşmaya taraf olan İranlı ortaklara diğer firmalarla görüşmesi için yeşil ışık yaktığını söylemiş, ancak daha sonra konuyla ilgili yorum yapmaktan kaçınmıştı. 
     Türkcell başkanlığındaki konsorsiyum, Şubat 2004’de cep telefonu lisansı ihalesini kazanmış, ancak meclisteki muhafazakar milletvekilleri Türkcell’in İrancell anlaşmasındaki payını yüzde 70’den yüzde 49’a çekmişti. 
     Türkcell Genel Müdürü Muzaffer Akpınar, İranlıların konsorsiyumun idaresinde veto hakkına sahip olma ısrarını kabul etmeyeceklerini, İran’dan ayrılmayı düşünmediklerini söylemişti. 
     Afrika’nın en büyük GSM şirketi MTN, Türkcell’in konsorsiyumdan çekilmesi halinde yüzde 49’luk hisseyi almaya hazır olduğunu açıklamıştı. 
     İran GSM pazarını düşünen diğer bir şirketse Mısır’ın Orascom Telecom’u. 
     
</TEXT>
</DOC>
