<DOC>
<DOCNO> 377083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sonsiy10.html </URL>
<DATE> 2005/09/09/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
İhtiyaç sahibi aile çocuklarının eğitimi için 50 milyon YTL... 
</HEADLINE>
<TEXT>

     Devlet Bakanı Beşir Atalay, Başbakanlık Sosyal Yardımlaşma ve Dayanışma Genel Müdürlüğü tarafından, 2005- 2006 eğitim ve öğretim yılında ihtiyaç sahibi ailelerin çocuklarının eğitim ihtiyaçlarının karşılanması amacıyla, il ve ilçe Sosyal Yardımlaşma ve Dayanışma Vakıfları’na 50 trilyon TL 50 milyon YTL gönderildiğini bildirdi. 
     Atalay, Başbakanlık’ta düzenlediği basın toplantısında, okulların açılmasına çok az bir süre kaldığını anımsatarak, dar gelirli ailelerin ilköğretim ve orta öğretimdeki çocuklarının temel ihtiyaçlarının karşılanması amacıyla, Başbakanlığa bağlı Sosyal Yardımlaşma ve Dayanışma Genel Müdürlüğü aracılığı ile il ve ilçe Sosyal Yardımlaşma ve Dayanışma Vakıfları’na her yıl kaynak aktarıldığını anımsattı. Atalay, bu kanyaklarla çocukların eğitim ihtiyaçlarının karşılandığını, aile bütçesine destek olunduğunu, çocukların eğitime katılımlarının teşvik edildiğini kaydetti. 
     Bu kaynağın 2033-2004 yılı başında 10 Trilyon TL, 2004-2005 yılı başında 30 Trilyon TL olduğunu anımsatan Atalay, bu yıl ise önceki yıla göre yüzde 65’lik artışla 50 Trilyon TL’ye yükseltildiğini bildirdi. 
     Bu paranın vakıflara gönderildiğini bildiren Atalay, bu yardımların, il ve ilçelerin nüfusu, sosyo-ekonomik gelişmişlik düzeyleri dikkate alınarak belirlendiğini söyledi. 
     Atalay, Doğu Anadolu ve Güneydoğu Anadolu bölgelerine yüzde 50 oranında daha fazla kaynak aktarıldığını belirtti. Hükümet olarak, en kalıcı yatırımın insana yapılan yatırım olduğunu her vesileyle vurguladıklarını belirten Atalay, bu amaçla önemli projeleri hayata geçirdiklerini anlattı. 
     
     "ŞARTLI NAKİT TRANSFERİ" 
     Gerek eğitimde fırsat eşitliğinin sağlanması, gerekse belli bölgelerde kız çocuklarının okullaşma seviyesinin yükseltilmesinin temel hedefleri arasında bulunduğunu belirten Atalay, eğitim yardımlarının en önemli kalemini teşkil eden "şartlı nakit transferi" hakkında bilgi verdi. 
     Bu kapsamda, çocukların okula gönderilmesini teşvik amacıyla karşılıksız destek verildiğini bildiren Atalay, sadece ekonomik sebeplerle çocuklarını okula gönderemeyen ailelere çocuk başına her ay belirli miktarda ödeme yaparak çocuklarını okula göndermelerini teşvik etmeye çalıştıklarını ifade etti. 
     Atalay, şöyle devam etti 
     "Tek şart, çocuğun okula devamıdır. Bu her il ve ilçede vakıflarımız ve oradaki ilçe milli eğitim müdürlükleri tarafından denetlenmektedir. 
     Bunun başvuru yeri vakıflarımızdır. Eğitim yılı başlarken vakıflarımıza gönderdiğimiz 50 trilyon liralık kaynak içinde bu şartlı nakit transferinden faydalanmak için de her il ve ilçemizde bulunan sosyal yardımlaşma ve dayanışma vakıflarımıza vatandaşların başvurması gerekmektedir. 
     Eğitim yardımlarından faydalanmak isteyen, ihtiyacı olan velilerin kendilerine en yakın yerdeki vakıflarımıza başvurmalarını istiyorum. 
     Okul yöneticilerinin de bu tür ihtiyacı olan öğrenciler için bu vakıflarımızla irtibat kurmalarını buradan duyuruyorum." Şartlı nakit transferinde bu güne kadar 1 milyon 166 bin 544 öğrenci için 157 milyon 309 bin YTL kaynak kullanıldığını ifade eden Atalay, bu yıl 50 milyon YTL kaynak gönderileceğini yineledi. 
     
     "ANNE HESABINA" 
     Uygulamanın en önemli özelliğinin, yardımın doğrudan annelerin adına açılan hesaplara yatırılması olduğunu vurgulayan Atalay, şunları söyledi 
     "Yoksulluğu ailede en fazla annenin yaşadığı biliniyor. Bu nedenle böyle bir uygulama tercih edildi. Bir yandan kadının ve annenin sosyal statüsü yükseltilirken diğer yandan aile bütçesine önemli bir katkı sağlanmıştır. Anne adına bulunduğu en yakın mesafede banka hesabı açılmakta, kendisine kart verilmekte ve aylık olarak anneler bu ödemeleri almaktadır. Şu ana kadar faydalanma oranında Doğu ve Güneydoğu bölgelerimizde oran daha yüksektir ve toplam yararlanma oranının yüzde 50 üzerindedir." 
     
     "KIZLARA POZİTİF AYRIMCILIK" 
     Şartlı nakit transferinde kız çocuklarına verilen miktarın daha yüksek tutulduğunu belirten Atalay, ortaöğretime devam eden kız öğrenciler için aylık 39 YTL, ortaöğretime devam eden erkek öğrenciler için aylık 28 YTL, ilköğretime devam eden kız öğrenciler için aylık 22 YTL, ilköğretime devam eden erkek öğrenciler için ise aylık 18 YTL verileceğini söyledi. Atalay, "Kız çocuklarımıza pozitif bir ayrımcılık yapıyoruz. Kız çocuklarımızın okullaşmasını, eğitime katılmasını teşvik etmek istiyoruz. Mutlaka kız çocuklarımızın okula katılmasını arzu ediyoruz" dedi. 
     Eğitim ile gelişmişlik arasındaki paralelliğe işaret eden Atalay, bu nedenle eğitim desteklerine öncelik verdiklerini kaydetti. Atalay, "Velilerimiz çocuklarını mutlaka okula göndersin" dedi. 
     Eğitim yardımı olarak uygulanan başka enstrümanlar bulunduğunu anımsatan Atalay, ilköğretim öğrencilerine ücretsiz kitap dağıtılması, taşımalı eğitime tabi 600 bin öğrenciye öğle yemeği verilmesi, okulların güzelleştirilmesi için kaynak aktarılması gibi uygulamaları ve bunlara aktarılan kaynakları anlattı. 
     Yüksek öğrenim öğrencilerine "başbakanlık bursu" adı altında önceki yıllarda başlatılan uygulamanın henüz mezun olmamış öğrenciler için devam ettiğini anımsatan Atalay, bu şekilde 95 bin yüksek öğrenim öğrencisinin burs almaya devam ettiğini anlattı. 
     
     ÖZÜRLÜLER 
     Devlet Bakanı Atalay, örgün eğitime devam özürlü öğrenciler için 2004 yılında başlattıkları bir çalışma bulunduğunu anımsatarak, bugüne 
     kadar 7 bin 700 özürlü öğrencinin özel bir şekilde taşımasının yapıldığını ve bunun finansmanının Sosyal Yardımlaşma ve Dayanışma Fonu’ndan sağlandığını bildirdi. Bunun çok önemli olduğunu vurgulayan Atalay, 2005-2006 eğitim yılında bu konuya daha fazla önem vereceklerini kaydetti. Fon aracılığıyla yürütülen diğer sosyal yardım projeleri hakkında da bilgi veren Atalay, işsiz ve geliri olmayan vatandaşlara kendi işini kurması için faizsiz destek verildiğini belirtti. Atalay, bir soru üzerine, eğitime destek fonundan 2004 yılında yararlanan kişi sayısının 5 milyonun biraz üzerinde olduğunu bildirdi. 
     
     KİMLER BAŞVURABİLECEK 
     Verilen bilgiye göre, hiçbir sosyal güvencesi olmayan, çocuğu olan aileler Şartlı Nakit Transferi’nden faydalanmak üzere başvurabilecek. 
     Başvurular il ilçe Sosyal Yardımlaşma ve Dayanışma Vakıfları’na yapılacak. Muhtarlıklar, okullar ve sağlık ocaklarından da başvuru formu almak mümkün olacak. 
     Şartlı Nakit Transferi uygulamasından faydalanabilmek için, okul çağındaki çocukların, aylık yüzde 20 devamsızlık sınırını aşmayacak şekilde düzenli olarak okula devam etmesi, okula giden çocukların 1 kereden fazla sınıf tekrarında bulunmaması, 0-6 yaş grubu çocukların düzenli olarak sağlık ocaklarına götürülmesi ve düzenli sağlık kontrollerinin yaptırılması gerekecek. 
     Düzenli devam şartının yerine getirilmesi kaydıyla, ödemeler iki ayda bir Ziraat Bankası şubelerinde ya da PTT iş yerlerinde annelerin adına açılan hesaplara yatırılacak. 
     
</TEXT>
</DOC>
