<DOC>
<DOCNO> 364588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/spor/spoz1.html </URL>
<DATE> 2005/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Alın size ders 
</HEADLINE>
<TEXT>


Kritik - ERGUN ATA 


Famagusta takımının antrenörü, sahadaki 14 numaralı oyuncu Ketsbaia Temur, maçın gidişatını 20. dakikada inanılmaz biçimde değiştirdi. Yattara'nın 15 dakikada, birinde golle burun buruna kaldığı 3 pozisyonda geçtiği, Samaras'ı oyundan aldı, üçlü başladığı savunmayı Haxhi ile dörtledi. Haxhi, Yattara'dan girer girmez ilk topu çaldığında onu moralman çökertti. Sonra da, profesyonelce ve çaktırmadan vurarak sinirlendirdi ve kırmızı kart göstertti. Yattara'nınki affedilir değil, ama Ketsbaia Temur ve Haxhi'ye kocaman alkış. 
Elemeli maçlarda üstelik deplasmanda atılan golün önemi herkesçe biliniyor. Trabzonspor, 13 dakikada iki kez yakaladı bu fırsatı. Ama bu fırsatların harcayıcısı Mehmet Yılmaz ve takımın en iyi topa vuran oyuncusu Volkan Bekiroğlu'na, "İyi top çeler" referansını haklı çıkartan Jefferson'dan dönen topa yaptığı vuruşla Nicolaou ders verdi Top filelere böyle gönderilir. 
11 kişiyle 15. dakikadan itibaren rakip kalede gözükemeyen Trabzonspor, 10 kişiyle çok zayıf kaldı. Bunu da gören Ketsbaia Temur, zaman kaybetmeden kendini dışarı aldı ve sakladığı kozu Kinkladze'yi oyuna sürdü. Kağıt üstünde bilmem kaçıncı sınıf bir takım gibi dursa da, dün akşam yaptığı işlerle en azından Trabzonspor'dan daha bir üst sınıfta olduğunu kanıtlayan Famagusta, kulübe fakiri rakibi karşısında aldı sazı eline. Orta sahası rakibe teslim Trabzonspor'a, onun rakiplerine yaptığını kontrataklarla yapmaya başladı. İki güzel fırsatı cömertçe harcadı. Sonra kulübenin en sonuç değiştirebilecek olanı Fatih, ameliyatlı, antrenmansız, hem kendi hem de takımı için risk alınarak sahaya sürüldü. O değiştirdi yine sonucu, pozisyonsuz bir anda. Takımı ileri çıkamadığı anlarda, golü yoktan var etti adeta. Ama kötü savunma hevesi kursaklarda bıraktı... Ve kaleci Jefferson . Her topu çeldi, şansı diğer çeldiklerinin rakibin önüne düşmemesi oldu. Ama bu kez karşıdan geleni yedi. Yattara kadar o da suçlu bu işte. 
En az transferi zamanında yapamayan yönetim kadar. 


</TEXT>
</DOC>
