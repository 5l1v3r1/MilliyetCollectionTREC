<DOC>
<DOCNO> 387298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sondun50.html </URL>
<DATE> 2005/10/17/ </DATE>
<TIME> 23.35 </TIME>
<AUTHOR>  </AUTHOR>
<HEADLINE>
Ramadi'de öldürülen 70 direnişçinin sivil olduğu bildirildi 
</HEADLINE>
<TEXT>

     Irak'taki Amerikan ordusunun Ramadi yakınlarındaki 2 köye düzenlediği hava saldırılarında 70 militanın öldüğü açıklamasının ardından, Iraklılar, ölenlerin yarısından fazlasının siviller olduğunu söyledi. 
     Ebu Ubeyd Köyü'nde, cumartesi günü yola yerleştirilen bir bombanın patlaması ve bir araç içindeki 5 Amerikan askerinin ölmesinin ardından, dün bu enkazın etrafına toplanan Iraklılar, Amerikan uçaklarınca vuruldu. Amerikan ordusu, bu kişilerin yola yeni bomba yerleştirmeye çalışan teröristler olduğunu savunarak, 20 civarında teröristi öldürdüklerini açıkladı. 
     Buna karşın yöre sakinleri ve Şiyad Saad adlı bir aşiret lideri, ölenlerin enkazın etrafında toplanan siviller olduğunu savundu. Saad, burada 25 kadar sivilin öldüğünü açıkladı. 
     Amerikan ordusu ayrıca, Ebu Faraç köyünde de bir Amerikan Cobra helikopterine ateş açan silahlı kişilere karşı ateş açıldığını ve 10'unun öldürüldüğünü bildirdi. Açıklamada, ayrıca silahlı kişilerin yakındaki bir binaya kaçmasıyla bu binanın da bombalandığı ve burada da 40 direnişçinin öldüğü belirtildi. 
     Görgü tanıkları ise, burada da ölenlerden 14'ünün sivil olduğunu, hava saldırısında yaralanan bir kişinin taşındığı binanın Amerikan uçaklarınca vurulduğunu söyledi. 
     Associated Press, kurbanlar arasında en az 2 çocukla 1 kadının bulunduğunu aktarırken, görgü tanıkları, ölenler arasında 7 çocuğun daha bulunduğunu belirtiyor. 
     Ramadi hastanesinden Doktor İyad El Duleymi de, Amerikan operasyonu başladığından beri 20 kadar sivilin cesedinin getirildiğini söyledi. 
     
</TEXT>
</DOC>
