<DOC>
<DOCNO> 354720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/soneko03.html </URL>
<DATE> 2005/06/23/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Borsa 26 bin 700'de kalma çabasnda 
</HEADLINE>
<TEXT>

     Yükseliş eğilimine dün de devam eden ancak 26 bin 750 direncinden fazla uzaklaşamayan borsada AB ile ilgili gelişmeler, bankacılık ve sosyal güvenlik yasa tasarılarının Meclis'teki maratonu, özelleştirmeler, yurtdışı piyasalar ve petrol fiyatları izlenmeye devam edilecek. 
     Dar bantta dalgalı seansların yaşandığı İMKB 'de, özellikle AB cephesinden gelen açıklamalar etkili oluyor. 
     
     AB süreci önemli 
     AB Komisyonu Başkanı Jose Manuel Barroso'nun AB'nin Türkiye'nin adaylığını açıkça tartışması gerektiğini açıklaması ve Fransa ile Hollanda'daki referandumlarda seçmenlerin Türkiye ile ilgili olarak verdiği mesajları gözden kaçırılmaması gerektiğini söylemesi 26 bin 800'ün üzerini zorlayan borsanın tekrar 26 bin 700'ler seviyesine inmesine neden oldu. 
     Müzakerelere başlama tarihi olan 3 ekime kadarki süreçte bu tür açıklamaların piyasada etkili olması beklenirken, uzmanlar yatırımcıları hem AB cephesinden hem de içeriden gelecek söylem ve mesajlara karşı uyarıyorlar. 
     Piyasada ana çıpanın AB olduğunu hatırlatan uzmanlar, özellikle yazın ekonomi gündeminin dolu olmaması nedeniyle piyasadaki seyri AB ile ilgili gelişmelerin belirleyebileceğini ifade ediyorlar. 
     Özelleştirme ve petrol fiyatları 
     
     Meclis'e yakın takip 
     IMF ile gözden geçirmede herhangi bir problem yaşamayan Türkiye, yaklaşık 800 milyon dolarlık ilk kredi dilimi için IMF İcra Direktörleri Kurulu'nun onayını bekliyor. Ancak bu onay için bankacılık ve sosyal güvenlik yasa tasarılarının Meclis'ten geçmesi şartının getirilmesi, gözlerin Meclis'e dönmesine neden oluyor. 
     Borsacılar, bu konunun da yakından izlendiğini belirterek, yasaların bu yasama yılında geçmemesi halinde piyasaya yansımasının olumsuz olacağını aktarıyorlar. 
     Dün bankacılık tasarısının TBMM Plan Bütçe Alt Komisyonu'ndaki görüşmelerinin sona ermesi ve sosyal güvenlik yasa tasarılarının alt komisyona sevkedildiğine yönelik haberler İMKB'ye olumlu yönde yansımıştı. 
     Bugün için ilk önemli seviyenin 26 bin 700-750 bandı olduğunu anlatan uzmanlar, bu seviyede kalınması halinde 27 bine ikinci bir deneme yapılabileceğini belirtiyorlar. Ancak 27 binin aşılması için ise piyasada yeterli hacmin oluşması gerektiği kaydediliyor. 
     Borsanın güne düşüşle başlaması halinde ise 26 bin 500 ve 26 bin 200-300 bandının destek olarak çalışması bekleniyor. 
     
</TEXT>
</DOC>
