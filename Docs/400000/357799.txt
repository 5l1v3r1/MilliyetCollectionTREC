<DOC>
<DOCNO> 357799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/son/sondun02.html </URL>
<DATE> 2005/07/03/ </DATE>
<TIME> 00.05 </TIME>
<AUTHOR>  </AUTHOR>
<HEADLINE>
Fotoğraftaki kişi Ahmedinecad değil 
</HEADLINE>
<TEXT>

     İran cumhurbaşkanlığı güvenlik danışmanlığı görevinden yeni ayrılan Said Hacaryan, İran’daki devrimden sonra ABD büyükelçiliğinin işgal edilmesine ait fotoğraflarda görülen kişinin, cumhurbaşkanlığına seçilen Mahmud Ahmedinecad değil, Taki Muhammedi adlı bir militan olduğunu söyledi. 
     Cumhurbaşkanlığı görevini Ahmedinecad’a devredecek olan Muhammed Hatemi’ye yakın bir isim olan ve Hatemi’nin reformcu politikalarının mimarlarından biri olarak tanınan Hacaryan, AP’ye yaptığı açıklamada, Ahmedinecad’ın ne Avusturya’da bir Kürt kökenli politikacının öldürülmesi, ne de Büyükelçilik baskınıyla ilgisinin olmadığını söyledi. 
     Hacaryan, "1979’a ait elçilik baskını fotoğrafında görülen kişi, Taki Muhammedi adlı bir militan. Kendisi, 1981’de cumhurbaşkanı ve başbakanın ölümüyle sonuçlanan Tahran’daki bombalama eylemine katıldığı suçlamasıyla tutuklandı. Ardından da Evin hapishanesinde intihar etti" dedi. 
     Hacaryan, "ben Ahmedinecad’ın politikalarına ve düşüncelerine karşıyım. Ancak kendisi ne Kürt politikacının öldürülmesinde, ne de elçilik baskınında yer almamıştır" şeklinde konuştu. 
     
</TEXT>
</DOC>
