<DOC>
<DOCNO> 355849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/soneko13.html </URL>
<DATE> 2005/06/27/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Mart ayında işsizlik oranı yüzde 10.9 olarak tahmin edildi... 
</HEADLINE>
<TEXT>

     Şubat-Mart-Nisan dönemini kapsayan üç aylık hareketli ortalamalara göre, 2005 Mart ayında işsizlik oranı yüzde 10.9 olarak tahmin edildi. 
     DİE'nin bu yıldan itibaren hareketli üçer aylık dönemler itibarıyla 'her ay' açıklayacağı Hanehalkı İşgücü Anketi'nin ''Şubat-Mart-Nisan 2005 dönemini kapsayan Mart 2005 sonuçlarına göre, bu dönemde işgücüne katılım oranı ise yüzde 47.1 oldu. 
     İşsizlik oranı kentlerde yüzde 13.3, kırda yüzde 7.5 olarak belirlendi. 
     Hanehalkı İşgücü Anketi sonuçları, 2005 yılından itibaren hareketli üçer aylık dönem ortalamaları esas alınarak her ay açıklanmaya başlanırken, sonuçlar, ifade kolaylığı açısından ilgili üç aylık dönemin ortasındaki ay adıyla anılıyor. 
     Buna göre Mart 2005 bülteninde açıklanan sonuçlar, Şubat, Mart ve Nisan 2005 aylarını içeren üç aylık dönemi kapsıyor. 
     Bu dönemde toplam 31 bin 470 hanehalkı ve bu hanehalklarında yaşayan 15 ve daha yukarı yaşta toplam 86 bin 743 fert ile görüşüldü. 
     
     OCAK VE ŞUBAT'A GÖRE DÜŞTÜ 

     İşsizlik oranı bu yılın Ocak ayında yüzde 11.5, Şubat ayında yüzde 11.7 olmuştu. 
     Bu arada, Mart ayında 352 bin ilave istihdam yaratılırken, işsiz sayısı 156 bin kişi azaldı. Buna göre, Mart ayı itibariyle istihdam edilenlerin sayısı 20 milyon 838 bin kişiden, 21 milyon 190 bin kişiye yükseldi. Resmi işsiz sayısı ise 2 milyon 750 bin kişiden 2 milyon 594 bin kişiye geriledi. 
     Hanehalkı İşgücü Anketi sonuçları, 2005 yılı Ocak ayından itibaren hareketli üçer aylık dönemler esas alınarak her ay açıklanmakta ve sonuçlar, ifade kolaylığı açısından ilgili üç aylık dönemin ortasındaki ay adıyla anılıyor Bu yeni seride Şubat ayı I. dönem, Mayıs ayı II. dönem, Ağustos ayı III. dönem ve Kasım ayı IV. dönem sonuçlarına karşılık gelmesi nedeniyle, Mart 2005 dönemine ilişkin sonuçların önceki yıllara ait karşılığı bulunmuyor. 
     DİE'nin bu yıldan itibaren hareketli üçer aylık dönemler itibarıyla 'her ay' açıklayacağı Hanehalkı İşgücü Anketi'nin "Şubat-Mart-Nisan 2005 dönemini kapsayan Mart 2005 sonuçlarına göre, Türkiye'de istihdam edilen 21 milyon 190 bin kişinin yüzde 49.6'sı ise kayıt dışı çalışıyor. 
     2005 yılının Şubat ayında, istihdam edilen 20 milyon 838 bin nüfusun yüzde 49'u kayıtdışı çalışıyordu. 
     DİE'nin, Şubat-Mart-Nisan dönemini kapsayan üç aylık hareketli ortalamalara göre, 2005 Mart ayında, 9 milyon 914 bin olan ücretlilerin yüzde 22.3'ü, 1 milyon 239 bin olan yevmiyelilerin yüzde 91.6'sı, 1 milyon 73 bin olan işverenin yüzde 24.9'u, kendi hesabına çalışan 5 milyon 459 bin kişinin yüzde 65.2'si, 3 milyon 505 bin ücretsiz aile işçisinin de yüzde 95.2'si "kayıt dışı" çalışıyor. 
     Anket sonuçlarına göre, toplam işgücü nüfusu 23 milyon 784 bin olarak hesaplanırken, istihdam edilen 21 milyon 190 bin kişinin 11 milyon 993'ü kentte, 9 milyon 197 bini ise kırsal kesimde bulunuyor. 
     
     İŞSİZLİK 

     Türkiye'de Mart itibarıyla toplam resmi işsiz sayısı ise 2 milyon 594 bin olarak hesaplandı. Kentlerdeki işsiz sayısı 1 milyon 847 bin, kırsal bölgede ise 747 bin olarak belirlendi. 
     Türkiye genelinde işsizlik oranı yüzde 10.9, kentlerde yüzde 13.3 ve kırsal bölgede yüzde 7.5 olarak saptandı. 
     Aynı dönemde, genç nüfusta işsizlik oranı Türkiye genelinde yüzde 20.5 olarak belirlenirken, kentlerde bu oran yüzde 23.7, kırsal bölgede ise 15.9 oldu. 
     Türkiye'de 15 ve daha yukarı yaştaki nüfus 50 milyon 530 bin olurken, bu gruptaki nüfusun 31 milyon 261 bini kentte, 19 milyon 269 bini kırsal kesimden oluştu. 
     Herhangi bir işgücüne dahil olmayanların sayısı da, 26 milyon 746 bin kişi olarak belirlendi. Şubat ayında herhangi bir işgücüne dahil olmayanların sayısı 26 milyon 864 bin idi. 
     
     İSTİHDAM EDİLENLERİN DAĞILIMI 

     Bu arada Türkiye'de Mart ayında yüzde 47.1 olan işgücüne katılma oranı içinde erkeklerin oranı yüzde 70.8, kadınların oranı ise 23.7 olarak belirlendi. 
     Aynı dönemde işsiz oranı Türkiye genelinde yüzde 10.9 olarak öngörülürken erkekler arasında işsizlik oranı yüzde 11.1, kadınlar arasında yüzde 10.2 olarak tespit edildi. 
     Mart ayında okur yazar olmayanlar arasında işsizlik oranı yüzde 4.3, lise altı eğitimliler arasında yüzde 10.4, lise ve dengi meslek okulundan mezunlar arasında yüzde 14.9, yüksekokul ve fakülteden mezunlar arasında ise yüzde 9.5 olarak belirlendi. 
     Aynı dönemde işgücüne katılma oranı yüzde 79.4 ile yüksekokul ve fakülte mezunları arasında görüldü. 
     
</TEXT>
</DOC>
