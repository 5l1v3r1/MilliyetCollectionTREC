<DOC>
<DOCNO> 392233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/son/sontur20.html </URL>
<DATE> 2005/11/04/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Tatilcilere fırtına ve rüzgar engeli... 
</HEADLINE>
<TEXT>

     Ramazan Bayramı'nı Muğla'nın Bodrum, Marmaris ve Fethiye ilçelerinde geçiren turistler, bölgede dünden beri etkili olan fırtına nedeniyle denize giremediler. 
     Bodrum, Marmaris ve Fethiye'de turistler için teknelerle düzenlenen turlar da iptal edildi. 
     Yat ve tekneler, rüzgar ve fırtınadan zarar görmemek için marina ve balıkçı barınaklarına demirlendi. Fırtınaya aldırış etmeden denize açılan bazı balıkçı tekneleri ise güçlükle barınaklarına döndüler. 
     Bodrum Otelciler İşletmeciler ve Yatırıcımlar Derneği BODER Başkanı Halil Özyurt, AA muhabirine, bu yıl Ramazan Bayramı tatilinde bölgeye gelen turistlerin sayısının geçen yıllara göre azaldığını söyledi. Özyurt, havanın yağışlı olmasının da bunda etkili olduğunu belirtti. 
     Güney Ege Otelciler Birliği Başkanı Cengiz Aygün de Marmaris'te birçok otelin sezonu kapattığını ifade ederek, şöyle dedi 
     ''Marmaris'te 65 bin yatak kapasitesi bulunuyor. Ancak şu anda Ramazan Bayramı tatili nedeni ile sadece 10 otelimiz açık. Bu otellerin dolu olmasına rağmen şehir adeta ölü bir şehir gibi görünüyor.'' Bu arada, fırtına nedeniyle denize giremeyen tatilciler, sahilde yürüyüş yaptılar. 
     
</TEXT>
</DOC>
