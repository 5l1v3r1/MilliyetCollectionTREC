<DOC>
<DOCNO> 384321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/sonyas17.html </URL>
<DATE> 2005/10/05/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Avrupa'nın en tiryakisi Balkanlar 
</HEADLINE>
<TEXT>

     Dünya Sağlık Örgütü DSÖ , Avrupa'da en çok sigara tiryakisinin Balkanlar'da bulunduğunu ve bu bölgedeki yetişkinlerin yüzde 30 ila 40'ının sigara içtiğini bildirdi. 
     DSÖ Avrupa Direktörü Marc Danzon, Sofya'da yaptığı açıklamada, Avrupa'da en çok sigaranın Balkanlar'da içildiğini belirterek, bu bölgede sigara ve tütün kullanımıyla mücadeleye şimdiye dek pek önem verilmediğini kaydetti. 
     Balkanlar'da sigara kullanımının yaygınlığının kültürel nedenlerine dikkat çeken Danzon, sigaranın özellikle Balkanlar'da özgürlük, yaşam sevinci, kadının özgürleşmesi gibi, Avrupa'da son 20 yıldır kabul görmeyen göndermelerle özdeşleşmesine işaret etti. 
     DSÖ, Balkan ülkelerinde özellikle Sırbistan-Karadağ yüzde 34 ile Bosna-Hersek'te yüzde 28 sigara tiryakisi kadınların sayısının giderek arttığını bildirirken, Bulgaristan Sağlık Bakanı, ülkede 13 yaşındaki çocukların yüzde 9'unun, 16 yaşındakilerin de yüzde 33'ünün sigara içtiğini açıkladı. 
     Dünya Bankası da Bulgaristan'da 70 yaşından önce ölen erkeklerin yüzde 33'ünün, Romanya'da da yüzde 42'sinin ölüm nedeninin sigara olduğunu bildirdi. 
     Dünya Bankası raporunda, Türkiye, Yunanistan, Bulgaristan ve İtalya'nın Avrupa'nın en büyük sigara üreticisi ülkeleri olduğunu belirterek, ''Balkanlar'da sigara kullanımı ile mücadeledeki ilgisizliğin nedeninin, tütün sanayi lobisinin gücü, polisin ve komünizmin çöküşünden bu yana adli sistemin zayıflığı, yolsuzluk ve sigara kaçakçılığının organize suç örgütlerince yapılması'' olarak sıralandı. 
     Kaçak sigara kullanımının Arnavutluk'ta yüzde 80, Bosna-Hersek'te yüzde 47, Makedonya'da yüzde 40, Bulgaristan'da yüzde 38, Sırbistan-Karadağ'da yüzde 37 ve Romanya ile Hırvatistan'da yüzde 25 olduğuna dikkat çeken Dünya Bankası, bir kilo ekmek veya elma ile aynı fiyata satılan bir paket sigaraya bu ülkelerde ulaşmanın kolaylığına işaret etti. 
     
</TEXT>
</DOC>
