<DOC>
<DOCNO> 393286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/yazar/altan.html </URL>
<DATE> 2005/11/09/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Bize ne, size ne, onlara ne... 
</HEADLINE>
<TEXT>


Bayram tatilinin salaksal eziyetli ve sık sık Azrail görüntülü gidiş ve dönüşleri sona erince İstanbul'u yağmur bulutlarına teslim ederek uzaklaşan yazın, kuyruğuna biraz daha yapışmak için kalkıp Köyceğiz'e geldik... 
Fransa Başkanı Chirac da, keşke yanımızda olsaydı da kendisiyle Paris'i geniş mi geniş bulvarlarla caddelere kavuşturan Haussmann'ı konuşsaydık. 
Haussmann'ı konuşmadan, Paris dışındaki yerleşim birimlerinden, Afrikalı Müslüman Fransızların gelip yerleştiği Raincy gibi yavru banliyölerde mağaza, okul, binlerce araba yakan çocuk ayaklanmalarını yeterince anlamaya olanak var mıdır 

Köyceğiz çarşısındaki pazartesi pazarının umurundaydı Paris dışındaki göçmen mahallelerinde geceleri alevlenen çocuk ayaklanmaları mahalle sayısı da 274'ü bulduğu halde... 
Üstelik öfkeli gençler tarafından, bir çöp tenekesindeki ateşi söndürmeye çalışan 61 yaşındaki Jean-Jacques Le Chenadec de dövülerek komalık edildiği ve hastanede öldüğü halde... 

Köyceğiz çarşısındaki pazarcı esnafının ayakkabı sergisi, özellikle de bebek patikleriyle rengarenkti. Yan yana minik minik kırmızı patikler, mavi patikler, turuncu patikler, beyaz patikler... 
Ökçeli ökçesiz, bağlı bağsız, hanım ayakkabıları da öyleydi... 
Pakistan depreminde, evi barkı yıkılmış 3 milyon yoksul ve çaresiz Müslümanın umurundaydı Köyceğiz çarşısındaki pazartesi pazarı... 

Paris, dünya medyasında ne zaman cehennemleşse, doğmakta olan yeni bir çağın kampanası başlar çalmaya... 
1789 Fransız İhtilali... 
O ihtilali, 24 yaşındaki İngiltere Başbakanı William Pitt'in, el altından finanse etmiş olduğunun belgeleri çok sonra çıktı ortaya. Fransız ihtilalcilerinden sadece bir Robespierre para almamıştı Pitt'ten... 
Bayram tatilindeki trafik kazalarında ölen 99 vatandaşın yaslı ailelerinin umurundaydı, İngiltere Başbakanı William Pitt'in, Fransız ihtilalcilerinden kimlere ne kadar para dağıttığı... 

Her Köyceğiz'e gittiğimizde, ertesi sabah hemen gelip kapıyı tırmalayan ve geldiğimizi nasıl sezinlediğini bir türlü kestiremediğim, radyom bakışlı simsiyah Otello, bir fındık faresi yakaladı. 
Otello'nun yakaladığı fındık faresi, umurundaydı Paris dışındaki göçmen mahallelerinde geceler boyu araba kundaklayan gençlerin... 

1848'de Paris'in işçi mahalleleri ayaklanmıştı ve Marx'la Engels, Hasan Cemal'in de dünkü yazısında sözünü ettiği ünlü "Komünist Manifestosu"nu yayımlamışlardı. 
Aynı manifestoyu hazırlamış olanlardan İtalyan komünist Labriola, sonradan unutulup gitmişti. 
Fransa Başbakanı Dominique de Willepin'in umurundaydı Labriola'nın unutulup gitmiş olması... 

Fransa Cumhurbaşkanı Chirac da, keşke Köyceğiz'de olsaydı da Paris'i tepeden tırnağa yenilemiş olan Haussmann'ın, neden bulvarlarla caddeleri o kadar geniş yaptığını konuşsaydık kendisiyle... 
1866'da 2 milyona yakın olan Paris nüfusunun, neredeyde yüzde 60'ını, fabrikalarda çalışan işçiler oluşturuyordu ve sık sık ayaklanıyorlardı. 
1871'deki "Komün" ayaklanması ise, belediye yönetimlerini ele geçirmek isteyen bir işçi devrimi niteliğindeydi. 
Ve Haussmann'ın, Paris'i yeniden yapılandırırken, caddelerle bulvarları o kadar geniş tutmasının nedeni sıklaşan belalı ayaklanmalara karşı askeri top arabalarının rahatça geçmelerini sağlamak içindi. 

Köyceğiz'de gök de masmavi, Köyceğiz Gölü de... 
Paris dolaylarındaki yavru kentlerde göçmen Fransız ailelerinin çocukları geceleri ateşe veriyorlar ortalığı... 
21. yüzyılın ışıkları var o ateşlerde... "Yer" küresinin her bölgesini, aynı yaşam standardına kavuşturmak seferberliğinin başlangıcı da denebilir buna... 

Amerika kıtasındaki 34 devlet başkanının, kıtada ekonomik bir bütünlük yaratmak için Arjantin'de yaptığı doruk toplantı, Arjantin halkının sokaklardaki şiddet gösterileriyle engellendi adeta... 
Arjantinli gençler "küreselleşmenin" ve "ulus-devlet" modelinin aşılmasının karşısındaydılar... 
Paris dolaylarındaki göçmen gençler ise "adam yerine konulmayı" istiyorlardı. 

Arjantin halkının umurundaydı, Paris'teki göçmen gençler... 
Köyceğiz'de, sabah güneşi altında, aralıklı ağaçların gölgeler cümbüşüne bakarak, yemyeşil okaliptus korusuna karşı dünyayı düşünmek... 
Sizce bu çok mu salakça 

Yoksul insanları, bulundukları yerlerden göçe muhtaç etmeyecek, yepyeni bir dünyanın kurulması artık şart... 
Bunun için de devletlerin, silah alımlarına akıttıkları paraların, yatırımlara dönüşmesi gerekiyor. 
Bir de, evrensel refahın artmasına yeterli olmayan petrol enerjisinin aşılması ve çok daha ucuz yeni enerji kaynaklarının devreye girmesi gerekiyor... 

"Uzay çağı" yeni enerji kaynaklarıyla "dünya vatandaşlığı"nın kapısını çalmada... 
Kimsenin kimseyi ayak takımı olarak görmeyeceği bir dünya vatandaşlığı... 
Kolay değil... 
Ancak, patlamalar, çatlamalar, kundaklamalar, yerinde infazlarla yaşamak da kolay değil artık... 

Makam meraklısı politikacı takımının, algılayabileceği sorunlar değil bunlar... 
Değilse değil bize ne Paris'in siyasal tarihinden size ne Otello'nun yakaladığı fındık sıçanından onlara ne... 
Köyceğiz'de hava da güzel, otlayıp duran inekler de... 



</TEXT>
</DOC>
