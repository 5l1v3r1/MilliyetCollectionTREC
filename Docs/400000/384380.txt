<DOC>
<DOCNO> 384380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/spor/spo02.html </URL>
<DATE> 2005/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Samandıra'da iftar vakti 
</HEADLINE>
<TEXT>


YUSUF KOBAL 


Fenerbahçe'de 3 günlük izin sona erdi. Samandıra Tesisleri'nde toplanan Sarı - Lacivertli takım, Ankaragücü maçının hazırlıklarına başlarken, Ramazan'ın ilk günü, iftar saatine denk gelen antrenmanda ilginç görüntüler ortaya çıktı. Antrenör Roland Koch, ezan sesini duyar duymaz çalışmayı durdururken, malzemeciler, oruçlu futbolcuların içmesi için sahaya su getirdi. 
Kemal ve Mehmet Yozgat ise ceplerinden hurma çıkararak başta Anelka olmak üzere takım arkadaşlarına ikram etti. Daum, Ramazan nedeniyle önümüzdeki hafta yapılacak idmanların başlama saatini 17.00 olarak belirledi. 50 dakika süren kondisyon çalışmasına, Belçika'da olan Önder katılmadı. Seyahatten dönen çocuklarını karşılamaya giden Luciano da idmana gecikmeli çıktı. Sakatlıkları bulunan Tuncay ve Zafer ise fizyoterapist eşliğinde çalıştı. 

Schalke'yi bekleyecek 

Tuncay Şanlı, İstanbul'da oynanacak Şampiyonlar Ligi'ndeki zorlu Schalke sınavına odaklandı. Kayserispor maçında kasığından ciddi şekilde sakatlanıp PSV Eindhoven ve Konyaspor müsabakalarında takımdaki yerini alamayan yıldız futbolcunun büyük ölçüde düzelmesine rağmen Ankaragücü karşısında riske edilmeyeceği bildirildi. 
Teknik Direktör Daum'un, Başkent ekibi ile oynanacak maçın kadrosuna almayı düşünmediği Tuncay'ı, Schalke'ye karşı 11'de sahaya süreceği ifade edildi. 


</TEXT>
</DOC>
