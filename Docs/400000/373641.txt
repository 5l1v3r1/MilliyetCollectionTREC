<DOC>
<DOCNO> 373641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/ekonomi/eko09.html </URL>
<DATE> 2005/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Memur görüşmelerinde beşinci tur bugün 
</HEADLINE>
<TEXT>



Memur sendikaları konfederasyonları ile Kamu İşveren Kurulu arasındaki toplu görüşmelerin beşinci turu, bugün yapılacak. Devlet Bakanı Mehmet Ali Şahin başkanlığındaki görüşmeye Kamu İşveren Kurulu ile Türkiye Kamu-Sen Genel Başkanı Bircan Akyıldız, KESK Genel Başkanı İsmail Hakkı Tombul, Memur-Sen Genel Başkanı Ahmet Aksu katılacak. Hükümet, son teklifinde, 2006 yılı bütçe taslağında memurlar için ayrılan 2 milyar 700 milyon YTL ilave payı 3 milyar 164 milyon YTL'ye yükseltmişti. Hükümetin önerisi, en düşük memur maaşında yüzde 15.7, ortalama memur maaşında ise yüzde 10.2 artış getiriyor. Memur-Sen Genel Başkanı Ahmet Aksu, daha önce sundukları 8.2 milyar YTL'lik öneriyi revize ettiklerini ve 5 milyar YTL'ye düşürdüklerini bildirdi. Aksu, Başbakan Erdoğan'ın bugün olaya el koymasını ve çözüm bulmasını istediklerini söyledi. 


</TEXT>
</DOC>
