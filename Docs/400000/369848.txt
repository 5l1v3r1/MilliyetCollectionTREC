<DOC>
<DOCNO> 369848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/spor/spo08.html </URL>
<DATE> 2005/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Emre'den buruk başlangıç 
</HEADLINE>
<TEXT>


Milli yıldızın Premier Lig'deki ilk sınavında Newcastle deplasmanda Arsenal'e 2-0 yenildi. Konuk ekip, Jenas'ın atılmasıyla 59 dakika 10 kişi mücadele ederken, Emre 90 dakika sahada kaldı 

EDİP ADANIR LONDRA 


İngiltere Premier Ligi'nde Emre Belözoğlu 2005-2006 sezonuna mağlubiyetle başladı. Newcastle United, milli yıldızın ilk 11'de çıktığı maçta Highbury'de Arsenal'e 2-0 kaybetti. Karşılaşmada 90 dakika görev alan Emre mücadeleye iyi başladı ancak daha sonra biraz da ilk maçı olması dolayısıyla çok hata yaptı. Özellikle Siyah-Beyazlılar'ın Jenas'ın atılmasıyla 10 kişi kalması üzerine orta sahadaki yükün artmasıyla Emre görev bölgesinde Gilberto Silva ve Fabregas gibi yıldızlar karşısında zorlandı. Devre 0-0'lık skorla geçilirken, ikinci yarı, ev sahibi ekip baskısını arttırdı. 81. dakikada N'Zogbia'nın Ljunberg'i düşürmesiyle kazanılan penaltıda Henry topu ağlara gönderip, Arsenal'i öne geçirdi. Bitime 3 dakika kala sahneye çıkan Van Persie, Kırmızı-Beyazlılar adına galibiyeti perçinledi. Newcastle United gelecek cumartesi West Ham United'ı konuk edecek ve Emre, Premier Lig'de kendi seyircisi önüne ilk kez çıkacak. 

Souness çıldırdı 

Newcastle United Teknik Direktörü Greame Souness maç sonrası hakem Steve Bennett'ı protesto etti ve basın toplantısına katılmadı. Karşılaşma sırasında Bennett'ın kararlarıyla adeta çileden çıkan İskoç çalıştırıcı mücadele bitiminde medyanın önüne çıkmayı reddetti. Souness özellikle Bennett'ın Jenas'ı attığı pozisyonda isyan etti. 

YAZAR GÖRÜŞ 

Rob Shepherd News of the World 
İlk maçında çok başarılıydı. Yalnız kötü bir huyu var. 3-5 kişiyi birden geçmeye çalışıyor. Tugay gibi tek top oynasa daha başarılı olur. Ancak Newcastle için çok iyi ve yerinde bir transfer. 

Brian Glenville Times Sunday 
Çok iyi oyuncu ve daha önceden de tanıyorum. Son derece kabiliyetli ve çok yönlü. İlk maçı olması dolayısıyla biraz tutuktu ama kısa zamanda toparlanıp, çok daha iyi duruma gelecektir. 

Martin Lipton Daily Mirror 
Kaliteli bir oyuncu, yalnız duran toplarda daha etkili olabilirdi. İyi transfer fakat kazandığı topları kullanmakta zorluk çekti. Ama bu onun kabahati değildi. Newcastle'ın uzun boylu bir santrforu olmamasından kaynaklandı. 


</TEXT>
</DOC>
