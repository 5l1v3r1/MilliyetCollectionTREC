<DOC>
<DOCNO> 388758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/yazar/tamer.html </URL>
<DATE> 2005/10/22/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Kırmızı kurdeleli cami açılışı 
</HEADLINE>
<TEXT>


İlk kez bir cami açılışına davet edildim. Şişli Belediye Başkanlığı'ndan hafta başında gelen cicili - bicili, bol fotoğraflı davetiyenin ön kapağında Ayazağa Merkez Camii'nin fotoğrafı, iç kapağında caminin içinden 4, dışından 1 fotoğrafla, Şişli Belediyesi'nin "İnançlara saygılıyız" başlıklı mesajı. 
Karşı sayfada Mustafa Sarıgül'ün güler yüzlü fotoğrafı eşliğinde "Belediyemiz tarafından restorasyonu yaptırılan caminin açılış törenini onurlandırmanızı dilerim" çağrısı. Ve son sayfada da yine caminin bir başka cepheden fotoğrafının eşliğinde cami ve yörenin kısa tarihçesi... 
8 fotoğraflı bir davetiyeyle de ilk kez karşılaştığımı söyleyebilirim. 

Kurdele sahnede 
Aynı saatlerde Doğan Yayın Holding'de 2006 yılı için geniş yelpazede bir ufuk turuna çıkmıştık dolayısıyla cami açılışını kaçırdım. Ama muhabir arkadaşımız Şakir Aydın'dan öğrendiğim kadarıyla 150 bin YTL harcamayla 4,5 ayda restore edilen caminin açılışında kırmızı kurdele bile kesilmiş. 
Neyse ki usulüne uygun normal bir kurdele kesilişi yapılmış Anormal kurdele kesilişi de ne demek oluyor diyeceksiniz. Anlatayım 
Bu yazın en sıcak günlerinden biri. Roche'un Gebze'deki yeni fabrikasının açılış törenindeyiz. Klimayla soğutulabilsin diye tören alanına büyük bir çadır kurulmuş. Sahne düzeni, ses düzeni, multivizyon falan her şey mükemmel... 
Konuşmalar yapıldı. Emeği geçenler sahneye çağrılarak hatıra fotoğrafları çektirildi. 
Tam herkes yeni fabrikanın açılışı için ayaklanırken bir baktık ki sahneye upuzun bir kırmızı kurdele ve 5 - 6 makas geliyor. 
Sahnedekilerin her birinin eline birer makas verildi. Foto muhabirleri ve TV kameralarının önünde kurdele 5 - 6 yerinden kesildi ve davetlilerin hiçbiri fabrika falan göremeden dağılmak zorunda kaldı 
Anlayacağınız günümüz imaj dünyasında salt medyaya dönük sanal bir açılış. Yüzlerce davetli de bu sanal açılışın dekoru 3 ay gecikmeyle de olsa yeri gelmişken protesto ediyorum. 
Bu arada bizim dünkü ufuk turu çok yararlı olduğu halde "yazılmamak kaydıyla" olduğu için sizlerle paylaşamıyorum, ama toplantının 5 konuşmacısından AKP milletvekili Egemen Bağış'ın anlattığı fıkra için Genel Yayın Yönetmenim Sedat Ergin'in iznini aldım. 

Bağış'ın fıkrası 
Bağış'ın 2 hafta önce İspanya'daki NATO toplantısında bir İngiliz'den dinlediği fıkra, eminim sizleri de gülümsetecek 
Tanrı, dünyadaki gidişattan memnun olmadığı için kıyameti kopartmanın zamanı geldi diye düşünür. Bush, Putin ve Chirac'ı çağırarak bu kararı 24 saat öncesinden duyurur ve dünyalılarla paylaşmalarını ister. 
Bush TV kameralarını toplar ve Amerikan kamuoyuna hitap eder 
"Size bir iyi, bir kötü haberim var. İyi haber Benim o çok inandığım Tanrı gerçekten varmış ve üstelik İngilizce de konuşuyormuş. Kötü haber Yarın kıyamet kopacak." 
Putin'in Rus halkına mesajı şudur "Size 2 kötü haberim var. Birincisi maalesef Tanrı varmış ikincisi de yarın kıyamet kopacakmış." 
Chirac ise "Size 2 müthiş haberim var" diyerek çıkar Fransız halkının önüne "Birincisi Tanrı var ve ingilizcenin yanı sıra fransızca da konuşuyor. İkincisi ise Tanrı dünyadaki 3 önemli kişiden biri olarak beni görüyor " 



</TEXT>
</DOC>
