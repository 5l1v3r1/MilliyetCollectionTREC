<DOC>
<DOCNO> 352979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sonspo11.html </URL>
<DATE> 2005/06/17/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Fatih Tekke Artık yurtdışında oynamak istiyorum... 
</HEADLINE>
<TEXT>

     Türkiye Süper Ligi'nin gol kralı Fatih Tekke yeni sezonda Trabzonspor formasını giymeyeceğinin altını bir kez daha çizdi. 
     Milli futbolcu, Ülkemde her alanda başarıyı yakaladım. Artık misyonuma yurtdışında devam etmek istiyorum'' diye konuştu O, Trabzonspor tarihini yeni baştan yazdı Bordo - Mavililer’in bir sezonda en çok gol atan adamı unvanını alırken, Süper Lig’in Kralı olarak da Karadenizliler’in göğsünü kabarttı. O, Milli Takım’ın da son Kralı... Ve Hakan Şükür’ün yerine tercih edildiği için belki de, son ayların en çok tartışılan adamı... Herkes peşinde koşuyor, ancak kimseye konuşmuyordu. Yine beklenen oldu, yeşil sahaların tartışmasız Kralı da, suskunluğunu spor basınının 1 numarasına, FANATİK’e bozdu. İşte Fatih Tekke’nin gündem yaratacak açıklamaları 
     
     Çok geç olmadan gitmeliyim’ 

     Bir futbolcunun hayali bir dönem sonunda Avrupa’da ülkesini temsil etmek olmalı. Ben Türkiye’de uzun yıllar üst seviyede futbol oynadım. Forma giydiğim her takımda başarılı oldum. Son olarak gol krallığını da elde ettim. Belki Trabzonspor ile şampiyon olup ayrılmam gerekir ama 28 yaşındayım. Şimdi Avrupa’ya gitmenin tam zamanı. Yeni sezonda gidemezsem, belki bu fırsatı da kaçırırım. Bizler Türkiye’de top koşturan gençlerin önünü açmalıyız. Bizler gidelim ki, arkamızdan yıldız olmaya aday veya Türkiye’de tecrübe kazanmış oyuncular da gelsin, çekinmeden Avrupa futboluna açılsın...'' 
     
     Lejyonerlere övgü dolu sözler 

     Yurtdışına baktığımızda gerçekten de Nihat Kahveci’nin performansı parmak ısırtıyor. Belki bu Nihat’ın çok gol attığından kaynaklanıyor ancak yine de kalitesi bizim açımızdan mükemmel. Nihat manşetlerde olduğunda seviniyorum, çünkü ondan bahseden Türkiye’den de bahsediyor. Emre Belözoğlu ise şanssız bir dönem geçirdi, iyi bir takıma transfer oldu. İyi de bir oyuncu ancak oynamayınca kimse ondan bahsetmiyor. Ben de Avrupa’da ülkemi temsil edip, Avrupalılar’ın ülkemizden bahsetmesini istiyorum. Bir de Tugay’ın İngiltere’de çok iyi işler yaptığına inanıyorum. Çok konuşulmadı ama Tugay’ın orada uzun yıllar kalması da büyük bir başarı bana göre...'' 
     
     Kaliteli golcü göremiyorum’ 

     Türkiye Ligi’ne şöyle bir bakıyorum ileriye dönük, ülkeye ve takımına faydalı olacak süper bir golcü göremiyorum. Neden bilmiyorum ama demek ki golcüler kolay yetişmiyor. Gerçekten izliyorum, bakıyorum ve şaşırıyorum. Çünkü inanın şöyle tek vuruş yapabilen, kaleyi her yerden görebilen ve iyi vuruş tekniği olan, mesela Tanju veya Serkan Aykut gibi bir oyuncu bulmakta zorluk çekiyorum. 20 yaş altı Dünya Kupası’nı da takip ediyorum. Bizim takımda yıldız olabilecek kapasitede oyuncu yok. Futbolu izliyorum ve organize bir takım olmadığını gözlemliyorum...'' 
     
     Şükür konusu rahatsız ediyor’ 

     Milli takımda sürekli Hakan Şükür’ün anılması tabii ki beni rahatsız ediyor. Hakan Şükür’ün kalitesine hiç bir sözüm yok. Fakat biz iyi sonuç almadığımız zaman bir tek onun ismi anılıyor. Neden Hasan Şaş veya ne bileyim zamanında Sergen Yalçın’ın isimleri tartışılmadı. İkisi de süperstar. Neden onlar konuşulmuyor Ama bu eleştirileri yapanların kötü niyetli olduğunu düşünüyorum. Çünkü deplasmanda 6 gol atıyoruz onu bile beğenmiyorlar. Tamam, rakip kötü olabilir ancak sonuçta milli takım seviyesinde maçlar yapıyoruz. Ayrıca daha yarış sürüyor. Bizim de hala şansımız var. Eleştireceklerine, yanımızda olsunlar...'' 
     
     Hakemler futbolcu azarlıyor 

     Türkiye Süper Ligi’nde hakemlerimizin yavaş yavaş kalite açısından ilerlediğini düşünüyorum. Genç hakemler gerçekten de iyi maç yönetiyor. Tecrübeli hakemlerin de geçtiğimiz sezon pek art niyetli olduklarını düşünmüyorum ama aralarında bazıları var ki bizleri konuşturmuyorlar bile... Sonuçta ben takımın kaptanıyım, bazı pozisyonlarda söz alıp hakemler tartışmak istiyorum ama bizi hemen azarlıyorlar. Bana göre diyalog önemli. Yurtdışında bakıyoruz, hakemler futbolcularla konuşuyor, tartışıyor. Genç hakemlerin diyalog içinde olmaları beni sevindiriyor...'' 
     
     Fatih Tekke, Shevchenko olabilir’ 

     Fatih Tekke’nin menaceri Ceylan Çalışkan da tecrübeli golcünün artık Avrupa’da top koşturmasının kariyeri için daha iyi olacağını söylüyor. Çalışkan Milanlı Andrej Shevchenko da, Dinamo Kiev’de top koştururken tanınmıyordu. İyi bir oyuncuydu. İsmi sürekli gol attığı için gündeme geliyordu ancak Avrupa’da gözde değildi. Ne olduysa Milan’a geldikten sonra oldu. Ünlü futbolcu Milan’da da aynı performansını sürdürünce dünya onu tanıdı. Ama dünya onu Milanlı Shevchenko olarak benimserken Ukraynalı golcü olarak da hafızalarına kazıdı. İşte Fatih Tekke de bunu başarabilir. Fatih’te potansiyel var. Avrupa’da da bir sezonda en az 20-25 gol atar. Böylece hem Fatih kazanacak hem de Türkiye. Bu nedenle Fatih Tekke’nin artık Avrupa’da top koşturması ülke için de büyük kazanç. Fatih’i Almanya’dan Hertha Berlin ve Stuttgart, İspanya’dan ise Valencia ile Deportivo La Coruna istiyor'' ifadesini kullandı. 
     
</TEXT>
</DOC>
