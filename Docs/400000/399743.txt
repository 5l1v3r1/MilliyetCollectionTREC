<DOC>
<DOCNO> 399743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sontur16.html </URL>
<DATE> 2005/12/01/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Muğla Üniversitesi'ndeki olaylar... 46 öğrenci hakkında soruşturma 
</HEADLINE>
<TEXT>

     Muğla Üniversitesi Rektörü Prof. Dr. 
     Şener Oktik, üniversitedeki olaylara karıştığı belirlenen 46 öğrenci hakkında idari soruşturma başlatıldığını bildirdi. 
     Prof. Dr. Oktik, AA muhabirine yaptığı açıklamada, Muğla Üniversitesi’nin huzur ortamına sahip olduğunu, ailelerin de çocuklarını üniversiteye gönderirken huzur ortamını göz önünde bulundurduğunu söyledi. 
     Prof. Dr. Oktik, "Az sayıda gencin, kimisi bizim öğrencimiz kimisi de dışarıdan gelen gençlerin yaptığı kavganın üniversitemize mal edilmesi beni çok üzdü. Böyle bir olayın yaşanmasından oldukça rahatsız olduk. Ancak bu olay yarım günlüktür, üniversitemizdeki huzur ortamını bozmamıştır" dedi. 
     Üniversitedeki olaylara karıştığı belirlenen 46 öğrenci hakkında idari soruşturma başlatıldığını bildiren Oktik, "Bunlardan gerçekten suç işlemiş olanlar, elinde suç aleti bulunanlar hakkında savcılığa suç duyurusunda bulunuldu. Bu konuyla Rektör Yardımcımız Prof. Dr. Ali Gündoğan yakından ilgileniyor" diye konuştu. 
     İngiliz vatandaşı olduğu iddialarına da değinen Prof. Dr. Oktik, "İngiliz vatandaşı olduğum doğru. İngiltere’de uzun süre üst seviyede görev yaptım. Bu, görevlerim sırasında hukuki anlamda rahat hareket edebilmem için oradan bana tanınmış bir statüdür. 1992 yılından beri eşim ve ben çifte vatandaşlık hakkına sahibiz. Türkiye dışına çıkarken Türkiye Cumhuriyeti pasaportumu kullanıyorum" dedi. 
     
</TEXT>
</DOC>
