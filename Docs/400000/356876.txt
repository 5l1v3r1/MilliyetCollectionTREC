<DOC>
<DOCNO> 356876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/spor/spo12.html </URL>
<DATE> 2005/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Buldozer Federer 
</HEADLINE>
<TEXT>


Sezonun 3. Grand Slam turnuvası olan Wimbledon'da son iki yılın şampiyonu İsviçreli Roger Federer, çeyrek finalde Şilili Fernando Gonzalez'i de üç sette geçti, ilk dörde kalarak şampiyonluğa yine göz kırptı 


Wimbledon Tenis Turnuvası'nda dün oynanan tek erkekler maçında 1 numaralı seribaşı İsviçreli Roger Federer yarı finale yükseldi. 
Çeyrek finalde Şilili 21 numaralı favori Fernando Gonzalez ile karşılaşan Federer, mücadeleyi 7 - 5, 6 - 2 ve 7 - 6'lık setlerle kazanırken oldukça terledi. Wimbledon'da üst üste üçüncü şampiyonluğu kovalayan İsviçreli raket, ilk ve son setlerde büyük sıkıntı çektiği rakibi karşısında dokuz kez ace yapma başarısı gösterirken, karşılaşmayı hiç çift hata yapmadan kapadı. 
3 numaralı seribaşı Avustralyalı Lleyton Hewitt ise, İspanyol Feliciano Lopez'i zorlu bir müsabaka sonunda 7-5, 6-4 ve 7-6'lık setlerle devirdi. 2002'nin şampiyonu Hewitt, 1972'den bu yana çeyrek finale kalan ilk İspanyol raket olan Lopez önünde 15 ace yaptı. 

Roddick zorlandı 
İki numaralı seribaşı Birleşik Amerikalı Andy Roddick, turnuvanın en zevkli çeyrek final mücadelesinde Fransız Sebastien Grosjean'ı 3-6, 6-2, 6-1, 3-6, 6-3'lük 5 set sonunda 3-2 mağlup ederek yarı finale yükseldi. Son dörde kalma başarısını gösteren son isim ise turnuvanın 12 numarası Thomas Johansson oldu. İsveçli raket, Arjantinli David Nalbandian'ı oldukça rahat bir mücadele sonunda 7-6, 6-2, 6-2 geçmesini bildi. Yarı finaldeki eşleşmeler ise şöyle oluştu R.Federer - L.Hewitt, T.Johansson - A.Roddick. 


</TEXT>
</DOC>
