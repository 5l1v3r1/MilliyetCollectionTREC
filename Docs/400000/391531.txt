<DOC>
<DOCNO> 391531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sontur38.html </URL>
<DATE> 2005/11/01/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Piyerloti'den, Haliç'e teleferikle ulaşım... 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, Eyüp-Piyerloti ile Haliç arasında inşa edilen teleferiği hizmete açtı. 
     Teleferiğin Haliç ayağında düzenlenen törende konuşan Topbaş, Dubai Holding ile kurulan Gayrimenkul Yatırım Ortaklığı'na ilişkin eleştirileri yanıtladı. 
     Bu yatırımın 5 milyar dolarla sınırlı kalmayacağını, çok daha ötesine geçeceğini ifade eden Topbaş, şunları söyledi 
     ''Biz kat karşılığı arsa vermiyoruz. Amacımız, dışarıdan kaynak getirerek, bunu reel yatırıma dönüştürmek. Yani arzu ettiğimiz, kağıt alıp yarın panik olduğu zaman bırakıp kaçacak bir yatırım değil. Ama biz daha fazlasını veririz diyorlar. Hayır, aynen gelsinler, Türkiye'de 5 milyar doları getiren, bu şartlarla biz de varız diyenle, İETT garajının olduğu yerde oturur onlarla bu projeyi yaparız. Biz Dubai Holding ile kuracağımız Gayrimenkul Yatırım Ortaklığı'na başka bir yerde devam ederiz. Hodri meydan, buyursun getirsinler parayı. Öyle siyaset yapmak, tribünlere oynamak için biz hep bunları gördük. 32 yıldan beri siyaset içindeyiz. Sadece boş konuşma. Bulundukları makam ve mevkileri işgal edenler, boş konuşamazlar. Boş tenekenin sesi çok çıkar. Bunu gayet iyi biliyorlar.'' Topbaş, Dubai Holding ile yapılan anlaşmanın kat karşılığı olmadığını yineleyerek, ''Kat karşılığı verseniz yüzde 50-60 alırsınız, doğru. Şişli'de yapılan kat karşılığı. Bu başka bir şey. Siz öyle bir şey getiriyorsunuz ki dünya takip ediyor. Diğer sermayeler, İstanbul'da neler oluyor, biz de bunun içinde olalım, biz de bu ortaklığı kaçırmayalım diye dikkat kesiliyorlar'' diye konuştu. 
     Topbaş, merkezi ve yerel yönetim olarak bu ülkenin geleceğini halktan emanet aldıklarını, o nedenle tüm belediye başkanları ve meclis üyeleriyle gece-gündüz neler yapabileceklerini konuştuklarını kaydetti. 
     
     ''İSTANBUL'A TÜNEL YOLLAR GELİYOR'' 
     İstanbul'un sınırlarının 5216 Sayılı Yasa ile 3.5 misli büyüdüğünü ve dolayısıyla sorunlarının da bu ölçüde arttığını dile getiren Topbaş, bu sorunları çözmek için adımlar attıklarını söyledi. 
     Topbaş, seçim öncesinde kentin en önemli sorununun ulaşım ve deprem olarak tespit edildiğini ve ulaşım sorununun çözümü için ciddi adımlar atıldığını kaydetti. 
     Başbakan Recep Tayyip Erdoğan'ın belediye başkanlığı döneminde toplam 34, Ali Müfit Gürtuna döneminde 16 kavşak yapıldığını, kendi döneminde ise 38 kavşak inşaatının devam ettiğini, 12 tanesinin ihale hazırlığının da yapıldığını anlatan Topbaş, ''Bu sayının 80-100'ü bulması gerekiyor'' dedi. 
     Topbaş, Eyüp Köprüsü'nün altındaki trafiği çözmek için de o noktaya kavşak gerektiğini, ayrıca Eyüp'te bir tünel yol açmak için ihaleye çıktıklarını belirterek, konuşmasını şöyle sürdürdü 
     ''İlk defa İstanbul'a tünel yollar geliyor. 4-5 yerde yapılacak. Bunlar bizim derdimiz. Bununla yatıp kalkıyoruz. Heyecanlarımız bu. Kimsenin gücü bizim heyecanlarımızı yatıştırmaya yetmez. Koşan insanın paçasından tutmak isteyenler olacaktır. Direksiyondaki insanın yanındakiyle konuşması kaza yapmasına sebep olur. Biz direksiyondayız ve İstanbul'u geleceğe taşıyoruz. Bunda da kararlıyız. Halk bu güveni bize verdi. Sosyal sermaye, güven siyasiler için çok önemli. Bunu yitirdiğiniz zaman yalancı çobana dönersiniz, vatandaş da sizin defterinizi dürer. Dışarıdan konuşmak çok kolay. İçeride de siyasilerin çok şeylerini gördük.'' Topbaş, ulaşıma neşter vurduklarını, ancak bu çalışmaları 3 aya da sıkıştıramayacaklarını belirterek, kentte her yıl 100 kilometre yeni yol, en az 25 kavşağın bitirilmesi gerektiğini söyledi. 
     Şu anda ulaşımla ilgili 2 milyar dolarlık inşaatın sürdüğünü belirten Topbaş, bugün de Eyüp'te Piyerloti ile Haliç arasında teleferiği hizmete soktuklarını söyledi. 
     Topbaş, 419 metre mesafede yapılan ve 6 trilyon liraya mal olan teleferikte Haliç ve Piyerloti olmak üzere 2 istasyonun yer alacağını kaydetti. 
     İki gidiş, iki dönüş olmak üzere 5'er kişilik 4 kabinle sağlanacak ulaşımın toplam süresi de 200 saniye olacak. 
     Saatte 18 sefer yapacak teleferik, saatte 350 kişi taşıma kapasitesine sahip olacak. 
     
     KÜÇÜK ÇOCUĞUN TEPKİSİ 
     Öte yandan tören öncesi Kadir Topbaş'a, ''Evimizi yıktınız, Şimdi ev vermiyorsunuz. Size her geldiğimizde bizi geri çevirdiniz. Hepiniz sahtekarsınız'' diye bağıran bir çocuk, görevliler tarafından ağzı kapatılarak alandan uzaklaştırıldı. 
     Basın mensuplarının sorularını yanıtlayan Burak Baydere 12 isimli çocuk, kirada oturdukları evin Büyükşehir Belediyesi'nce yıkıldığını, kendilerine ev verilmediği için çadırda yaşadıklarını söyledi. 
     Eyüp Belediye Başkanı Ahmet Genç de törende yaptığı konuşmada, Eyüp'te mezarlık içinde yapılan evlerin Büyükşehir Belediyesi'nce yıkıldığını ve ev sahiplerine daire verildiğini, ancak kiracı olanların da belediyeden daire istediklerini anlattı. 
     Bu kişilerin olayı ajite etmek için çadır ve duraklarda yaşadıklarını, oysa onlara kira yardımı teklifinde de bulunulduğunu kaydeden Genç, ''Yok öyle şey. 4 kamera görünce hemen olay provoke ediliyor. Bu konutları kimseye peşkeş çekmeyeceğiz'' dedi. 
     Törende konuşmaların ardından Topbaş, Genç ve bazı AK Parti İstanbul milletvekilleri ile ilçe belediye başkanlarıyla birlikte teleferiğin açılışını yaptı. 
     Topbaş, daha sonra teleferiğe binerek Piyerloti'ye çıktı. 
     
</TEXT>
</DOC>
