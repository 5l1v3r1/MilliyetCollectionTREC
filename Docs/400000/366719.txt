<DOC>
<DOCNO> 366719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/soneko45.html </URL>
<DATE> 2005/08/03/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Enflasyon rakamlarının yankıları sürüyor... 
</HEADLINE>
<TEXT>

     Bursa Ticaret ve Sanayi Odası BTSO Yönetim Kurulu Başkanı Celal Sönmez, enflasyon verilerinin, yeni bir faiz indirimini gündeme getirebileceğini bildirdi. 
     Sönmez, Temmuz ayı enflasyon rakamlarını değerlendirdiği yazılı açıklamasında, ekonominin içinde bulunduğu iç ve dış koşulların enflasyonu yükseltmediğini kaydeti. 
     "Enflasyon verileri, yeni bir faiz indirimini gündeme getirebilir" diyen Sönmez, enflasyonun bir neden değil sonuç olduğunu ifade etti. Sönmez, dengelerin sürdürülebilirliği konusundaki endişesini dile getirerek, orta vadede döviz kurunda oluşabilecek çıkışların yeniden enflasyonu tetikleyebileceğini kaydetti. 
     Ekonominin göstergelerini otomobilin kontrol paneline benzeten Sönmez, şunları söyledi 
     "Enflasyon paneldeki ısı göstergesine karşı gelir. Genelde şimdilik enflasyonda yani ısı göstergesinde bir sorun yok. Ancak paneldeki tek gösterge enflasyon değil. Diğer göstergelere bir bakalım. Liradaki aşırı değerlendirme rekabet gücümüzü eritiyor. Yerli girdi üreticileri, kur baskısı nedeniyle iç pazarı kaybediyor. Son 40 aydır yüksek artışlar gösteren ihracat temmuzda adeta duruyor. Kısaca hararet iyi de motor tekliyor..." Sönmez, 20 milyar dolara ulaşan cari açığın GSMH’ya oranının ise yüzde 6’ya doğru gittiğini dile getirdi. Girdi maliyetlerinde ve vergi oranlarında bir iyileştirme yapılmasının şimdilik gündemde olmadığını anlatan Sönmez, "Ticaret erbabı ve sanayici sıkıntılı, çünkü düşen enflasyon onların maliyetlerini istenilen ölçüde düşüremedi. Onun için sadece hararete bakmak yeterli değil, motordaki teklemeye de dikkat etmek zorundayız" diye konuştu. 
     
</TEXT>
</DOC>
