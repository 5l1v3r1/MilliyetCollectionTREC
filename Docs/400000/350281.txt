<DOC>
<DOCNO> 350281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sondun30.html </URL>
<DATE> 2005/06/09/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Ermenilerden ödül alacak ABD Büyükelçi'sine Rice dur dedi 
</HEADLINE>
<TEXT>

     ABD'de yayımlanan The Washington Post gazetesi, Amerikan Dış Hizmetler Derneği'nin, sözde Ermeni soykırımını kabul ettiğini söyleyen ABD'nin Erivan Büyükelçisi John Evans'a vereceği ödülün, ABD Dışişleri Bakanlığı'nın müdahalesiyle geri çekildiğini yazdı. 
     Gazetenin haberine göre, bu hafta başında toplanan derneğin seçici komitesi, ''Christian A. Herter Ödülü'' olarak bilinen ödülün ABD'nin Erivan Büyükelçisi John Evans'a ''yapıcı muhalefeti'' dolayısıyla verilmesinden vazgeçti ve bu kategoride ödül verilmemesini kararlaştırdı. 
     The Washington Post, ödülün geri çekilme zamanının, Başbakan Recep Tayyip Erdoğan'ın ziyaretine denk gelmesinin merak uyandırdığını yazdı. Derneğin başkanı John Limbert, gazeteye yaptığı açıklamada, bu ödülün daha önce hiç geri çekilmediğini söyledi. 
     Gazeteye göre ödül, yaratıcı düşünce ve entelektüel cesaret çerçevesinde veriliyor ve ödül törenine genellikle ABD dışişleri bakanı da katılıyor. Geçen yıl bu kategorideki ödülün, ABD'nin Irak politikasına karşı çıkan bir mesajı Amerikan Dışişleri Bakanlığı'na gönderen orta derecedeki bir bakanlık memuruna verildiği belirtildi. 
     Evans, soykırım iddialarından, tarihi bir gerçekmiş gibi ve ''Ermeni soykırımı'' olarak bahsetmiş ve Amerikan hükümetinin bu konuda daha cesur politika izlemesini savunmuştu. Evans, daha sonra ABD Dışişleri Bakanlığı'nın da teşvikiyle, sözlerinin sadece kişisel görüşleri olduğunu vurgulayan ve ABD dış politikasının daha farklı olduğunu belirten bir açıklama yayınlamak zorunda kalmış ve özür dilemişti. 
     Derneğin seçici komitesinden Bruce Laingen, gazeteye yaptığı açıklamada, ABD Dışişleri Bakanlığı'nın Evans'a verilecek ödül konusunda ''endişelerini'' dile getirdiğini ve bu çerçevede ödülün geri çekilmesine karar verildiğini kaydetti. 
     
</TEXT>
</DOC>
