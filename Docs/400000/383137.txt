<DOC>
<DOCNO> 383137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/son/sonsiy16.html </URL>
<DATE> 2005/10/01/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Sezer'in konuşması 63 dakika sürdü 
</HEADLINE>
<TEXT>

     Cumhurbaşkanı Ahmet Necdet Sezer’in yeni yasama yılı açış konuşması 63 dakika sürdü. 
     TBMM Başkanı Bülent Arınç, Başbakan Recep Tayyip Erdoğan, bakan ve milletvekillerinin ayağa kalkarak alkışlarıyla karşılanan Sezer’e, Genel Kurul’a girişinde Başkanvekili İsmail Alptekin eşlik etti. 
     Alptekin, Sezer’in konuşmasını, komisyon sıralarına oturarak bekledi. 
     Cumhurbaşkanı Sezer, konuşmasında, eğitimden teröre, yargı bağımsızlığından basın özgürlüğüne, ekonomiden yolsuzluklara, dış politikadan AB’ye kadar, gündemdeki konulara ilişkin görüşlerini ifade etti. 
     Sezer’in "özelleştirme", "irtica" ve "AB" ile ilgili sözleri CHP tarafından "bravo" sesleriyle desteklenirken "terör" ve "devletin niteliklerine" ilişkin değerlendirmeleri ise tüm milletvekillerinin alkışlarıyla karşılandı. Sezer, 63 dakikada tamamladığı konuşmasını, kitapçığa bağlı kalarak yaptı. 
     Konuşmasını tamamlayan Sezer’i, Başbakan Erdoğan, bakan ve tüm milletvekilleri ayakta alkışladı. Genel Kurul’u selamlayan Sezer, Bakanlar Kurulu önünden geçerken, Başbakan Erdoğan ve bakanlarla selamlaştı. Genel Kurul’dan Başkanlık Divanı kapısından çıkan Sezer, ayrılırken Arınç ile tokalaştı. 
     Sezer’in konuşmasını tamamlayarak Genel Kurul’dan ayrılmasının ardından Danışma Kurulu’nun önerisi okundu. Genel Kurul’un bugünkü birleşiminde Cumhurbaşkanı Sezer’in konuşması dışında başka konuların görüşülmemesine ilişkin öneri kabul edildi. Arınç, birleşimi, 4 Ekim Salı günü saat 15.00’te toplanmak üzere kapattı. 
     
     AĞAR VE MUMCU, YAN YANA OTURDU 
     Yeni yasama yılı açılışını, Anayasa Mahkemesi Başkanı Tülay Tuğcu, Genelkurmay Başkanı Orgeneral Hilmi Özkök ve kuvvet komutanları, yüksek yargı organlarının başkanları, Cumhurbaşkanlığı Genel Sekreteri Kemal Nehrozoğlu, MGK Genel Sekreteri Yiğit Alpogan, yabancı misyon şefleri, eski milletvekilleri, bazı kamu kurum ve kuruluşları ile sivil toplum kuruluşlarının temsilcileri izledi. 
     CHP Genel Başkanı Deniz Baykal yurtdışında olduğu için yeni yasama yılı açılışına katılmazken, DYP Genel Başkanı Mehmet Ağar ile Anavatan Partisi Genel Başkanı Erkan Mumcu, Sezer’in konuşmasını yan yana izledi. 
     Sezer’in konuşmasını kitapçıktan takip eden Erdoğan, bazı bölümlerin altını çizerken zaman zaman notlar aldı, yanında oturan Başbakan Yardımcısı Mehmet Ali Şahin ve Dışişleri Bakanı Abdullah Gül ile de sohbet etti. 
     Öte yandan, Başbakan Erdoğan, Genel Kurul’a girmeden önce Maliye Bakanı Kemal Unakıtan ve Ulaştırma Bakanı Binali Yıldırım ile makamında bir süre görüştü. 
     
</TEXT>
</DOC>
