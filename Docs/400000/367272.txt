<DOC>
<DOCNO> 367272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/sondun02.html </URL>
<DATE> 2005/08/05/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Otobüs içinde ateş açarak 5 kişi öldüren asker linç edildi 
</HEADLINE>
<TEXT>

     İsrail'de bir otobüsün içinde ateş açarak 5 kişiyi öldüren askerin, öfkeli kalabalık tarafından linç edildiği bildirildi. 
     İsrail televizyonu birinci kanalındaki haberde, İsrail'in kuzeyindeki Arap kenti Şfaram'da meydana gelen olaya ilişkin olarak, ''19 yaşındaki asker Eden Tsuberi'nin, otobüsteki yolcularla tartıştığı, bunun üzerine de silahını ateşleyerek 5 kişiyi öldürdüğü ve en az 5 kişiyi yaraladığı'' belirtildi. 
     Haberde, askerin aylardır firari olduğu, öldürdüğü kişilerin ikisinin öğrenci, birinin şoför, diğerlerinin ise Şfaram vatandaşları olduğu bildirildi. Olayın ardından Şfaram'da halkın galeyana geldiği belirtilen haberde, ''Allahü Ekber'' diye haykıran öfkeli kalabalığın, tutuklanan firari askeri şişe ve taş yağmuruna tutarak linç ettiği, polisin kalabalığa müdahale edemediği ifade edildi. 
     Televizyona açıklama yapan İsrail Polis Teşkilatı Genel Komutanı Moşe Harazi, olayın münferit bir saldırı olduğunu belirterek, halka sükun çağrısında bulundu. 
     Öte yandan, İsrailli bir polis yetkilisi ise olayın, ''Araplara karşı Yahudi terörü gibi göründüğünü'' kaydetti. 
     Polis sözcüsü Avi Zelba, Reuters ajansına verdiği demeçte, Şfaram'da meydana gelen olayın siyasi olabileceğini belirterek, ''Araplara karşı Yahudi terörü gibi görünüyor'' dedi. 

     
</TEXT>
</DOC>
