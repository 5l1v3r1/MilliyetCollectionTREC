<DOC>
<DOCNO> 367007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/soneko18.html </URL>
<DATE> 2005/08/04/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Merkez Bankası'nın kasaları dövizle doldu... 
</HEADLINE>
<TEXT>

     Merkez Bankası’nın döviz rezervi temmuz sonunda 42.9 milyar dolarla yeni bir rekor kırdı. 
     ANKA’nın Merkez Bankası verilerinden yaptığı hesaplamaya göre, döviz rezervi 22-29 Temmuz günleri arasındaki bir haftalık sürede 2 milyar 60 milyon dolar daha artarak 42 milyar 895 milyon dolara kadar yükseldi. Bu tutar döviz rezervinin şimdiye kadar çıktığı en yüksek düzeyi oluşturuyor. 
     Döviz rezervinde geçen hafta yaşanan bu artış, Merkez Bankası’nın 22 Temmuz’da piyasalara yaptığı döviz alım müdahalesiyle gerçekleştirdiği alımın büyük bölümünün valörünün 25 Temmuz olmasından kaynaklandığı belirtiliyor. Bu nedenle de müdahaleye rağmen 22 Temmuz’la biten hafta döviz rezervinde 876 milyon dolarlık sınırlı bir artış yaşanmıştı. Döviz rezervinde müdahalenin etkisiyle son iki haftada toplam 2 milyar 936 milyon dolarlık artış kaydedildi. 
     Merkez Bankası’nın döviz rezervinde temmuz ayı içerisinde yaşanan toplam artış ise 3 milyar 658 milyon dolara ulaştı. Rezerv haziran sonu haftasında 39 milyar 237 milyon dolar seviyesinde bulunuyordu. 
     
     YEDİ AYDA 7 MİLYAR DOLAR BÜYÜDÜ 
     Türkiye’nin çok yüksek tutarlarda dış ticaret ve buna bağlı olarak cari işlemler açığı vermesine rağmen, sıcak para girişleri, doğrudan yabancı sermaye girişleri ve özellikle bankacılık sektörünün artan dış borçlanmaları nedeniyle yaşanan döviz bolluğu, Merkez Bankası’nın döviz rezervinde yılın ilk yedi ayında 6 milyar 889 milyon dolarlık artışa yol açtı. Bu dönemde bir yandan da IMF’ye 4.3 milyar dolarlık geri ödeme yapan Merkez Bankası, döviz alım ihaleleri ve döviz piyasalarına yaptığı müdahalelerle rezervini rekora çıkardı. Döviz rezervi 2004 yılı sonunda 36 milyar 6 milyon dolar düzeyinde gerçekleşmişti. 
     
     BRÜT REZERV 
     Bu arada Merkez Bankası’nın 1 milyar 631 milyon dolar olarak hesaplanan altın varlıklarıyla döviz mevcutlarının toplamından oluşan brüt rezervi ise 44 milyar 526 milyon dolara çıktı. Brüt rezervde geçen yıl sonuna göre 6 milyar 885 milyon dolarlık artış yaşandı. 
     
     DÖVİZ FAZLASI 12.5 MİLYAR 
     Merkez Bankası’nın dış varlıklarından döviz yükümlülüklerinin çıkarılmasıyla hesaplanan döviz pozisyonundaki fazla ise geçen hafta 10 milyar 541 milyon dolardan 12 milyar 520 milyon dolara kadar çıktı. Bir haftada 1 milyar 979 milyon dolar büyüyen döviz fazlası da rekor bir düzeye ulaştı. Merkez Bankası yılın ilk yerdi ayında döviz fazlasını 9 milyar 870 milyon dolar artırdı. 
     Temmuzun son haftasında bankanın dış varlıkları 44 milyar 645 milyon dolardan 46 milyar 677 milyon dolara, döviz yükümlülükleri ise 34 milyar 104 milyon dolardan 34 milyar 157 milyon dolara çıktı. 

ANKA 
     
</TEXT>
</DOC>
