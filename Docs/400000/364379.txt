<DOC>
<DOCNO> 364379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/soneko25.html </URL>
<DATE> 2005/07/26/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
İSO Başkanı ekonomideki soğumanın nereye kadar gideceği önemli 
</HEADLINE>
<TEXT>

     İstanbul Sanayi Odası İSO Yönetim Kurulu Başkanı Tanıl Küçük, ekonomide geçen yılın ikinci yarısında başlayan yavaşlama eğiliminin devam ettiğini belirterek, ''2005 ekonomik programında ekonominin soğuması öngörülmüştür. Dolayısıyla yavaşlama beklenen bir eğilim olarak kabul edilmelidir. Ancak yavaşlamanın ya da günlük ekonomi dilinde kullanıldığı üzere ekonomideki soğumanın nereye kadar gidebileceği önemlidir'' dedi. 
     Küçük, İSO tarafından hazırlanan ''Türkiye'nin 500 Büyük Sanayi Kuruluşu 2004 Yılı Raporu''nun açıklandığı basın toplantısında ekonomiyi de değerlendirdi. 
     Küçük, ekonomide görülen olumlu performansa rağmen Türkiye'nin 1998 yılından bu yana son 6 yılda sabit fiyatlarla Gayri Safi Milli Hasıla'da ortalama yüzde 2.24 oranında artış gösterebildiğini kaydetti. 
     1998 yılından itibaren ilk kez 2004 yılında kişi başına düşen GSMH büyüklüğü açısından 1998 yılı değerinin üzerine çıkıldığına işaret eden Küçük, son 6 yılda kişi başına düşen GSMH yüzde 3 oranında büyürken, ortalama yıllık büyümenin yüzde yarım olduğunu bildirdi. 
     Son dönemde enflasyonla mücadelenin yanı sıra büyümede önemli başarılar elde edildiğini, büyümenin 13 çeyrektir aralıksız olarak devam ettiğini, geçen yıl dünyadaki en yüksek büyüme oranlarından birinin yakalandığını vurgulayan Küçük, elde edilen başarıların çok önemli olduğunu ancak asıl önemli olanın başarının istikrarlı bir şekilde önümüzdeki dönemde de kesintisiz bir şekilde devamı olduğunu kaydetti. 
     
     ÜRETİM VE TÜKETİM YAVAŞLAMASI 
     En az 5 yıllık aralıksız büyüme dönemlerinin sürdürülebilir büyüme olarak kabul edildiğine dikkat çeken Küçük, Türkiye'nin bu yıl ve sonrasında da büyümeyi mutlaka başarması gerektiğini kaydetti. Tanıl Küçük, yaklaşık bir ay önce açıklanan GSMH tahminine göre ilk çeyrekte GSMH'de yüzde 5.3, sanayi sektöründe yüzde 5.5, imalat sanayiinde yüzde 5.3 büyüme elde edildiğini anımsatarak, ''2005 yılının 7. ayının sonuna geldiğimiz şu günlerde temel göstergeler, ekonomide 2004 yılının ikinci yarısında başlayan yavaşlama eğiliminin devam ettiğine işaret etmektedir'' dedi. 
     Geçen yılın ilk yarısında özellikle sanayi sektörü üretiminde yüksek artışlar gerçekleştiğini, ertelenmiş talebin patladığını, ancak ertelenmiş talebin çabuk doyması sonucunda 2004'ün 2. yarısında ve sonrasında ekonomide nispi bir tüketim ve bağlı olarak üretim yavaşlamasının ortaya çıktığını anlatan İSO Yönetim Kurulu Başkanı Küçük, DİE verilerine göre sanayi üretimindeki yavaşlama eğilimin 2005 Şubat ayından sonra hızlandığını, Mayıs ayı sonunda sanayi üretiminin yalnızca yüzde 2.1 ve imalat sanayi üretiminin de yüzde 1.1 oranında arttığını bildirdi. 
     Böylece kriz sonrası dönemde Ekim 2004 hariç sanayi üretiminde son 40 ayın en düşük büyüme oranının gerçekleştiğini, özellikle ana ihraç ürünleri üretiminde büyük gerilemeler gözlendiğini, ilk 5 ayda tekstil ürünleri üretiminde yüzde 12.5, hazır giyimde yüzde 9.5, deri işlerinde yüzde 25.5 oranında düşüşler bulunduğunu kaydeden Küçük, ilk çeyrekte GSYİH'nın harcamalar yönüne ilişkin olarak açıklanan verilerin de ekonomide soğuma eğilimin izlerini taşıdığını söyledi. 
     İhracattan da nispi yavaşlama sinyallerinin geldiğini, ithalatın artış hızında ise bir yavaşlamanın söz konusu olmadığını, TL'deki değerlilik nedeniyle üretimde girdi kullanımında ithalat bağımlılığının giderek arttığını belirten Tanıl Küçük, ekonominin 2005'in ilk yarısındaki en düşündürücü gelişmenin dış ticaret açığı ve cari işlemler açığında görüldüğünü bildirdi. 
     İlk 5 ayda dış ticaret açığının yüzde 22.7 oranında büyüdüğünü, cari işlem açığının da yüzde 32 büyüme ile 11.1 milyar dolar olduğunu kaydeden Küçük, bu eğilimin devam etmesi halinde dış ticaret açığının yıl sonuna kadar program hedefini aşarak 40 milyar dolara, cari işlemler açığının da 20 milyar dolara ulaşabileceğine dikkat çekti. 
     
     EKONOMİDEKİ SOĞUMA 
     Tanıl Küçük, şöyle devam etti 
     ''2005'in ilk yarısının ardından ekonomideki mevcut tabloya baktığımızda enflasyonla mücadeledeki başarının devam etmesi, mali disiplindeki kararlılığın sürdürülmesi, özelleştirme çabalarının hızlanması, yabancı sermayenin Türkiye'ye olan ilgisinin artması sevindirici gelişmeler olarak karşımıza çıkmaktadır. Ancak, işsizlik temel sorunlardan biri olmaya devam etmektedir. İç talepteki yetersizlik sanayicilerimizin gündeminde hala önemli bir yer tutmaktadır. 
     Dış ticaret açığı ve cari işlemler açığındaki hızlı artış hassasiyet ve dikkatle takip edilmelidir. Üretim ve ihracat artış hızındaki nispi yavaşlama da dikkatle takip edilmesi gereken bir diğer konu olarak karşımıza çıkmaktadır. 2005 ekonomik programında ekonominin soğuması öngörülmüştür. Dolayısıyla yavaşlama beklenen bir eğilim olarak kabul edilmelidir. Ancak yavaşlamanın ya da günlük ekonomi dilinde kullanıldığı üzere ekonomideki soğumanın nereye kadar gidebileceği önemlidir. 
     Geçen yılın aynı dönemindeki yüksek büyüme oranının matematiksel etkisi nedeniyle 2005'in ikinci çeyreğinde, ilk çeyrekteki kadar bir büyümenin elde edilemeyeceği tahmin edilmektedir. Yavaşlama eğiliminin yılın ikinci yarısında da devam etmesi durumunda ise programda yıl sonu için öngörülen yüzde 5'in üzerinde bir büyümenin yakalanması olasılığı azalacaktır. Diğer taraftan yavaşlama eğilimin devam etmesi 2006'yı da tehlikeye sokabilecektir.'' 
     
     ÜSTÜ KAPALI İKAZLAR DEĞİL 
     Tanıl Küçük, bir soru üzerine, ekonomideki olumlu gidişin 2005 ve 2006 yılı sonrası devam etmesi için yapılması gerekenler bulunduğunu belirtti. Küçük, şu görüşleri dile getirdi 
     ''Bugüne kadar yapılan, elde edilen kazanımlar var. Bunlar hakikaten önemli işler. Hep altını çizerek ifade ediyoruz, yaptıklarımız kadar yapamadıklarımız var. Yapacaklarımız belki yapamadıklarımızdan daha çok. Bu anlamda 2005 yılını mutlaka iyi değerlendirmek lazım. Türkiye sürdürülebilir büyümesini devam ettirmek, verimliliğini artırmak zorunda. Bunu başarmak için yapması gereken yapısal reformlar var. İşte burada yavaş kaldığımızı ifade ediyoruz. Cari açık, dış ticaret açığı, ödemeler dengesindeki sinyallere dikkat çekiyoruz. Bu, üstü kapalı ikazlar değil, sadece verilerin değerlendirilmesi.'' İç talepte 2004 yılının ikinci yarısından itibaren görülen aşağı eğilimin devam ettiğini belirten Küçük, ekonomideki soğumanın nereye kadar gidebileceğine dikkat çekmek istediklerini söyledi. 
     Küçük, yabancı sermaye ile ilgili bir soru üzerine, konuya yabancı sermaye olarak değil, rekabetçi sektörlerin rekabetinin artırılması olarak baktıklarını, rekabetçi sektörleri korumak ve bunların sayılarının artırmak gerektiğini söyledi. 
     
</TEXT>
</DOC>
