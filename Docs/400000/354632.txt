<DOC>
<DOCNO> 354632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/spor/spo12.html </URL>
<DATE> 2005/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Brezilya ucuz kurtuldu 2-2 
</HEADLINE>
<TEXT>


Sambacılar, Konfederasyon Kupası B Grubu'ndaki son maçında ikincilik için çekiştiği Japonya karşısında zor anlar yaşadı. İki kez öne geçmesine rağmen beraberliği güçlükle kurtaran son Dünya Şampiyonu averajla yarı finale çıktı 


Almanya'daki 7. Konfederasyon Kupası'nda Brezilya, Japonya ile 2-2 berabere kalmasına rağmen averajla yarı final biletini kaptı. Rakibi karşısında zor anlar yaşayan Sambacılar 9'da Robinho ile 1-0 üstünlüğü yakaladı. 27'de Nakamura'nın sayısı skora denge getirdi. 32'de sahneye çıkan Ronaldinho, ilk yarının sonucunu belirledi. 
İkinci yarıda Sambacılar adeta ecel terleri döktü. Birçok pozisyon yakalayan Japonya, 89'da Oguro ile skoru 2-2'ye taşıdı. Üç dakikalık uzatmada Japonya gol bulamayınca Brezilya rakibini averajla geride bırakarak, Arjantin'in ardından B Grubu'nda yarı finale yükseldi. Brezilya yarı finalde ev sahibi Almanya ile karşı karşıya gelecek. 

Meksika berabere 

Japonya'nın ardından Brezilya'yı yenerek Konfederasyon Kupası'nda yarı finali ikinci maçında garantileyen Meksika, B Grubu'ndaki son randevusunda Yunanistan ile golsüz berabere kaldı. Güney Amerika temsilcisi bu sonuçla namağlup unvanını korudu ve grupta lider olarak yarı finale adını yazdırdı. Yunanistan ise ilk puanını almasına rağmen kupaya veda etti. Meksika yarı finalde kupanın favorileri arasında gösterilen A Grubu ikincisi Arjantin ile karşı karşıya gelecek. 

Maradona'ya büyük onur 

Arjantin ve Dünya futbolunun yaşayan efsanesi Diego Maradona, Arjantin Yasama Meclisi tarafından, sportif başarıları nedeniyle "fahri üye" kabul edildi. Kendisine Domingo Fausto Sarmiento ödülü verilen 42 yaşındaki Maradona, törene eski eşi Claudia Villafane ile kızları Dalma ve Giannina ile birlikte katıldı. Maradona, ödül töreni sırasında yaptığı açıklamada, "Bu ödülü, bana zor zamanlarımda hep destek olan aileme adıyorum. Bundan böyle kimseyi üzüp, hayal kırıklığına uğratmayacağım" dedi. 

Londra'dan kültür atağı 

2012 Olimpiyat Oyunları'nın ev sahipliğine Londra ile aday olan İngiltere, 6 Temmuz'da gerçekleştirilecek olan seçime "kültür festivali" kozuyla girecek. Londra Adaylık Komitesi, 2012 Olimpiyatları'nın ev sahipliğinin alınması halinde Londra'da aynı dönemde Kültür Festivali düzenleneceğini, tüm atletlerin sosyal olarak kaynaştıracak bir organizasyona gideceklerini açıkladı. Londra Adaylık Komitesi'nde fahri olarak görev alan olimpiyat şampiyonu kürekçi Steve Redgrave, İngiliz futbolunun efsanevi ismi Bobby Charlton ve heptatloncu Denise Lewis, Singapur'da önümüzdeki ay yapılacak seçim öncesi Londra'ya destek için biraraya geldiler. 

Teixeira çıldırdı 

Brezilya'nın ünlü kulüplerinden Santos'un başkanı Marcelo Teixeira, Brezilya'nın, Konfederasyon Kupası'nda Japonya'ya yenilmesi için dua ettiğini açıkladı. Teixeira, Santos'un iki önemli kozu Robinho ve Leo'yu kadroya alarak Libertadores kupasında takımını zor durumda bırakan Brezilya Futbol Federasyonu'na ağır eleştiride bulundu, "Umarım Japonya'ya kaybederler ve iki oyuncumuza da bir an önce kavuşuruz" diye konuştu. 

Riquelme kaldı 

İspanya Ligi La Liga takımlarından Villareal, kiralık oynattığı Arjantin Milli Takımı'nın orta alan oyuncusu Juan Roman Riquelme ile 4 yıllığına anlaştı. Riguelme'nin kulübü Barcelona'nın, 7 milyon Euro'luk öneriyi kabul ettiği ve 26 yaşındaki oyuncunun artık tamamıyla Villareal'in renklerine bağlandığı bildirildi. Riguelme, 2002 yılında 11 milyon Avro'ya Boca Juniors'dan Barcelona'ya transfer olmuştu. 

M.United Park etti 

PSV Eindhoven'ın Güney Koreli oyuncusu Park Ji Sung, İngiltere Premier Ligi tarihine geçti. Manchester United ile yaklaşık 7 milyon dolara 4 yıllık sözleşme imzalayan 24 yaşındaki Ji Sung, İngiltere Premier Ligi'nin ilk Güney Koreli oyuncusu oldu. Ji - Sung, "Dünyanın en büyük kulüplerinden biri olan Manchester United'da kendimi ispatlayacağım" dedi. 



</TEXT>
</DOC>
