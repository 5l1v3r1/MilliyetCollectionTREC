<DOC>
<DOCNO> 393463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sonsiy35.html </URL>
<DATE> 2005/11/09/ </DATE>
<TIME> 21.10 </TIME>
<AUTHOR>  </AUTHOR>
<HEADLINE>
Baykal, AKPM Başkanı Linden ve heyetini kabul etti 
</HEADLINE>
<TEXT>

     CHP Genel Başkanı Deniz Baykal, Avrupa Konseyi Parlamenterler Meclisi AKPM Başkanı Rene van der Linden ile AKPM üyelerinden oluşan heyeti kabul etti. 
     Baykal, CHP Genel Merkezi'ndeki görüşmenin ardından düzenlenen ortak basın toplantısında, Türkiye'nin Avrupa ile daha yakın bir diyalog içinde olmasına ihtiyaç bulunduğunu, ortak sorunların ancak iki tarafın birbirini daha iyi anlaması ve tanıması yoluyla çözülebileceğini belirtti. 
     Linden'in ziyaretinin bu yönde atılmış önemli bir adım olduğunu ifade eden Baykal, kendisiyle çok yararlı bir görüşme yaptıklarını ve Türkiye'nin demokratik gelişimi, AB ile ilişkileri, Türkiye ve Avrupa'nın yakın geleceğiyle ilgili sorunları ele aldıklarını kaydetti. 
     Baykal, Türkiye'nin Avrupa Konseyi'nin önemli ve kurucu üyelerinden birisi olduğuna işaret ederek, çok önemli bir Avrupa platformu olan Konsey ile ilişkilerinin olumlu yönde gelişmesine özen göstermelerini çok gerekli olduğunu ifade etti. 
     
     LİNDEN 

     AKPM Başkanı Linden de, ''Türkiye'nin AB'ye üyeliği hakkında bazı endişeleri olan ülkelerden kaynaklanan sıkıntıları aşmanın en iyi yolunun, ekonomik ve insan hakları bağlamında daha güçlü bir Türkiye'nin oluşturulmasından geçtiğini'' söyledi. 
     Birtakım ülkelerin Türkiye aleyhindeki yaklaşımlarına sinirlenmemek gerektiğini belirten Linden, ''bu bir süreçtir, bunlar aşılacaktır ve 15 yıl içinde daha farklı bir Avrupa olacaktır'' diye konuştu. 
     Linden, önlerinde zor bir yol bulunduğunu, ancak AB'nin de Türkiye'nin de birbirine ihtiyacı olduğunu kaydederek, zaman içerisinde ortak bir yaklaşım bulabileceklerine inandığını belirtti. 
     AKPM Başkanı Rene van der Linden, Türkiye'nin Avrupa Konseyi'nin çok önemli bir üyesi ve bir ''köprü ülke'' olduğunu da sözlerine ekledi. 
     Baykal, Avrupa Konseyi Parlamenter Meclisi AKPM Başkanı Rene van der Linden'i CHP Genel Merkezi'nde kabulünün ardından düzenlediği basın toplantısında gazetecilerin gündeme ilişkin sorularını yanıtladı. 
     Baykal'a, Almanya'da Sosyal Demokrat Parti SPD ile Birlik partileri'nin CDU CSU koalisyon sözleşmesinde, Türkiye'nin AB üyeliğine ilişkin politika konusunda, "imtiyazlı ilişki" deyiminin yer almasına ilişkin düşüncesi soruldu. 
     "Eğer doğruysa SPD ile CDU arasında yürütülen koalisyon protokolü çalışmalarında Türkiye'nin AB içindeki konumunun, özel ortaklık statüsünün geliştirilmesi anlayışı etrafında tanımlandığını bize gösteriyor, böyle bir anlayış etrafında birleşmişler" diyen Baykal, bunun çok kaygı verici bir tablo olduğunu, ancak kendileri için sürpriz niteliği taşımadığını, zaten Türkiye'nin AB ile ilişkilerinin böyle bir sıkıntıya doğru sürüklendiğini önceden beri anlatmaya çalıştıklarını belirtti. Baykal, şöyle konuştu 
     "Şimdi yavaş yavaş konu netleşmeye başlıyor. Bir süre önce AB'nin bir hükümeti, resmen Türkiye'ye özel statü verilmesi konusunda açık bir tavır takındı ve bu doğrultuda bir mücadele verdi. Bu mücadele sonucunda o konunun kesin bir çözüme kavuşturulmadığı anlaşılıyordu, yani Avusturya'nın talebi doğrultusunda resmen Türkiye'ye özel statü önerilmesi gerektiği, ortak metne geçirilmedi ama ortak metnin içeriğinde Türkiye'ye esasında fiilen bir özel statünün sunulduğu anlaşılıyordu. Şimdi yavaş yavaş artık dilin altındaki bakla ortaya çıkarılıyor ve Almanya gibi AB'nin çok önemli bir ülkesi, kuracağı yeni koalisyonun Türkiye politikası olarak, Türkiye'ye, varolan özel statünün geliştirilmesi hedefini ortaya koyuyor. Türkiye'nin zaten AB ile özel statü ilişkisi var." 
     
     "BALAYI DÖNEMİ BİTMEK ÜZERE" 

     Bunun Türkiye'de AB ile ilişkilerin tam üyeliğe yönelik olduğunu düşünen çevreleri artık uyandırması gereken bir tablo olduğunu savunan Baykal, "Maalesef AB ile ilişkilerimizin balayı dönemi bitmek üzeredir. AB ile ilişkilerimizde yeni bir dönem başlıyor. Bu dönem, AB'nin Türkiye'ye tam üyeliği öngörmediğinin artık herkes tarafından, en iyimser, en umutlu kesimler tarafından bile, tam üyeliğin sözkonusu olmayacağının anlaşıldığı yeni bir dönemdir" dedi. 
     "Türkiye'nin birkez daha kendi başına kaldığını" savunan Baykal, "Türkiye bu noktaya gelmeden AB ile böyle bir ilişkiyi kabul edemeyeceğini zamanında söyleseydi bugün bambaşka bir noktada olurduk" diye konuştu. 
     Türkiye'nin geçen yıl 6 Ekim'de İlerleme Raporu'nun yayınlanmasından sonra gerekli tepkiyi vermeyerek, kendini aldattığını, bu aldatmanın 17 Aralık'ta da devam ettiğini savunan Baykal, müzakerelerin başlatıldığı 3 Ekim tarihine işaret ederek, "Şimdi anlıyoruz ki başlamış olduğumuz müzakereler özel ilişkimizin daha geliştirilmesine yönelik müzakerelermiş, buna mı seviniyoruz " ifadesini kullandı. 
     -"CİDDİ BİR DEĞERLENDİRMEYE İHTİYAÇ VAR"- Bu tablo karşısında Hükümet'in nasıl bir tavır takınacağını beklediğini, Türkiye'nin ciddi bir değerlendirme yapmasına ihtiyaç olduğunu kaydeden Baykal, "Almanya'daki koalisyon protokolü maalesef 17 Aralık'ın da, 3 Ekim'in de gerisine düştü, 17 Aralık ve 3 Ekim de 1999'un gerisine düşmüştü, şimdi bu geri düşüş devam ediyor" diye konuştu. 
     Türkiye'nin AB ile ilişkisinin yanlış yönetildiğini ve çıkmaza doğru sürüklendiğini savunan Baykal, şunları söyledi 
     "AB ile ilişkilerimzide yeni ve sıkıntılı bir noktaya gelmiş bulunuyoruz. Tabi bu durum, Türkiye'nin kendi içindeki modernleşme ve ilerleme mücadelesine olumsuz etki yapmamalı, ama bunun AB ile ilişkisi olmayan konularda ödün vermek suretiyle sürdürülmesi hiçbir şekilde kabul edilemez. 
     Şimdi merak ediyorum, Hükümet'in imzaladığı Gümrük Birliği Ek Protokolü ne olacak Yani biz Güney Kıbrıs Rum yönetimi ile hükümetin imzalamış olduğu protokolü Meclis'e onaylatacak mıyız Meclisi de Güney Kıbrıs Rum yönetimini tanıma anlamına gelecek bir karara çekecek miyiz Ve yine merak ediyorum, Kıbrıs Rum yönetiminin gemilerini, uçaklarını Türk havaalanları ve limanlarında görecek miyiz " 
     
     ARINÇ'IN ÇAĞDAŞLIKLA İLGİLİ SÖZLERİ 

     Baykal, "TBMM Başkanı Bülent Arınç'ın, türbanın çağdaş bir kıyafet olduğu şeklindeki sözlerine ilişkin yorumunuz nedir " sorusuna ise şu cevabı verdi 
     "Bu konuda herkesin kendi çağdaşlık tanımı olduğu anlaşılıyor. Bu tartışmayı kamuoyumuz ve bütün dünya dikkatle izliyor. Neyin çağdaş olduğu konusunda görüş ayrılıklarını ortadan kaldıracak bir resmi yargı organı sözkonusu değil. Herkes kendi anlayışında, kendi anlayışını da kendi yaşamına yansıtarak tanımını ortaya koyuyor. Ben herkesin bu konuda özgür davranması gerektiğine inanıyorum. Herkesin kendi anlayışına göre kendi özel yaşamını düzenlemesinin çok doğal bir hak olduğundan hiç kuşkum yok. Ama kimsenin kendi anlayışını çağdaş anlayış diye herkese kabul ettirmeye kalkması da doğru değil. Bu konuda bir kişisel özgürlük anlayışını benimsemek gerektiği kanısındayım. Özel yaşamında kendi dünya görüşüne göre hayatını tanzim etmekte herkes özgür, kimseyi de bununla suçlamayı uygun görmem. Kimsenin, 'gerçek çağrdaşlık budur' diye başkalarını suçlamasını, başkalarını yok saymasını kabul etmem. Herkes anlayışını kendi davranışına yansıtır." 
     
</TEXT>
</DOC>
