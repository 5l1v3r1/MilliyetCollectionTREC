<DOC>
<DOCNO> 378711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sonspo14.html </URL>
<DATE> 2005/09/15/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Barcelona kulübünde Katalan milliyetçiliği artıyor 
</HEADLINE>
<TEXT>

     Şenhan Bolelli 

İspanya'nın FC Barcelona kulübünde son dönemlerde Katalan milliyetçiliğinin arttığı gözlenirken, son olarak kulüp, sadece katalanca yazan etiketli ürünleri alma kararı aldı. 
     Katalanca Etiketleri Savunma Derneği ile bir anlaşma imzalayan FC Barcelona kulübü yönetimi, bundan böyle başta içecek olmak üzere aldığı tüm ürünlerde sadece etiketlerinde katalanca yazılı olanları tercih edecek. Kulüp yöneticisi Josep Cubells, sadece katalanca yazılı ürünleri alarak kulüp üyelerine daha yakın olmayı ve daha iyi bir hizmet sunmayı hedeflediklerini söyledi. 
     Bu arada geçtiğimiz 11 Eylül tarihinde kutlanan Katalan Ulusal Bayramı vesilesiyle düzenlenen törenlere katılan FC Barcelona Başkanı Juan Laporta, ayrılıkçı ve siyasi bir tavır takındığı gerekçesiyle eleştirilere maruz kaldı. 
     Barcelona'nın Mallarco ile oynadığı maça futbolcuların ''Yeni bir statü istiyoruz'' yazılı bir pankartla çıkmaları sonrası yöneltilen soruları yanıtlayan Laporta, ''Biz siyaset değil, ülke yapıyoruz'' şeklinde cevap vermişti. Laporta aynı zamanda Katalan Ulusal Bayramı Diada dolayısıyla yapılan bir törende açılan ''Milli Takım istiyoruz'' şeklindeki bir pankarta da destek vermişti. 
     
</TEXT>
</DOC>
