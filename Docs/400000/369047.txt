<DOC>
<DOCNO> 369047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/sontur24.html </URL>
<DATE> 2005/08/11/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Troya kazı heyeti başkanı Prof Dr. Korfmann öldü 
</HEADLINE>
<TEXT>

     Çanakkale’nin merkeze bağlı Tevfikiye Köyü sınırlarındaki Troya Antik Kenti Kazı Heyeti Başkanı Prof. Dr. Manfred Osman Korfmann, Almanya’da hayatını kaybetti. 
     Truva Antik Kenti’nde süren kazılara 18 yıldır başkanlık yapan Almanya’nın Tübingen Üniversitesi Öğretim Üyesi 63 yaşındaki Prof. Dr. 
     Korfmann, bu süre içinde Troya’nın Milli Park ilan edilmesi ve kazılarda çıkarılan eserlerin sergilenmesi için müze kurulması yönünde gayret gösterdi. Prof. Dr. Korfmann, başka şehirlerde ve ülkelerde sergilenen Truva Hazinelerinin iadesi için de kampanya başlatılmasını istedi. 
     Prof. Dr. Korfmann, 1998 yılında düzenlenen "Türkiye Tarihsel, Kültürel Miras ve Sanat Ödülleri"nde kapsamında "Özel Başarı Ödülü"ne, 2001 yılında "Doğu ve Yunan medeniyetlerinin birlikte yaşamlarını" belgeleyen eserleri ortaya çıkardığı kazı çalışmaları nedeniyle de Helga ve Edzart Reuter Vakfı’nca "Birlikte Yaşamı Teşvik" ödülüne layık görülmüştü. 
     Troya’daki tarihi eserlerin ve arkeolojiyle ilgili konuların araştırılması, kazı ve bilimsel çalışmaların tespit edilerek maddi ve manevi açıdan desteklenmesi amacıyla Çanakkale-Tübingen-Troia Vakfı kurulmasına büyük çaba sarf eden Prof. Dr. Korfmann, 2004 yılında kurulan vakfın Yönetim Kurulu Başkanlığı’na getirilmişti. 
     
     O KÖYLÜLERİN "OSMAN HOCA"SIYDI 
     Uzun yıllar yürüttüğü kazılarda bölge köylüsünün sevgisini kazanan ve halk arasında "Osman Hoca" olarak anılmaya başlanan Prof. Dr. 
     Manfred Korfmann, 2003 yılı Aralık ayında Bakanlar Kurulu kararınca Türk vatandaşlığına kabul edilmişti. 
     "Türkiye Cumhuriyeti Hizmet Ödülü" verilen Prof. Dr. Korfmann, Çanakkale Onsekiz Mart Üniversitesi’den ÇOMÜ "Onursal Doktora" payesi almış ve Rektörlük Arkeoloji Danışmanlığı’nı üstlenmişti. 
     Prof. Dr. Korfmann, 2004 yılında Çanakkale Onsekiz Mart Üniversitesi’ne ÇOMÜ Anadolu ve Yakındoğu araştırmaları için çok önemli olan Tübingen Yakındoğu Atlası’nın 283 parçadan oluşan haritalarını vermiş, ÇOMÜ ve Tübingen Üniversitesi arasındaki işbirliğiyle ÇOMÜ Arkeoloji Bölümü’nün daha da gelişmesini sağlamıştı. 
     Öte yandan, dün gece Troya Antik Kenti’nde düzenlenen "42. 
     Uluslararası Troya Festivali"nin açılış töreninde, Çanakkale Belediye Meclisi’nin kararıyla fahri hemşehri ilan edilen Prof. Dr. Manfred Korfmann’ın, rahatsızlığı nedeniyle törene katılamadığı bildirilmiş, hemşehrilik beratı, iletilmek üzere Tubingen Üniversitesi Öğretim üyesi ve Çanakkale-Tubingen Troia Vakfı Mütevelli Heyeti Başkanı Prof. 
     Dr. Muharrem Satır’a verilmişti. 
     
</TEXT>
</DOC>
