<DOC>
<DOCNO> 367847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/son/sonspo08.html </URL>
<DATE> 2005/08/07/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Beşiktaş'ta gözler UEFA Kupası'nda, Tümer ve İ.Akın yok... 
</HEADLINE>
<TEXT>

     Birinci Süper Futbol Ligi'ne Kayseri Erciyesspor beraberliği ile başlayan Beşiktaş'ta gözler UEFA Kupası'na çevrildi. 
     Siyah-beyazlılar, Liechtenstein'ın Vaduz takımıyla 11 Ağustos Perşembe günü oynayacakları UEFA Kupası ön eleme turu maçının hazırlıklarına izin yapmadan bugün başladı. 
     Teknik direktör Rıza Çalımbay yönetiminde BJK Nevzat Demir Tesisleri'nde gerçekleştirilen ve ilk yarım saati basına açık olan antrenmanda, Kayseri Erciyesspor maçında 90 dakika forma giyen oyuncular alt sahada koşu yaptı. Diğer futbolcular ise üst sahada pas ve şut çalışmasının ardından dar alanda çift kale maç oynadı. 
     
     TÜMER VE İBRAHİM AKIN VADUZ'DA YOK 
     Antrenmana sakatlıkları süren 5 futbolcu katılmazken, topuğunda ağrı olan Tümer ve güneş çarpması olan İbrahim Akın'ın Vaduz maçında takımdaki yerlerini alamayacakları açıklandı. 
     Antrenmana bu iki futbolcunun yanı sıra sağ ayak bileğindeki sakatlığı süren Gökhan, kasıklarında ağrı olan Youla ile belinden sakatlanan Güven katılmadı. 
     Gökhan'ın Vaduz'a götürülüp götürülmeyeceğinin yarın yapılacak kontrolden sonra netlik kazanacağı, Youla ile Güven'in ise önemli sakatlıklarının bulunmadığı bildirildi. 
     Tümer'in yarın kontrolden geçmek için Almanya'ya doktor Wolfarth'a gideceği ifade edildi. 
     Siyah-beyazlılar, yarın akşam yapacakları antrenmanla Vaduz maçı hazırlıklarını sürdürecek. 
     Beşiktaş, 9 Ağustos Salı günü Vaduz maçı için Liechtenstein'a gidecek. 
     
</TEXT>
</DOC>
