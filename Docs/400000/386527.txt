<DOC>
<DOCNO> 386527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/guncel/gun03.html </URL>
<DATE> 2005/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hükümetler etnik yayına destek olmalı' 
</HEADLINE>
<TEXT>


Raporda, kimlik bunalımı yaşayan kamu hizmeti yayıncılığı üzerinde siyasi baskı olduğu belirtildi 

GÜRKAN AKGÜNEŞ İstanbul 

Açık Toplum Enstitüsü'nün Türkiye'nin de içinde bulunduğu Avrupa'daki 20 ülkede yaptığı araştırmayla hazırladığı raporda, kamu hizmeti yayıncılığının siyasal çıkarlar ile ticari yayınlarla rekabet tehdidi nedeniyle kimlik bunalımı yaşadığı belirtildi. 
AB İzleme ve Savunuculuk Programı kapsamında Avrupa çapında hazırlanan ve Türkiye koordinatörlüğünü Sabancı Üniversitesi İstanbul Politikalar Merkezi'nin üstlendiği "Avrupa Çapında Televizyon Düzenleme, Politikalar ve Bağımsızlık" raporu, dün Sabancı Üniversitesi Karaköy İletişim Merkezi'nde düzenlenen toplantıyla açıklandı. 
Türkiye bölümünü Ankara Üniversitesi İletişim Fakültesi Öğretim Üyesi Prof. Dr. Bülent Çaplı'nın hazırladığı raporda, "uluslararası öneriler" başlığı altında, hükümetler ve düzenleme kuruluşlarının, etnik, dilsel ve diğer azınlıklar için program hazırlayan prodüktörlere, bunu yayımlayan yayıncılara mali destek sağlaması gerektiği vurgulandı. 
Çaplı, kamu hizmeti yayıncısı üzerinde çok büyük bir siyasi müdahale olduğuna dikkat çekerek, siyasi iktidarların hala TRT'yi kendilerine ait bir kurum olarak gördüklerini söyledi. 
AB İzleme ve Savunuculuk Programı Hukuk Danışmanı Morris Lipson da kamu yayıncılığı yapan kuruluşların her ülkede finans sorunuyla karşılaştıklarını ve yayın içeriklerinin ticarileştiğini söyledi. 

Türkiye istisnası 
Raporda, kamu hizmeti yayıncılarının genel müdürlerinin, kuruluşun yönetim kurulunca atandığı ancak genel müdürün parlamento tarafından atandığı Romanya ve Makedonya ile hükümet tarafından atandığı Türkiye'nin istisna olduğu belirtildi. Çok sayıda da hatanın olduğu raporda yer alan hatalar içinde 'Türkiye'de en yüksek pazar payı olan kanal olarak Samanyolu TV'nin gösterilmesi' dikkat çekti. 




</TEXT>
</DOC>
