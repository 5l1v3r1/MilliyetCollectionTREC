<DOC>
<DOCNO> 399146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/siyaset/siy02.html </URL>
<DATE> 2005/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'AB, Türkiye'nin temel politikası' 
</HEADLINE>
<TEXT>


Müzakere sürecinin masaya yatırıldığı Bakanlar Kurulu toplantısından sonra açıklama yapan Çiçek, 'Hangi hükümet gelirse gelsin AB politikası sürdürülmeli' dedi 

ANKARA Milliyet 


AB Komisyonu Türkiye Temsilcisi Hans - Jörg Kretschmer'in müzakere heyetine ilişkin yaptığı eleştirilerin ardından Bakanlar Kurulu toplantısından, "AB, Türkiye Cumhuriyeti Devleti'nin vazgeçilmez politikasıdır" kararı çıktı. 
5 saat süren toplantı sonrasında açıklama yapan Adalet Bakanı ve Hükümet Sözcüsü Cemil Çiçek, AB müzakere sürecine ilişkin Devlet Bakanı Ali Babacan'ın bilgi verdiğini söyledi. AB'nin Türkiye Cumhuriyeti Devleti'nin temel ve vazgeçilmez politikası olduğunu belirten Çiçek, "Hangi hükümet olursa olsun yapılması gerekenler ciddiyetle sürdürülmelidir" dedi. Çiçek, toplantıda tarama sürecine ilişkin verilerin yanı sıra AB İletişim Grubu'nun çalışmalarının da ele alındığını belirtti. 
Devlet Bakanı Nimet Çubukçu, Malatya Çocuk Yuvası'nda yaşanan işkence skandalı sonrasında Sosyal Hizmetler Çocuk Esirgeme Kurumu ile ilgili hazırlanan yasa tasarısını sundu. Kurumun yapısal sorunları, genel işleyiş ve mali sorunlarına ilişkin yeni düzenlemeleri içeren tasarı Bakanlar Kurulu'nda imzaya açıldı. 
Toplantıda ayrıca nüfus sayımlarında yaşanan naylon yazımların önüne geçebilmek için, her vatandaşın bir adrese kayıtlı olmasını sağlayacak adres yasa tasarısı imzaya açıldı. Düzenlemeyle ilgili 2006 yılına kadar tüm ülkedeki vatandaşların adres kayıtlarının yapılması ve 2007 yılındaki seçimlerde sağlıklı nüfus ve adres bilgilerinin sağlanması amaçlanıyor. 
Toplantıda yurtdışında çalışan daha sonra Türkiye'de çalışan ve yurtdışındaki hizmet sürelerini ödeyerek emekli olmak isteyen vatandaşlara yönelik bir düzenleme de ele alındı. Bakanlar Kurulu'nda imzaya açılan karara göre, yurtdışında çalıştıkları hergün için 5 dolar prim ödeyen vatandaşlar bundan sonra 3.5 dolar prim ödeyecek. 



</TEXT>
</DOC>
