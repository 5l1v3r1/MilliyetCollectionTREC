<DOC>
<DOCNO> 389562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sonspo11.html </URL>
<DATE> 2005/10/25/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Ödüle taksit geliyor... 
</HEADLINE>
<TEXT>

     Yunus Kaymaz 

Gençlik ve Spor Genel Müdürü Mehmet Atalay, ödül yönetmeliğinde yapacakları değişiklikle madalya kazanan sporcuların ödüllerini taksitle vereceklerini söyledi. 
     Genel müdür Atalay, AA muhabirine yaptığı açıklamada, dopingle mücadele konusunda çok kararlı olduklarını ve birçok yeni düzenlemeye gideceklerini belirterek, ''Ödül yönetmeliğinde yapacağımız değişiklikle madalya alan sporcular paralarını taksitle alacak, doping yaparsa da hiç alamayacak'' diye konuştu. 
     Atalay, taksitlendirme sistemiyle birlikte, olimpiyatlarda madalya kazanan bir sporcunun parasını her yıl bir taksit olmak üzere 4 yılda alacağını, parasının ilk taksidini ise verdiği numunelerin negatif çıkmasının ardından alacağını bildirdi. Atalay ayrıca, 4 yıl içinde sporcunun başka organizasyonlarda doping kullandığının tespit edilmesi halinde kalan taksitlerinin de ödenmeyeceğini kaydetti. 
     
     NE KADAR KONTROL O KADAR PARA 
     Genel müdür Mehmet Atalay, yapılacak yeni düzenlemelerle, federasyon bütçelerinin belirlenmesinde, federasyonların dopingle mücadelelerinin göz önünde bulundurulacağını vurguladı. 
     Dopingle mücadele için yeni kurulların ve birimlerin oluşturulacağını ifade eden Atalay, ''Federasyonlara dopingle mücadelede önemli görevler vereceğiz. Federasyonlar doping kontrollerini ne kadar artırırsa biz de bütçelerini o oranda artıracağız'' dedi. 
     Türkiye Anti Doping Ajansı'nın TADA çalışmalarını tamamladıklarını da belirten Atalay, hazırladıkları taslağı TBMM'ye ileteceklerini söyledi. 
     
     DOPİNGİN LOKOMOTİFİ ''VÜCUT''CULAR 
     Atalay, dünyada vücut geliştirme sporcularına doping kontrolü yapılmadığını, ancak Türkiye'de bu sporculardan da numune alındığını ve pozitif çıkan numunelerin ortalamayı yükselttiğini söyledi. 
     Dopingle mücadelede kendilerinden istenenden daha fazlasını yaptıklarını ve ülke olarak Türkiye'nin dünya ortalamasının altında bulunduğunu dile getiren Atalay, sözlerini şöyle sürdürdü 
     ''Dünyada 32 tane akredite doping laboratuvarı var. Buralarda yapılan ölçümlere göre dünya ortalaması yüzde 1.77. Bin sporcudan 17'si dopingli çıkıyor. Türkiye'de ise bu rakam 1.28 yani 12 sporcu. Ortalamanın altındayız. Bunun yanında dünyada ölçülmediği halde, biz vücut geliştirme sporcularından da numune alıyoruz. Bu da bizim ortalamamızı yükseltiyor. Başka ülkelere baktığımızda, Fransa 4.95, Belçika 4.51, Portekiz 4.05, İspanya 4.38 ortalamaya sahip ve bu değerler bizden çok çok yüksek. Bunun yanında 1.12 ile Avustralya, 0.91 ile İngiltere, 1.11 ile ABD gibi ülkelerin ortalamaları bizden daha düşük.'' 
     
     ''GÜÇLÜ ÜLKELER KONTROLDEN KAÇIYOR'' 
     Genel Müdür Atalay, uluslararası organizasyonlarda güçlü ülkelerin doping kontrolünden kaçtıklarını ve organizasyona katılmama gibi tehditlerde bulunduklarını savundu. 
     2004 Atina Olimpiyatları'ndan bu yana yalnızca atletizm branşında ABD'de 17, Rusya'da ise 16 atletin dopingli çıktığını anımsatan Atalay, ''Türkiye olarak bu ortalamaların çok altındayız. Bizim amacımız sporcu profilimizi değiştirmek. Birkaç tane Halil, Elvan, Taner'imiz olsa bu sıkıntılarla daha az karşılaşırız. Sevdiğimiz sporcu az olunca onları korumak daha ön plana çıkıyor. Yeni düzenlemelerle birçok şeyin önüne geçeceğiz. Herkes kendi gücüyle mücadele etsin'' diye konuştu. 
     
</TEXT>
</DOC>
