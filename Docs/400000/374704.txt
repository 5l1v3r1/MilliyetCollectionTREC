<DOC>
<DOCNO> 374704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sondun54.html </URL>
<DATE> 2005/09/01/ </DATE>
<TIME> 23.30 </TIME>
<AUTHOR>  </AUTHOR>
<HEADLINE>
Irak'ta Reuters ses teknisyeninin ABD askerlerince öldürüldüğü doğrulandı 
</HEADLINE>
<TEXT>

     Amerikan askerlerinin Irak’ta Reuters haber ajansının ses teknisyeni Velid Halid’i vurarak öldürdüğü doğrulandı. 
     Amerikan ordusundan Tümgeneral Rick Lynch, Halid’in içinde bulunduğu aracın askerlerin üzerine hızla yaklaştığını ve şüpheli manevralar yaptığını, durduktan sonra geri döndüğünü, yeniden şüpheli manevralarda bulunması üzerine askerlerin ateş ettiğini belirtti. 
     Amerikan askerlerinin yüksek hızla ilerleyen araçları gördüğü zaman tepki gösterdiğini belirten Lynch, gazetecilerin aracının da intihar bombalamalarında kullanılan araçlara benzetildiğini belirterek, "Yeni bir araç değildi. Eski model bir araçtı. İçinde de iki yerli vardı" dedi. 
     Olayla ilgili soruşturmanın sürdürüldüğünü söyleyen Lynch, askerlerin olay sırasında gerekli önlemi aldığını bildirerek, hayatını kaybeden her insanın yasını tuttuklarını kaydetti. 
     Halid, pazar günü direnişçiler ile Amerikan askerleri arasında Bağdat’ta çıkan bir çatışmayı izlerken öldürülmüştü. Irak polisi, Halid’e ateş açanların Amerikan askerleri olduğunu bildirmişti. 
     Saldırıda Reuters kameramanı Haydar Kadim de yaralanmıştı. 
     
</TEXT>
</DOC>
