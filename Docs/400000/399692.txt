<DOC>
<DOCNO> 399692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sonsiy19.html </URL>
<DATE> 2005/12/01/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Aksu'dan Eğitim-Sen ve polisin tavrı yorumu... 
</HEADLINE>
<TEXT>

     İçişleri Bakanı Abdülkadir Aksu, Ankara’da öğretmenlerin yaptığı eylemle ilgili olarak, "kimsenin, yasalara meydan okuma hakkının olmadığını" söyledi. 
     TBMM Genel Kurulu’nda, Eğitim-Sen’in "öğretmenler günü yürüyüşü" ile polisin Ankara’daki eyleme katılan öğretmenlere yaklaşımı tartışıldı. 
     Gündemdışı konuşmaların ardından, kamu kurum ve kuruluşlarına bağlı okulların Milli Eğitim Bakanlığı’na devredilmesine ilişkin tasarının görüşülmesine geçildi. 
     CHP milletvekillerinin, polisin, Eğitim-Sen’in "öğretmenler günü yürüyüşü"’ eylemine katılan öğretmelere yönelik yaklaşımını eleştirmeleri üzerine söz alan İçişleri Bakanı Aksu, polisin, dayak atmasına taraftar olmadıklarını, sürekli uyarılarda bulunduklarını söyledi. 
     Aksu, Eğitim-Sen’in ısrarla kanunsuz toplantı yapmak istediğini belirterek, Ankara Valiliği’nin eylem için yer gösterdiğini, ancak bunun kabul edilmeyerek, "Kızılay’a geleceğiz, Milli Eğitim Bakanlığı önüne yürüyeceğiz" denildiğini kaydetti. Aksu, "Kimsenin yasalara meydan okuma hakkı yoktur. Türkiye, hukuk devletiyse, yasaları uygulamak zorundayız. Kusura bakmayın ama yasalar çerçevesinde buna müsaade edemeyiz. Polis de bunu yaptı. Yasalar varken, müsaade edemezdi" diye konuştu. 
     
     "BAKANI KINIYORUM" 
     CHP Denizli Milletvekili Mustafa Gazalcı da Aksu’nun açıklamalarına çok üzüldüğünü, her ne gerekçeyle olursa olsun, öğretmenlerin dövülmesinin, coplanmasının, yerlerde sürüklenmesinin kabul edilemeyeceğini söyledi. "Sayın Bakan’ın, öğretmenleri, yasa çiğneyen, dayağı hak eden kişilermiş gibi sunmasını kınıyorum" diyen Gazalcı, eylem için Ankara’ya gelen öğretmenlerin il sınırları dışında durdurulmalarını da eleştirdi. 
     Gazalcı, Eğitim-Sen’in yasal bir sendika olduğunu ve demokratik haklarını kullanarak bir eylem yaptığını söyledi. 
     Öğretmenlere "potansiyel suçlu" gibi yaklaşıldığını ifade eden CHP’li Gazalcı, İstanbul’da Fatih Camii’nin bahçesinde kürsü kurup şeriat çağrısı yapanlara müdahale edilmediğini belirtti. 
     Mustafa Gazalcı, öğretmenlere kötü muamelede bulunan güvenlik görevlilerinden hesap sorulmasını istedi. 
     Gazalcı, Milli Eğitim Bakanlığı’nın en iyi yaptığı işin "partizanca kadrolaşma" olduğunu savundu. 
     
     "BAŞBAKAN’IN ASKER ARKADAŞI..." 
     ANAVATAN Erzurum Milletvekili İbrahim Özdoğan da Milli Eğitim Bakanlığı ihalelerinde "şaibe" olduğunu iddia ederek Milli Eğitim Bakanı Hüseyin Çelik’in istifa etmesi gerektiğini söyledi. 
     Çelik’in, eski Erzurum Milli Eğitim Müdürü Fevzi Budak için "7 kere alındı, 8 kere geldi" dediğini anlatan Özdoğan, Budak’ın, yerine Başbakan Recep Tayyip Erdoğan’ın Tuzla Piyade Okulu’ndan asker arkadaşı Ahmet Er’in getirildiğini, bu kişinin idarecilik deneyimi olmadığını savundu. 
     ANAVATAN’lı Özdoğan, "1 gün değil, yarım gün idarecilik yapmamış bir kişinin, il milli eğitim müdürü yapılması doğru bir şey mi 
     Skandal değil mi bu " diye sordu. 
     Görüşmelere sonradan katılan Milli Eğitim Bakanı Hüseyin Çelik ise iktidarları döneminde 3 bin okulun onarılarak yeniden eğitim-öğretime açıldığını söyledi. 
     Çelik, orta öğretimde, 2003 yılında 100 bin, 2004’de 125 bin ve 2005 yılında 150 bin öğrenci olmak üzere toplam 375 bin öğrenciye burs 
     verildiğini kaydetti. Hüseyin Çelik, özürlü çocukların durumlarını iyileştirmeye yönelik çabalarının devam edeceğini de sözlerine ekledi. Bu arada ANAVATAN İstanbul Milletvekili Emin Şirin’in TBMM Plan ve Bütçe Komisyonu üyeliğinden istifasına ilişkin dilekçesi, Genel Kurul’un bilgisine sunuldu. 
     
</TEXT>
</DOC>
