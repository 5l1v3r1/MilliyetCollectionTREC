<DOC>
<DOCNO> 399082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sonyas04.html </URL>
<DATE> 2005/11/29/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Ölen efsane futbolcu Best’in, kimsenin bilmediği iki kızı varmış 
</HEADLINE>
<TEXT>

     
     Hilal YILMAZ LONDRA, DHA 
     
GEÇEN hafta akciğer enfeksiyonu sonucu yaşamını yitiren efsane futbolcu George Best’in, eski sevgililerinden 2 kız çocuğunun olduğu iddia edildi. İngiliz Daily Mirror gazetesinde yer alan habere göre, İrlandalı ünlü futbolcu Best’in eski sevgilisi Gina DeVino ve eski menajeri Phil Hughes’un da bu iddiaları doğruladığı belirtildi. 
     Gazete eski top model DeVivo’nun "George’a bir gün kaç çocuğunun olduğunu sordum. O da ’iki kızım bir oğlum var’ dedi. Kızlarıyla hiç görüşemediği için büyük üzüntü duyuyordu" sözlerine yer verirken DeVivo’nun 2003 yılında Best’ten olan çocuğunu düşürdüğünü de belirtti. 
     George Best’in geçmişte ’gizli bir çocuğu’ olduğunu ağzından kaçırdığını hatırlatan gazete ünlü futbolcunun bundan 36 yıl önce baba olduğunu ancak ilk kızını hiçbir zaman göremediğini yazdı. Best’in eski menajeri Hughes tarafından ortaya atılan iddiaya göre ise ünlü futbolcunun ilk kızı, kimsenin haberi olmadan, evli olan eski sevgilisinin kocasının nüfusuna geçirildi. Hughes, "George, eski sevgilisini ve bu kızın kendi çocuğu olduğunu sanan kocasını üzmemek için konuyu hiçbir zaman açmadı. Bu yüzden kızını hiç göremedi" dedi. 
     George Best’in eski eşinden olan ve tek çocuğu olarak bilinen Calum Best’in ise, "Babamı kaybettim ama bir kızkardeş kazanmayı çok isterim" dediği öğrenildi. 
     Bu arada haberde, Best’in organlarının ’sağlıklı durumda olmadığı’ gerekçesiyle bağışlanmayacağı da belirtildi. 
     
</TEXT>
</DOC>
