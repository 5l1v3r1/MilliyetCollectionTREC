<DOC>
<DOCNO> 351100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/sontur18.html </URL>
<DATE> 2005/06/11/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Yüzerken sara nöbeti geçiren liseli boğuldu 
</HEADLINE>
<TEXT>

     Erdoğan CANKUŞ FETHİYE Muğla , DHA 

      MUĞLA'nın Fethiye İlçesi'nde üniversite sınavına hazırlanan lise son sınıf öğrencisi 18 yaşındaki Hüseyin Kocaçınar, denizde yüzerken sara nöbetine yakalanınca boğuldu. 
     Fethiye Lisesi 11 Mat- G sınıfından yaklaşık 15 öğrenci, yaklaşan üniversite sınavı ve karne öncesi stres atmak için Fethiye’ye 4 kilometre uzaklıktaki Kuleli Koyu’na pikniğe gittiğini öğrendi. Bu sınıfta birkaç arkadaşı olan 11 Mat- B öğrencisi Hüseyin Kocaçınar da mayosunu alıp koya gitti. Saat 18.20 sıralarında dalgıç gözlüğüyle kıyının 20 metre açığında yüzen Ümit Özkan adlı öğrenci, 2 metre derinlikteki cesedi fark etti. Özkan, çevrede piknik yapanlara bağırarak bir ceset bulduğunu söyledi. 
     Denizden çıkarılan cesedin lise öğrencisi sara hastası Hüseyin Kocaçınar'a ait olduğunu anlayan arkadaşları gözyaşlarına boğuldu. 
     Emekli bir beden eğitimi öğretmeni, Kocaçınar'a suni teneffüs yaptırırken, 112 Acil Servis'ten yardım istendi. Olay yerine gelen sağlık görevlileri öğrencinin öldüğünü belirledi. 
     Bu arada Fethiye’nin Üzümlü Beldesi'nde oturan Kocaçınar’ın ailesine haber verildi. Olay yerine gelen baba Hasan Kocaçınar, anne Tülay Kocaçınar ve kız kardeşi fenalık geçirdi. Fethiye Devlet Hastanesi'nde yapılan otopside 18 yaşındaki Kocaçınar’ın denizde sara nöbeti geçirdiği ve boğulduğu anlaşıldı. 
     Kocaçınar'ın okuduğu Fethiye Lisesi’nde bugün saat 11.00’de yapılan karne töreninde duygulu anlar yaşandı. Okul Müdürü Alim Yörük, Fire vermeden eğitim öğretimi bitirdik derken, bir öğrencimizin denizde boğulma haberi bizleri üzüntüye boğdu. Hepimizin başı sağolsun'' dedi. 
     19 Haziran’daki üniversite giriş sınavına hazırlanan Kocaçınar'ın sınıfında karne dağıtılırken bazı arkadaşları fenalık geçirdi. Sınıf öğretmeni Tahsin Çilek, Hüseyin Kocaçınar’ın karnesini sırasına bırakırken, arkadaşları ağladı. Kocaçınar’ın cenazesi Üzümlü Beldesi’nde Cuma namazını takiben kılınan cenaze namazının ardından belde mezarlığında toprağa verildi. 
     Kocaçınar'ın cesedini bulan Özkan, Biz 15 arkadaş karne öncesi stres atmak için denize gitmiştik. Hüseyin bizim sınıftan değildi. Sonradan geldiğini öğrendim. gözlükle yüzerken dipteki cesedi farkettim. Çıkardığımızda ölmüştü. Suni teneffüs de bir işi yaramadı. Çok üzgünüz'' diye konuştu. 
     
</TEXT>
</DOC>
