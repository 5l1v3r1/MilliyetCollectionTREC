<DOC>
<DOCNO> 357664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/son/sonspo12.html </URL>
<DATE> 2005/07/02/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Beşiktaş'ın yeni transferi Ali Tandoğan Kendimden eminim 
</HEADLINE>
<TEXT>

     Beşiktaş'ın Gençlerbirliği'nden transfer ettiği oyuncusu Ali Tandoğan, hedeflerinin büyük olduğunu ve çok çalışmaları gerektiğini belirterek, ''Ben kendimden eminim ve çalışıp forma giyme şansı bulacağıma inanıyorum'' dedi. 
     Ali Tandoğan, Beşiktaş Kulübü'nün resmi internet sitesine yaptığı açıklamada, Avusturya'da çok güzel bir kamp ortamında bulunduklarını ifade ederek, şunları kaydetti 
     ''Çalışkan ve hedefleri olan insanlardan kurulu bir ekibiz. İyi çalışıyoruz ve tempomuz her geçen gün biraz daha yükseliyor. Hedeflerimiz var ve bunları gerçekleştirmek için de var gücümüzle çalışacağız. Bu hedeflere ulaşacağımıza da inanıyorum. Beşiktaş için ne faydalı olacaksa onu yapmaya hazırım. Ben kendimden eminim ve çalışıp forma giyme şansı bulacağıma inanıyorum. Geçen sezon bence bir uyum sorunu yaşandı. Fakat ikinci yarı oldukça başarılı bir şekilde geçti. Futbolda her şey olabilir. Biz, Beşiktaş olarak Rıza hocamızla birlikte inşallah büyük başarılara imza atarız ve taraftarlarımızı da mutlu ederiz.'' 
     
</TEXT>
</DOC>
