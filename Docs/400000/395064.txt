<DOC>
<DOCNO> 395064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sondun32.html </URL>
<DATE> 2005/11/15/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
İtalyan faciası 36 milyon insan okuyup yazmakta zorlanıyor... 
</HEADLINE>
<TEXT>

     İtalya'da okuma yazma bilmeme ciddi bir sorun olmaya devam ediyor. 
     Castel Sant'Angelo Üniversitesi Rektörü ve Analfabetizmle Mücadele Birliği AMB Başkanı Saverio Avveduto'nun yaptığı araştırmaya göre, İtalyan halkının 6 yaş üzerindeki kesiminden, sadece temel eğitim mezunları da dahil olmak üzere okuma yazma sorunu olanların sayısı 36 milyon. Araştırmada, soruna ilişkin ortaya çıkan tablo, ''İtalyan faciası'' diye nitelendi. 
     Araştırma, temel eğitim mezunları arasından önemli bir kesimde de okuma yazma sorunları gözlendiğini ortaya koydu. İtalya'da, hiç okuma yazma bilmeyen 6 milyon kişinin, toplam nüfusun yüzde 12'sini oluşturdukları kaydedildi. Ancak bunlara, temel eğitim mezunu olmakla birlikte, okur yazarlık bağlamında sorunlu durumdaki kişilerin de eklenmesi halinde, okuma yazma bilmeme sorunuyla yüz yüze durumdaki toplam İtalyan sayısının 36 milyonla nüfusun yüzde 66'sını oluşturduğu belirtiliyor. 
     İtalya'daki günlük gazetelerden La Stampa, Avveduto tarafından yapılan araştırmanın sonuçlarına bugünkü sayısında geniş yer ayırdı. ''İtalya'da okuma yazma bilmeyenlerin sayısı, fakülte mezunlarından fazla'' denilen haberde, ülkede 6 milyon kişinin hiç okuma yazma bilmediğine işaret edilirken, fakülte mezunlarının sayısı ise 4 milyon olarak verildi. 
     AGİT ülkeleri arasında yapılan uluslararası sıralamada da okur yazarlık sorunu bağlamında İtalya'nın durumunun iç açıcı olmadığının vurgulandığı haberde, şu ifadelere yer verildi 
     ''İtalya, AGİT ülkeleri arasında, kitle eğitimi konusunda yapılan sıralamada da 30 ülke arasında sondan üçüncü sırada yer alıyor. Durumları İtalya'dan daha kötü olan sadece iki ülke var Portekiz ve Meksika.'' 
     
</TEXT>
</DOC>
