<DOC>
<DOCNO> 394388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/son/sonspo21.html </URL>
<DATE> 2005/11/12/ </DATE>
<TIME> 23.40 </TIME>
<AUTHOR>  </AUTHOR>
<HEADLINE>
İsviçre - Türkiye 2-0 maç sonucu 
</HEADLINE>
<TEXT>

     Kendi sahasındaki ilk maçı kazanmak isteyen İsviçre, ilk yarıda A Milli Takım karşısında üstünlük kurdu. Sağdan ve soldan geliştirdiği ataklarla Türkiye'ye zor anlar yaşatan ev sahibi ekip, savunmasında ise rakibine önemli bir pozisyon vermedi. 41. dakikada Senderos'un attığı golle 1-0 öne geçen İsviçre, ilk yarıyı da bu skorla önde kapadı. 
     İkinci yarıya, ilk yarıya nazaran daha hızlı başlayan A Milli Takım üst üste bulduğu pozisyonları değerlendiremedi. Raik İsviçre, ise yakaladığı kontraataklarından 86. dakikada Behrami ile 2. golü buldu. 
     Karşılaşmanın ilerleyen dakikalarında başka gol olmadı. 
     
     İLK YARI 

     3. dakikada ceza alanı içinde oluşan karambolde Alpay'ın vuruşunda, kaleci Zuberbühler meşin yuvarlağı yatarak kontrol etti. 
     4. dakikada Frei'nin ceza alanı dışından kullandığı serbest vuruşta, top kaleci Volkan'da kaldı. 
     5. dakikada Cabanas'ın kafayla aşırdığı topu ceza alanının sağ çaprazında kontrol eden Gygax, müsait durumda kötü bir vuruşla meşin yuvarlağı auta attı. 
     13. dakikada ceza alanı dışında Frei'nin kullandığı serbest vuruşta, barajdan dönen topu önünde bulan Magnin'in sert şutunda, kaleci Volkan uzanarak topu kornere çeldi. 
     20. dakikada Frei'nin pasıyla soldan ceza alanına giren Streller'in müsait durumda vuruşunda, top yandan auta gitti. 
     22. dakikada soldan ceza alanına giren Barnetta'nın sert şutunda, Alpay'a çarpan top kornere çıktı. 
     Aynı dakikada Barnetta'nın soldan kullandığı korner atışında, ceza alanı içinde oluşan karambolde kaleci Volkan'ın kontrol edemediği topu önünde bulan Senderos, yakın mesafeden kötü bir vuruşla meşin yuvarlağı auta atarak, önemli bir gol pozisyonunu değerlendiremedi. 
     36. dakikada Hakan Şükür'ün kafayla indirdiği topu ceza alanı dışında kontrol eden Tuncay'ın vuruşunda, top kaleci Zuberbühler'de kaldı. 
     38. dakikada Hakan Şükür'ün sol çaprazdan sert şutunda, meşin yuvarlak kaleci Zuberbühler'den döndü. 
     41. dakikada Magnin'in sol taraftan kullandığı serbest vuruşta, ceza alanı içinde topa iyi yükselen Senderos, kafayla meşin yuvarlağı direğin dibinden filelere göndererek, takımını 1-0 öne geçirdi. 
     Karşılaşmanın ilk yarısı 1-0 İsviçre'nin üstünlüğüyle sona erdi. 
     
     MAÇTAN NOTLAR 

     Futbolda 18. Dünya Kupası Avrupa Elemeleri play-off baraj ilk maçında, deplasmanda İsviçre ile karşılaşan Türkiye'de Milli Takımlar Teknik Direktörü Fatih Terim, sakatlıklar ve kart cezalıları nedeniyle son maçtan farklı bir ilk 11 sahaya sürdü. 
     Terim, Arnavutluk maçında ilk 11'de sahaya çıkan Hamit, Okan, Halil ve Yıldıray'ın yerlerine Nihat, Serkan, Hakan Şükür ve Tuncay'ı ilk 11'de oynattı. 
     Arnavutluk maçında sarı kart cezası nedeniyle oynayamayan Hakan, bir maç sonra yeniden ilk 11'de oynadı. En son deplasmandaki Kazakistan maçında ilk 11'de oynayan Tuncay ise 5 maç sonra ilk 11'de forma giydi. Tuncay'a orta sahanın solunda görev veren Terim, Tümer'i içeriye çekti. 
     Türkiye'deki Arnavutluk maçında ilk 11'de oynayan Serkan ise tam 8 maç sonra ilk 11'de yer buldu. 
     Tedavisi süren Yıldıray, sarı kart cezalısı olan Hamit ve Emre kadroda yer almazken, Okan ile Halil yedek soyundu. 
     Rüştü, Tolga, Fatih Tekke, Ergün ve Serhat da yedekler arasında yer aldı. 
     
     BAKAN ŞAHİN DE İZLEDİ 

     Karşılaşmayı Devlet Bakanı ve Başbakan Yardımcısı Mehmet Ali Şahin de izledi. 
     Bakan Şahin, ayrıca bugün öğleden sonra takımın kamp yaptığı oteli ziyaret etti. 
     Bakan Şahin'in yanı sıra UEFA Asbaşkanı Şenes Erzik, Futbol Federasyonu Başkanı Levent Bıçakcı ve yöneticiler, bazı kulüp başkanları, Fenerbahçe Teknik Direktörü Christoph Daum ve Newcastle United Teknik Direktörü Greame Sounes da karşılaşmayı izledi. 
     Daum ve Sounes'in, Futbol Federasyonu Başkanı Levent Bıçakcı'nın maçtan önce otelde sponsorlara verdiği kokteyle katıldığı bildirildi. 
     
     LİSTEYE HAKEMİ YANLIŞ YAZDILAR 

     İsviçreli yetkililer, maç öncesi basın mensuplarına dağıtılan maç listesine karşılaşmanın hakemlerini yanlış yazdı. 
     Slovak hakem üçlüsü yerine, ikinci maçı yönetecek Belçikalı hakemlerin listeye yazıldığı görüldü. 
     Maç öncesi dağıtılan kitapçıkta da cezalı olan Hamit'i ilk 11'de gösteren İsviçreli yetkililerin, Yıldıray ve Fatih Tekke'yi de ilk 11'e yazmaları dikkati çekti. 
     
     BİLETLER KARABORSAYA DÜŞTÜ 

     İsviçre ile Türkiye arasında yapılacak ilk baraj maçının biletleri karaborsaya düştü. 
     Maçtan önce Avrupa'nın çeşitli ülkelerinden gelen Türk taraftarları bilet bulabilmek için stat çevresinde dolaşırken, biletlerin 500 Avro'ya alıcı bulduğu öğrenildi. Maçın başlamasına 2 saat kala ise biletler 200 Avro'ya kadar düştü. 
     
     TARAFTARLARDAN FEDERASYONA TEPKİ 

     Biletlerin çok pahalı satıldığını iddia eden Türk taraftarlar, Futbol Federasyonu'na tepki gösterdi. Taraftarlar, İsviçre'nin Futbol Federasyonu'na verdiği yüzde 10'luk bileti, federasyonun turizm acentelerine sattığını, bu acentelerin de biletleri 180 Avro'ya kadar kendilerine sattıklarını ileri sürerek, federasyona tepkilerini dile getirdiler. 
     
     TÜRK TARAFTARLARDAN ŞEHİR TURU 

     Türk taraftarları karşılaşmanın yapılacağı başkent Bern'de bugün maçtan saatler öncesinde arabalarıyla ve yürüyerek tur atmaya başladılar. 
     Ellerinde Türk bayraklarıyla, korna çalarak şehir turu atan taraftarlar, renkli görüntüler oluşturdu. 
     Bu arada, Türk taraftarları şehirde gezerken karşılaştıkları İsviçreli formalı rakip takım taraftarlarıyla karşılıklı tezahürat yapıp, birlikte fotoğraf çektirdiler. 
     
     STAT ÇEVRESİ KARNAVAL ALANI 

     Karşılaşma öncesinde stat çevresini her iki takım taraftarları da karnaval alanına çevirdiler. 
     Stat altındaki ve yanındaki büfelerde yemek yiyip, içki içen İsviçreli taraftarlar, Türk taraftarlarıyla karşılıklı tezahürat yaptılar. Her iki takımın renklerinin kırmızı-beyaz olması nedeniyle taraftarlar birbirine karışırken, stat çevresi tamamen kırmızı-beyaz renklere büründü. 
     Maçın oynanacağı statta tribünler tamamen dolarken, İsviçreli taraftarlar ellerindeki bayrakları hep birlikte sallayarak, renkli bir görüntü oluşturdu. 
     Kendilerine ayrılan bölümü dolduran Türk taraftarları da Türk bayrakları açarak, takımlarını coşkuyla destekledi. 
     Bu arada, stat içinde de bira satışı yapıldı. 
     
     TARAFTARLAR, A MİLLİ TAKIMI KARŞILADILAR 

     Türk taraftarları saat 19.00'da stada gelen A Milli Futbol Takımı'nı coşkuyla karşıladılar. 
     Üzerinde Adana Demirspor yazan büyük bir Türk bayrağını yola açan taraftarlar, milli takım otobüsü stada girerken, tezahürat yaptı. 
     
     STAT ÇEVRESİNDE AZ SAYIDA POLİS 

     Karşılaşma öncesi stat çevresinde az sayıda polisin görev yapması dikkati çekti. 
     Maç için çok fazla polisin görevlendirilmediği, ancak yaklaşık bin kadar sivil polisin maçta görev yaptığı öğrenildi. 
     
     TARAFTAR KILAVUZU DAĞITILDI 

     Maç günü Bern'de Türk taraftarlar için ''Taraftar kılavuzu'' dağıtıldı. 
     Kılavuzda Bern ve İsviçre hakkında bilgi yer aldı. 
     
</TEXT>
</DOC>
