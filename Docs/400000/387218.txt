<DOC>
<DOCNO> 387218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/spor/spo02.html </URL>
<DATE> 2005/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Schalke brifingi 
</HEADLINE>
<TEXT>


Teknik Direktör Christoph Daum dün sabah yapılan antrenman öncesi çarşamba günkü rakiplerinin son lig maçını videodan izlettirdi, "Bu karşılaşma Şampiyonlar Ligi'ndeki kaderimizi belirleyecek" dedi 

YUSUF KOBAL 


Fenerbahçe Teknik Direktörü Daum dün futbolcularıyla bir saate yakın bir toplantı yaptı. Schalke 04'ü masaya yatıran Alman hoca, Ankaragücü maçındaki hataları da tek tek anlattı. 
Schalke 04'ün Bayern Münih ile oynadığı lig maçından bazı bölümleri videodan futbolcularına izleten Daum, "Önümüzdeki üç gün rakibimizi ezberleyeceğiz. Eğer üç puan alırsak hem önümüz açılacak, hem de Schalke'nin umutları tükenecek. Ancak çok zor bir karşılaşma sizi bekliyor. İyi konsantre olmamız şart" uyarısında bulundu. Öte yandan Almanya'nın Welt am Sonntag gazetesi, "İstanbul'daki çılgınlık Schalke'yi endişelendiriyor" başlığını attı ve Fenerbahçe taraftarının gücüne dikkat çekti. 

Rüştü sinirlendi 

Fotoğraf Hüseyin Yavuz 

Schalke maçının hazırlıklarına ara vermeden başlayan Fenerbahçe'de Rüştü krizi yaşandı. Tecrübeli eldiven, arkadaşlarının ciddiyetsiz davranışlarına sinirlenince, çift kalenin sonlarına doğru eldivenlerini fırlatarak antrenmanı terketti. Teknik Direktör Daum bunun üzerine çalışmayı fazla uzatmadı ve tüm futbolcuları tesislere gönderdi. Bu arada yönetici Hakan Bilal Kutlualp bugün bir basın toplantısı düzenleyerek istifasını açıklayacak. 

Fener şampiyon 

Ankara'da düzenlenen Kıvanç Ayaz tenis turnuvasında çiftlerde Fenerbahçe şampiyon oldu. Nihat Özdemir-Umut Yurtoğlu'dan oluşan sarı-lacivertli takım, Beyazıt Anbar- Atıl Özdemir'in temsil ettiği Galatasaray'ı 2-0 yendi ve zirveye çıktı. 


</TEXT>
</DOC>
