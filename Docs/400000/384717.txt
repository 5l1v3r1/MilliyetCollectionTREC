<DOC>
<DOCNO> 384717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/sondun02.html </URL>
<DATE> 2005/10/07/ </DATE>
<TIME> 00.15 </TIME>
<AUTHOR>  </AUTHOR>
<HEADLINE>
Stan kasırgası yüzünden ölenlerin sayısı 231'i buldu 
</HEADLINE>
<TEXT>

     Stan kasırgasının vurduğu Orta Amerika ülkeleri ve Meksika'da ölü sayısı 231'e yükseldi. 
     Guatemala Sivil Savunma Kurumu sözcüsü Benedicto Giron, kurtarma görevlilerinin turistik Santiago Atiltan kasabasında meydana gelen toprak kaymasında toprak altından 40 kişinin cesedini çıkardıklarını, Deniz Kuvvetleri yetkilileri de deniz kıyısındaki küçük bir köyde meydana gelen toprak kaymasında 20 kişinin öldüğünü açıkladılar. 
     Guatemala'da toprak altından çıkarılan bu cesetlerle birlikte Orta Amerika ülkeleri Guatemala, Nikaragua, Honduras, El Salvador ve Kostarika ile Meksika'da ölü sayısı böylece 231'e çıkmış oldu. 
     Başkent Guatemala City'nin 100 kilometre batısında Atiltan Gölü yakınındaki kasabada kurtarma çalışmalarına katılanlardan biri, toprak kaymasının dün meydana geldiğini, ancak yolların kapanması nedeniyle kimsenin yardıma gelemediğini söyledi. Kasabada halen 150 ila 200 kişinin kayıp olduğu bildirildi. 
     Kasırganın getirdiği şiddetli yağışların yol açtığı seller ve toprak kaymalarında Guatemala'da 139, El Salvador'da 65, Nikaragua, Honduras ile Kostarika'da 14 ve Meksika'da 13 kişi öldü. 
     Guatemala'nın ikinci önemli kenti Quetzaltenango'da, 2 metreye kadar yükselen sel suları, yüzlerce evi, işyerlerini ve kamu binalarını bastı. Bu ülkede barınaklara sığınan 24 binden fazla kişinin soğukla mücadele ettiği, gıda ve su kıtlığı çektiği belirtildi. 
     Guatemala'da, seller, toprak kaymaları ve düşen ağaçlar nedeniyle kapanan 300 karayolunun ulaşıma açılması için çalışmaların sürdüğü kaydedildi. 
     El Salvador'da da toprak kaymaları ve seller yüzünden onlarca karayolunun ve köprünün harap olduğu ya da ulaşıma kapandığı, 54 binden fazla kişinin barınaklara yerleştirildiği bildirildi. 
     
     RİTA VE KATRİNA’NIN FATURASI 130 MİLYAR DOLARI BULABİLİR 

     Bu arada, ABD’deki Meksika körfezi bölgesinin altını üstüne getiren Rita ve Katrina kasırgalarının yol açtığı zararın faturasının, 130 milyar doları bulabileceği bildirildi. 
     Kongre bünyesindeki Bütçe Bürosu CBO yöneticisi Douglas Holtz Eakin, bu gece Temsilciler Meclisi’ne bilgi verirken, "Kasırgaların maliyeti en az 70 milyar dolar. Bu rakam, 130 milyara kadar yükselebilir" dedi. 
     Eakin, hasarın genişliği ve onarım maliyetinin henüz tam anlamıyla bilinmediğini de söyledi. 
     
</TEXT>
</DOC>
