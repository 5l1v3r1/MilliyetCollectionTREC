<DOC>
<DOCNO> 367903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/ekonomi/eko01.html </URL>
<DATE> 2005/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol ve gazda Rusya'ya bağımlılık artıyor 
</HEADLINE>
<TEXT>


Türkiye'nin Rusya'dan yaptığı petrol ve gaz ithalatı, bu ürünlerde toplam ithalatın yüzde 43'üne çıktı 

ANKARA ANKA 

Türkiye'nin, ham petrol ve gaz ithalatında Rusya'dan yapılan ithalatın payı bu yılın ilk altı ayda yüzde 43'e kadar yükseldi. Dış Ticaret Müsteşarlığı verilerine göre bu yıl ocak-haziran döneminde Türkiye petrol ve petrol ürünleri ithalatının yüzde 38.8'ini, petrol gazları ve doğalgaz ithalatının ise yüzde 50'sini tek başına Rusya'dan gerçekleştirdi. 
Geçen yılın aynı dönemine göre yüzde 45.8 artarak 5 milyar 80 milyon dolara yükselen petrol ve petrol ürünleri ithalatının 1 milyar 968 milyon dolarlık kısmı Rusya'dan yapıldı. 

LPG ithalatında da artış var 
Türkiye'nin bu ithalat için Rusya'ya yaptığı ödeme geçen yılın aynı dönemine göre yüzde 85.4 oranında arttı. Türkiye 2004 yılında petrol ve petrol ürünleri ithalatının yüzde 30.5'ini Rusya'dan yapmıştı. 
Aynı dönemde LPG ve doğal gaz ithalatı için ödenen para ise yüzde 54.8'lik büyümeyle 3 milyar 61 milyon dolara ulaştı. Bu ithalatın yüzde 50'sini oluşturan 1 milyar 534 milyon dolarlık kısmı tek başına Rusya'dan yapıldı. 



</TEXT>
</DOC>
