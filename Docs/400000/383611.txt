<DOC>
<DOCNO> 383611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sonsiy21.html </URL>
<DATE> 2005/10/03/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Ve Avrupa Birliği Türk heyetini bekliyor, Ankara'da hava iyimser 
</HEADLINE>
<TEXT>

     SAADET ORUÇ Lüksemburg DHA 

Reuters haber ajansı, Ankara'nın müzakere çerçeve belgesini kabul ettiğini ve Dışişleri Bakanı Abdullah Gül'ün Lüksemburg'a gideceğini tüm dünyaya duyurdu. Ajans, Kıbrıs ve Avusturya'nın Türkiye ile müzakerelerin başlamasını kabul ettiğini geçti. Ancak, ajansa göre İngiliz diplomatlar Türkiye'nin çerçeve belgesini kabul ettiğini doğrulamadı. 
     Ankara'dan resmi açıklamayı ise Başbakanlık sözcüsü Akif Beki yaptı. Beki, "Görüşmeler henüz devam etmektedir. Dolayısıyla mutabakat henüz sağlanmamıştır. Sayın Dışişleri Bakanı’nın Lüksemburg’a ne zaman ne şekilde gideceği konusunda bir teyit henüz yapılmamıştır. Eğer sorunlar çözülürse Sayın Dışişleri Bakanı Lüksemburg’a gidecektir. 
     Ancak henüz açış konuşması da Lüksemburg’a gönderilmemiştir. Sadece bu hususu açıklığa kavuşturmak için buradayım, bazı erken yorumlar var galiba. Bunun dikkate alınmasında yarar var" açıklamasını yaptı. 
     
     BÜYÜKELÇİ AK PARTİ GENEL MERKEZİ'NDE 

     İngiltere’nin Ankara Büyükelçisi Peter Westmacott, Ak Parti Genel Merkezi’ne geldi. 
     Ak Parti’de, Başbakan Recep Tayyip Erdoğan’ın başkanlığında, Bakanlar Kurulu ve MYK üyelerinin yaptığı toplantı sürerken, Büyükelçi Westmacott, saat 18.25’de Parti Genel Merkezi’ne geldi. 
     Ankara’da AB’nin şekillendirdiği müzakere çerçeve belgesinin değerlendirildiği toplantılar sürerken, Lüksemburg'da hava oldukça iyimser. Gün içinde ABD Dışişleri Bakanı Condoleezza Rice ile Başbakan Recep Tayyip Erdoğan arasında gerçekleşen telefon görüşmesinin ve Londra-Viyana hattındaki temasların da Lüksemburg’daki zorlu görüşmelerin hedefine yaklaşmasına yardımcı olduğu belirtildi. 
     
     GÜL GİDECEK Mİ 

     Başbakan Recep Tayyip Erdoğan, Dışişleri Bakanı Gül ve Başmüzakereci Ali Babacan'ın belgeyi son kez gözden geçirdi. 
     Ankara'da dün akşamdan bu yana ilk kez bu kadar ılımlı bir havanın hakim olduğu bilgisi geldi ve Gül'ün Lüksemburg'a gitmesi bekleniyordu. Ancak, Başbakanlık sözcüsü Akif Beki, Dışişleri Bakanı Gül'ün AB zirvesine ne zaman gidecğinin henüz belli olmadığını açıkladı. 
     
     ANKARA ÇERÇEVE BELGEYİ İNCELİYOR 

     Ankara, Lüksemburg’dan gelen son Müzakere Çerçeve Belgesi taslağını değerlendirdi. 
     Gelen ilk bilgilere göre, çerçeve belgede imtiyazlı ortaklık ifadesi bulunmuyor. 
     Dışişleri Bakanı ve Başbakan Yardımcısı Abdullah Gül ile Devlet Bakanı ve Başmüzakereci Ali Babacan’ın başkanlıklarında Dışişleri bürokratları tarafından teknik değerlendirmesi yapılan metin, daha sonra siyasi değerlendirme için Başbakan Recep Tayyip Erdoğan başkanlığındaki Bakanlar Kurulu’na götürüldü. 
     
     TÜRKİYE'Yİ RAHATLATAN NOKTALAR 

     Çerçeve Belge'de imtiyazlı ortaklık ifadesi bulunmuyor. Üçüncü tarafların uluslararası kuruluşlara katılımını düzenleyen 5'inci maddeye ek yapıldı ve Türkiye'nin kaygıları giderildi. 
     Ankara'ya ulaşan ve incelenmeye başlanan Müzakere Çerçeve Belgesi'nde Avusturya'nın metne girmesi için büyük çaba gösterdiği 'imtiyazlı ortaklık' ifadesinin bulunmadığı belirtildi. 
     Metinde ayrıca Türk tarafını rahatlatacak bir düzeltme daha yapıldı. Üçüncü tarafların uluslararası kuruluşlara katılımını düzenleyen ve Kıbrıs Rum kesiminin ima edildiği 5'inci maddeye yapılan ekle Türkiye'nin itirazlarının yumuşatılması amaçlanıyor. 
     Türkiye, söz konusu maddede bulunan 'AB üyelerinin uluslararası organizasyonlara katılımını engellememe' ifadesine itiraz ediyor. Türkiye ayrıca bu ifadenin Kıbrıs Rum kesiminin NATO üyeliği için yapacağı başvuruda veto hakkının elinden alınmasına yol açacağını savunuyor. 
     Türkiye'nin itirazlarını gözönünde bulunduran AB yetkilileri, bu maddeye ek olarak "bu madde tarafların uluslararası kuruluşlardaki karar süreçlerine halel getirmez" ifadesini koydu. 
     Erdoğan ile bu sabah telefonda görüşen ABD Dışişleri Bakanı Condoleezza Rice da, Çerçeve Belge'deki bu ifadenin NATO'yu kapsamadığı konusunda garanti verdi. 
     
     AVUSTURYA’NIN İTİRAZI KALKTI 

     Avusturya Dışişleri Bakanı Ursula Plassnik, kritik tartışmaların ardından Türkiye için koyduğu itirazı kaldırdıklarını, ancak birtakım farklı noktaları eklemek istediklerini kaydetti. Plassnik, halen birkaç saat daha görüşmeye ihtiyaçları olduğunu kaydetti. Avusturya heyeti, ihtiyatlı konuşmayı elden bırakmazken, gelişmelerin olumlu yönde ilerlemekte olduğunu ve Gül’ün toplantıya katılmak üzere Lüksemburg’a gelebileceği beklentisinde olduklarını gizlemedi. 
     
</TEXT>
</DOC>
