<DOC>
<DOCNO> 363010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sondun06.html </URL>
<DATE> 2005/07/21/ </DATE>
<TIME> 07.35 </TIME>
<AUTHOR>  </AUTHOR>
<HEADLINE>
Türk F-16'ların modernizasyonu ihalesini Lockhed Martin kazandı 
</HEADLINE>
<TEXT>

     Amerikan Lockheed Martin şirketi, Türk Hava Kuvvetleri’nin F-16 savaş uçaklarında kapsamlı bir sistem modernizasyonu geliştirilmesine başlamak üzere ABD Hava Kuvvetleri’nden ilk aşamada 67.7 milyon dolar değerinde ihaleyi aldı. 
     Lockheed Martin tarafından yapılan açıklamada, ihalenin toplam değerinin yaklaşık 800 milyon dolar olduğu ve 2006 ortasında verilmesinin beklendiği belirtildi. 
     Modernizasyon programıyla, Türk Hava Kuvvetleri’nin F-16’larının Blok 40 ve Blok 50 savaş uçaklarında daha güçlü bir elektronik sistem gruplandırmasıyla, Blok 30 uçaklarında ufak bir değişimin sözkonusu olduğu kaydedildi. 
     Şirketin F-16 programlarının başkan yardımcısı June Shrewsbury, "Türk hükümeti, Türk Hava Kuvvetleri ve Türk savunma sanayisiyle uzun dönemli bir ilişkimiz var ve bu ilişkileri ilerletmekten çok memnunuz" dedi. Shrewsbury, "Türk Hava Kuvvetleri, F-16’lar için fiyat olarak uygun bu modernizasyon programından yararlanıyor. Bu program, Amerikan Hava Kuvvetleri’ninkine benzer bir yaklaşıma dayalı. 
     Böylece düzenlemenin ve geliştirme çabalarının büyük bir bölümü zaten gerçekleştirilmiş durumda ve bizim görevimiz, Türk sisteminin benzersiz bölümlerine karşılık bulmak olacak. Başka ülkeler de F-16 uçaklarının benzer şekilde modernize edilmesine ilgilerini ifade ettiler" diye konuştu. 
     Bu sistemlerin yerleştirilmesinin TUSAŞ Türk Uçak Sanayii Anonim Şirketi tarafından, ayrı bir anlaşma çerçevesinde ve Lockheed Martin’in teknik yardımıyla yapılacağı belirtildi. 
     Sistemlerin ilk yerleştirilmesinin ise 2007 başında başlamasının ve iki yıl sürmesinin planlandığı kaydedildi. Uçuş testleri ise programa göre 2009’da başlayacak ve bu testler de iki yıl sürecek. 
     Türk Hava Kuvvetleri’nin, modernize edilmiş F-16’ları operasyonel olarak 2011’de kullanmaya başlamasının beklendiği de kaydedildi. 
     Program, ABD’nin FMS olarak bilinen Dış Askeri Satışlar’ı çerçevesinde işliyor. 
     
</TEXT>
</DOC>
