<DOC>
<DOCNO> 366234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/ekonomi/eko06.html </URL>
<DATE> 2005/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen, cari açık uyarısı yaptı 
</HEADLINE>
<TEXT>


ANKARA Milliyet 

Devlet Bakanı Kürşad Tüzmen, ihracat artış hızında bu yılın ikinci yarısından itibaren ciddi bir düşüş olduğunu, temmuzda ithalat baskısının daha çok görüleceğini söyledi. Tüzmen, "Cari işlemleri tetikleyecek bir açık görüyoruz ama endişe edilecek boyutta değil. 36 - 40 milyar dolara yakın bir açık çevrilebilir" dedi. 
Dahilde İşleme Rejimi Otomasyon Projesi tanıtım toplantısında gazetecilerin sorularını yanıtlayan Tüzmen, ihracat artış hızının haziran ve temmuzda yavaşladığını ve bu durumun genel ihracat artış hızını da aşağı çektiğini bildirdi. 1 Ocak - 1 Temmuz arası geçen yılın aynı dönemine göre ihracatın ithalatı karşılama oranının yüzde 63.6 olduğunu kaydeden Tüzmen, "Dış ticaret açığının, dış ticarete oranının yüzde 20'lerde olması durumunda sorun olmaz. Ancak bu durum yine de dikkatle izlenmeli. Aylık 6 milyar dolarlık ihracat, 9 milyar dolar tutarında da ithalat yapılması durumunda yıllık 36 milyar dolarlık bir açık olacak" diye konuştu. 


</TEXT>
</DOC>
