<DOC>
<DOCNO> 379890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/sondun21.html </URL>
<DATE> 2005/09/20/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
The Guardian Merkel kazanamayınca Türkiye karşıtları yalnız kaldı 
</HEADLINE>
<TEXT>

     İngiltere'de yayımlanan Guardian gazetesi, Türkiye ile tam üyelik müzakerelerine başlanmasını geciktirme tehdidinde bulunan ve ''imtiyazlı ortaklık'' öneren Avusturya'nın, Alman Hıristiyan Demokrat lider Angela Merkel'in uğradığı hayal kırıklığı sonucunda yalnız kaldığını yazdı. 
     Türkiye’nin AB’nin dışında bırakılmasının büyük bir felaket olacağının vurgulandığı yazıda, Almanya'da seçimlerin galibi Angela Merkel'ın başbakan olsa da olmasa da Türkiye konusunda benimsediği politikanın, tam bir 'yüzakarası' olduğu ifade edildi. 
     
     AVUSTURYA YALNIZ KALACAK 

     Viyana'nın, Merkel'in Almanya'da açık bir zafer kazanacağını umduğuna dikkati çeken gazete, ''böylece Avusturya'nın eli güçlenecekti. Ancak Almanya'da Merkel seçimden başarıyla çıkamadı, bu da Avusturya'nın yalnız kalacağı anlamına geliyor'' diye yazdı. 
     Türkiye'nin AB dışında bırakılmasının büyük bir felaket olacağını belirten İngiliz The Guardian gazetesi, Angela Merkel'ın Türkiye politikası için 'tam bir yüzkarası' yorumu yaptı. 
     Gazetede, 'neden IRA, İslamcı teröristlerden daha küçük bir tehditti ' başlığıyla çıkan yorum haberde, Irak ile İngiltere'nin yeni anti-terör yasası ve Türkiye'nin Avrupa'ya alınmamasının medeniyetler çatışmasının gerçek olması anlamına geldiği ifade edildi. 
     'Hıristiyan aleminin içinde yaşadığı kalenin girişindeki köprüyü kaldırmakla intihar saldırılarının azalmayacağı' görüşünün dile getirildiği yorumda, "batı demokrasisi ve hoşgörüsünün içi boş bir riyakarlıktan başka birşey olmadığının en iyi kanıtı, insan haklarına çekidüzen vermiş bir Türkiye’nin reddedilmesi olacaktır" ifadelerine yer verildi. 
     Gazete, Başbakan Recep Tayyip Erdoğan'ın Almanya'daki seçim sonuçlarını değerlendirdiği açıklamanın içeriğine de dikkati çekerken, ''Türkiye bu sonuçları, Avrupa'daki karşıtlarını uyarmak için bir fırsat olarak kullandı'' yorumunu yaptı. 
     
     Merkel'in tökezleyişine Türkler sevindi, ya başka kimler 

     Guardian, Almanya'daki sonuçlardan kimilerinin çok memnun olduğunu yazıyor. Kastedilen ülke, Türkiye. 
     Guardian'ın ifadesiyle, "Düşmanı Merkel'in başarısızlığını sevinç çığlıklarıyla karşılayan bir Ankara'' var karşımızda. 
     Gazete, Almanya'daki seçim sonucunun Türkiye'nin üyelik perspektifini destekleyen İngiltere'nin elini de güçlendirdiğini bildiriyor. Guardian'ın deyimiyle, Türkiye'nin Avrupa Birliği içindeki en güçlü destekçisi, İngiltere. 
     DailyTelegraph gazetesi de Almanya'daki seçim sonuçlarının kimi çevrelerde hüsran, kimilerinde ise sevinçle karşılandığını yazarak, ikinci haneye girenler arasında hemen Türkiye'nin adını anmış. 
     Gazete, hüsran cephesine ise Orta ve Doğu Avrupa ülkelerini koyuyor. Daily Telegraph'a göre Polonya ve Baltık devletleri, umutlarını Merkel'in kazanmasına bağlamıştı. 
     Rus gazetesi Komsomolskaya Pravda açıkça, ''Rusya için hayırlı olan Schröder iktidarıdır'' diyor. 
     Rus gazetesinin deyişiyle, ''Kremlin'in dostu Gerhard'ın iktidarda kalışı şüpheye yer vermeyecek biçimde Rusya'nın işine gelir''. 
     ''Çünkü'' diyor gazete, ''eski Doğu Alman muhalif Merkel, başbakan koltuğuna geçerse Moskova-Berlin hattındaki özel dostluk da kenara itilecektir''. 
     Independent İngiltere Türkiye'nin önünü açtı 
     The Independent da Almanya'daki seçim sonuçlarının Türkiye'nin tam üyelik müzakerelerine başlama umudunu artırdığını, Merkel'in kesin bir çoğunluk kazanamamasının Türkiye'nin lehine olduğunu yazdı. 
     Gazete, bu arada dün gece Brüksel'de varılan anlaşmaya da dikkati çekti. Rum hükümeti tarafından da kabul edilen anlaşmanın, Ankara'nın müzakere sürecinde Rum kesimini tanımasını öngördüğünü kaydeden gazete, ''Türkiye, birliğe katılmadan önce Rum kesimini tanımak durumunda olacak'' diye yazdı. 
     Varılan anlaşmanın, İngiltere'nin bir diplomatik başarısı olduğunu vurgulayan gazete, ''hem dönem başkanı olan, hem de Türkiye'nin müzakerelere başlamasına büyük destek veren İngiltere, Türkiye'nin önünü açtı'' yorumunda bulundu. 
     Independent da gelişmelerin Avusturya'yı Türkiye konusundaki tavrında yalnız bıraktığına işaret etti. 
     ''Avusturya da yalnız kalınca, 3 ekimde Lüksemburg'da Türkiye'nin tam üyelik müzakerelerine başlaması kesinleşmiş oldu'' görüşüne yer veren gazete, anlaşmanın Ankara'ya limanların Rum kesimine açılması konusunda da bir tarih kısıtlaması koymadığını vurguladı. 
     The Daily Telegraph gazetesi de Merkel'in aldığı başarısız sonucun, Türkiye tarafından müzakerelerin önündeki bir engelin kalkması olarak görüldüğünü yazdı. 
     
     FİGARO "ALMAN SEÇİMLERİNDEN BİR TEK ERDOĞAN MEMNUN OLDU" 

     Türkiye’nin Alman seçimlerinin "belirsiz" sonucundan memnun kalması, AB’de dikkat çekti. Le Figaro gazetesi, "Başbakan Recep Tayyip Erdoğan, sandıklardan çıkan belirsiz sonucu olumlu karşılayan tek uluslararası topluluk lideri oldu" yorumunu yaptı. 
     Fransız Le Figaro gazetesi, Türkiye’nin AB üyeliğine karşı olan Hristiyan Demokrat lider Angela Merkel’in seçimlerdeki zayıf performansının Ankara’da "olumlu bir sinyal" olarak değerlendirildiğini belirtti. 
     Türkiye’nin seçim sonucunun AB adaylığı lehindeki bir gelişme olarak gördüğünü kaydeden gazete, Türk yetkililerinin seçimden duydukları memnuniyeti açık bir biçimde dile getirdiklerini belirtti. 
     Gazete, Başbakan Erdoğan’ın Almanya’daki seçim kampanyası sırasında sessiz kaldıktan sonra seçim sonucuna ilişkin memnuniyetini dile getirdiğini kaydederken, "Başbakan Recep Tayyip Erdoğan, sandıklardan çıkan kararı olumlu karşılayan tek uluslararası topluluk lideri oldu" diye yazdı. 
     Türk basınının da Başbakan Erdoğan’ın doğrultusunda bir tutum sergilediğini de kaydeden gazete, Türk basınının Alman devletinin zirvesinin felç olması üzerinde durmak yerine hristiyan demokratların kötü performansından duyduğu memnuniyeti dile getirdiğini kaydetti. 
     Le Figaro, Türklerin her şeyden çok Almanya’nın daha kücük Avrupa ülkelerini "imtiyazlı ortaklık yolu"nda çeken bir lokomotif haline gelmesinden korktuklarını belirtti. 
     "Türk uzmanlarına göre, bir koalisyon hükümeti ise, Türkiye’nin katılım ile ilgili tartışmaların nötrleştirilmesi sonucunu doğar" yorumunu yapan gazete, Hür Liberallerin, AB’nin Türk adaylığına ilişkin gümdemine saygı gösterilmesinden yana olduklarını anımsattı. 
     
     ALMAN GAZETELERİNDE FARKLI SENARYOLAR 

     
     Büyük koalisyon, ya da büyük çarpışma 

     Öte yandan, Almanya basınında, ülkenin seçim sonrası içine düştüğü siyasi belirsizlikten çıkabilmesi için iki farklı senaryo ağırlıklı biçimde işleniyor. 
     Bunlardan biri, yeniden seçimlere gidilmesi. Diğeri ise, büyük koalisyon yani Schröder ve Merkel'in bir ulusal birlik hükümeti kurması. 
     SueddeutscheZeitung'a göre, Sosyal Demokrat lider Gerhard Schröder'in bu iki farklı yoldan hangisine gireceğini, kafasına koyduğu 'tek hedef' belirleyecek. 
     ''Schröder'in tek amacı'' diye yazıyor gazete, ''Hristiyan Demokrat lider Angela Merkel'i başbakanlık koltuğuna yaklaştırmamak.'' Sueddeutsche Zeitung'a göre Schröder, büyük koalisyonun başına kendisinin ya da Merkel'in değil, üzerinde anlaşacakları iki yeni siyasetçinin geçmesi gerektiğini söyleyerek, bu pazarlıklar süresince de başbakan olarak kalmaya kararlı görünüyor. 
     DerTagesspiegel'e göre bunun tercümesi ''şimdilik Gerhard Schröder'in kafasını meşgul eden büyük koalisyondan ziyade, Hristiyan Demokratla giriştiği büyük çarpışma.'' Reformcular cezalandırıldı DieWelt, pazar günkü seçimlerden geleceğe ilişkin belirgin bir tablo çıkmasa da, bir noktanın kesinlikle anlaşıldığı kanısında ''Seçmen, ekonomik reform hareketini sandıkta cezalandırdı.'' DieTageszeitung'un yorumu ise biraz daha farklı 
     ''Seçmen, Anglosakson modeline hayır dedi''. ''Büyük bir çoğunlukla'' diye yazıyor Die Tageszeitung, ''neoliberal ekonomi politikalarının Almanya'da istenmediği ortaya çıktı.'' ''Reformcuların elinden bu kadar geldi'' diye düşünüyor Frankfurter Allgemeine Zeitung 
     ''Hem Schröder hem de Merkel kendilerini ekonomik reformlarla özdeşleştirdi, ve her ikisi de sandıkta hayalkırıklığına uğradı.'' FrankfurterAllgemeine, ''Demek ki Almanya'da hayat o kadar da kötü değil ki'' diye yazıyor, ''Alman halkı yaşam standartlarım iyileşsin diye tümden bir yeniden yapılanmayı gerekli görmedi.'' 
     
</TEXT>
</DOC>
