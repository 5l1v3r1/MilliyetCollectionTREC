<DOC>
<DOCNO> 382881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sonsiy15.html </URL>
<DATE> 2005/09/30/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
AKP'liler yarın Kızılcahamam'da kampa girecek 
</HEADLINE>
<TEXT>

     AK Parti kurucuları, MKYK üyeleri, bakanlar ve milletvekilleri, Genel Başkan ve Başbakan Recep Tayyip Erdoğan’ın başkanlığında yarın Kızılcahamam’da kampa girecek. 
     Başbakan Erdoğan ve kampa katılacak diğer partililer, yarın akşamdan itibaren kampın düzenleneceği Asya Termal Otel’e gidecekler. 
     Kampın resmi açılışı 2 Ekim Pazar günü gerçekleştirilecek. Başbakan Erdoğan, sabah yapacağı konuşma ile kampın açılışını yapacak. 
     Basına açık gerçekleşecek bu bölümden sonra Erdoğan, basına kapalı bölümde, bakanlar, milletvekilleri, kurucular ve MKYK üyelerinin hükümet icraatları, parti yönetimi, iç ve dış siyaset ile ekonomik gelişmelere yönelik sorularını yanıtlayacak. 
     Kampta, 3 Ekim Pazartesi günü ise bakanlar, milletvekilleri ile gruplar halinde bir araya gelerek sorularını yanıtlayacak, taleplerini değerlendirecek. 
     3 gün sürecek kamp, Başbakan Erdoğan’ın 3 Ekim akşamı yapacağı 
     kapanış konuşması ile sona erecek. 
     Kampa, Erdoğan, bakanlar, milletvekilleri, parti kurucuları ile MKYK üyeleri eşleri ile birlikte katılacak. 
     
</TEXT>
</DOC>
