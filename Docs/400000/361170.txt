<DOC>
<DOCNO> 361170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sontur49.html </URL>
<DATE> 2005/07/14/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Bursa'da kız yetiştirme yurdunda yangın... 
</HEADLINE>
<TEXT>

     Bursa’da, Eşrefiler Kız Yetiştirme Yurdu’nun revir ve ambar bölümlerinde aynı anda başlayan yangın, kısa sürede söndürüldü. 
     Alınan bilgiye göre, merkez Yıldırım İlçesi Karaağaç Mahallesi’nde bulunan Eşrefiler Kız Yetiştirme Yurdu’nun revir bölümü ve giysi ambarında, aynı anda henüz belirlenemeyen bir nedenle yangın çıktı. 
     Yurtta kalan 7 çocuk, nöbetçi öğretmenler tarafından binadan çıkarılırken, Büyükşehir Belediyesi İtfaiyesi’nin müdahale ettiği yangın, kısa sürede büyümeden söndürüldü. 
     Toplam 50 çocuğun barındığı yetiştirme yurdunda, diğer çocukların yaz tatili nedeniyle Mudanya’daki Kızılay Gençlik Kampı ve ailelerinin yanında oldukları öğrenildi. 
     Yangının çıkış nedeninin belirlenmesi için çalışmaların sürdüğü bildirildi. 
     
</TEXT>
</DOC>
