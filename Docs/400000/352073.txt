<DOC>
<DOCNO> 352073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/spor/spo09.html </URL>
<DATE> 2005/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya'da skandal 
</HEADLINE>
<TEXT>


RAGIP TEKİN 


Erkek Voleybol Milli Takımımız'ın, Avrupa Ligi'nde B Grubu'ndaki üçüncü sınavında deplasmanda İspanya ile oynadığı maç sırasında salonda elektriklerin kesilmesi şok yarattı. 
Başkent Madrid'in Leganes kasabasındaki Pabelln Europa Salonu'nda oynanan maçın ilk setini 25-20 İspanya, ikincisini ise 25-22 Ay - Yıldızlı ekibimiz kazandı. Üçüncü sette millerimizin 8-6 önde bulunduğu sırada şalterden kaynaklanan bir arızadan dolayı elektrikler kesilirken, maç da yarıda kaldı.. 
Antrenör Nedim Özbey, "İnanılmaz bir skandal. Organizasyon çok kötü. Bizi jeneratörü ve lamba ölçeri olmayan bir salonda oynattılar. Salonda ışıklar çok yetersiz, bu da hakemlerin ve de oyuncuların hata yapmalarına davetiye çıkarıyor. Bu şartlarda oynamak imkansız. İspanya, iki hafta sonra nasıl Akdeniz Oyunları'nı düzenleyecek merak ediyorum" diye konuştu. 
Yetkililerin gece yarısından sonra maçın kaldığı yerden devam etmesine karar vermeleri de kafilemizin tepkisini çekti. 

Buzayev evde kaldı 

RAGIP TEKİN 

Vakıfbank Güneş Sigorta bayan takımını üst üste iki kez şampiyon yapan ve Avrupa'da Top Teams Kupası'nı da kazandıran antrenör Vladimir Buzayev'in sözleşmesi bir yıl daha uzatıldı. Ukraynalı hoca, takımını zirveye çıkartırken uyguladığı değişik sistem nedeniyle zaman zaman tepki almasına karşın hedefi 12'den vurmayı başarmıştı. 

Eczacıbaşı atakta 

Eczacıbaşı Bayan Voleybol Takımı, iç transferde Bahar Urcu, Gülden Kayalar, Esra Gümüş ve Gökçen Denkel ile yeniden anlaştı. Brezilyalı antrenör Marco Aurelio Motta ile yeni sezonda da çalışacak olan Mavi - Beyazlı takımda Kaptan Özlem Özçelik ise henüz kontrat yenilemedi. Eczacıbaşı, Sinem Akap ve Mesude Kuyan ile yollarını ayırma kararı almıştı. 


</TEXT>
</DOC>
