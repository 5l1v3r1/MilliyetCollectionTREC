<DOC>
<DOCNO> 366246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/guncel/gun02.html </URL>
<DATE> 2005/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Irak'ta PKK ofisi olmaz' 
</HEADLINE>
<TEXT>


Byrza, Irak'tan Türkiye'ye yönelik terör eylemlerine ABD'nin karşı olduğunu söyledi 

UTKU ÇAKIRÖZER Ankara 

ABD'nin Avrupa ve Avrasya İşlerinden Sorumlu Dışişleri Bakanlığı Müsteşar Yardımcısı Matt Bryza, Kerkük'te PKK bayrağı çekildiği öne sürülen ofisle ilgili yaptığı değerlendirmede, "Irak'ta PKK ya da onun bir cephe partisinin ofis açması, hem ABD hem de Irak hükümetinin politikalarına aykırıdır" dedi. Bryza, PKK ile mücadele için Washington'da yarın yapılacak Türkiye - Irak - ABD üçlü zirvesinde, "Sorunun küçük ve sindirilebilir parçalara" bölünerek çözülmesinin gündemde olduğunu belirtti. 

Dışişlerine ziyaret 
Ankara'nın PKK'nın Irak'taki varlığının tasviyesi konusunda ABD'den beklentileri, Bryza'nın dün Dışişleri Bakanlığı'nda yaptığı temaslarda da gündeme geldi. Basının karşısına çıkan Bryza, Irak'tan Türkiye'ye yönelik terör eylemlerine ABD'nin karşı olduğunu anımsattı. Bryza, Türkiye'nin, Irak'a sınırötesi operasyon yapabileceği haberleri için, "ABD, Irak ve Türkiye ile birlikte PKK'ya karşı mücadele ediyor" dedi. Bryza, üçlü zirvenin içeriği hakkında da şu bilgileri verdi 

Mücadele arzusu 
"Türkiye ve Irak arasında PKK'lılara ilişkin bir 'iade mekanizmasının' kurulması için bastırıyoruz. Diğer parçalar da teröristlerin yasal takibi, desteklerinin ve özellikle de Avrupa'daki finans desteğinin kesilmesi gibi konuları içeriyor. Bu konularda hem Türkiye ile hem de Irak hükümetinin katılımıyla etkili biçimde mücadele etme arzusundayız." 

'Politikamıza aykırı' 
ABD'li kaynaklar da, toplantının öncelikli gündeminin "PKK'lıların iadesinde izlenecek yolun belirlenmesi" olduğunu söylediler. Bryza, PKK'nın Kerkük'te ofis açtığı haberleri için de, "Bu, hem ABD hem de Irak hükümetlerinin politikalarına aykırıdır. Her iki ülke de PKK ve onun siyasi terörist olarak görmekte, özgür ve birleşik Irak'ta PKK'ya yer olmadığını düşünmektedir" dedi. 

Ağar ve Sezer, Irak politikasını eleştirdi 

DYP Genel Başkanı Mehmet Ağar, PKK'nın Kerkük'te büro açıp, flama asmasına, "Kerkük'e PKK flaması asılmasını sağlayan, teröristlerden önce bu hükümetin beceriksiz Irak politikasıdır" diye tepki gösterdi. DSP Genel Başkanı Zeki Sezer de, "Kerkük 'te bölücü örgütün büro açıp flama asması vicdanları sızlatan bir rezalettir" dedi. 


</TEXT>
</DOC>
