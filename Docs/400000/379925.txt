<DOC>
<DOCNO> 379925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/soneko02.html </URL>
<DATE> 2005/09/20/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
FED faiz kararını açıklayacak 
</HEADLINE>
<TEXT>

     ABD merkez bankası FED, bu akşam yapacağı toplantıda kısa vadeli faiz oranları ile ilgili kararını açıklayacak. 
     Piyasadaki ağırlıklı görüş FED'in faiz artırımlarına devam edeceği yönünde olmasına karşın, Katrina Kasırgası'nın büyüme ve istihdam üzerindeki olumsuz etkisi nedeniyle FED'in bu seferlik faiz artırımlarına ara verebileceği düşüncesi de piyasada kendine yer buluyor. 
     Uzmanlar, FED'in faiz kararının yanı sıra, faizlerle ilgili açıklamasının da çok önemli olduğunu düşünüyorlar. Faiz kararı ile birlikte yapılacak olan açıklamada, özellikle Katrina Kasırgası'nın muhtemel etkileri nedeniyle önümüzdeki dönemde faiz artışının devam edip etmeyeceğine ilişkin alınacak işaretler piyasaların seyri açısından önemli olacak. 
     ABD'deki faizler, gösterge olarak kabul edildiğinden özellikle gelişmekte olan ülkeleri yakından ilgilendiriyor. Diğer şartlar eşit kabul edildiğinde, ABD'de faizlerin yükselmesi, diğer ülkelerden para çıkışı anlamına geliyor. 
     
     Beklenti çeyrek puanlık artış 
     FED'in bu akşam yapacağı toplantıda gecelik borç verme faizini 25 baz puan artırarak yüzde 3.75'e çıkarması bekleniyor. Bu beklentinin gerçekleşmesi halinde, ABD'de faizler haziran 2004'ten bu yana üst üste 11inci kez 25 baz puan artırılmış olacak. 
     ABD'de ekonomik büyümeyi hızlandırmak için yüzde 1 ile 1958'den bu yana en düşük noktasında tutulan dolar faizinde ilk çeyrek puanlık artırım, geçen yıl haziran ayında gerçekleştirilmişti. 
     FED yılsonuna kadar kasım ve aralık aylarında iki toplantısı daha bulunuyor. 
     
</TEXT>
</DOC>
