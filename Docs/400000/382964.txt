<DOC>
<DOCNO> 382964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sontur28.html </URL>
<DATE> 2005/09/30/ </DATE>
<TIME> 20.50 </TIME>
<AUTHOR>  </AUTHOR>
<HEADLINE>
Ankara'da pide fiyatları 50 Ykr - 1 YTL arasında... 
</HEADLINE>
<TEXT>

     Ankara Fırıncılar Odası Başkanı Yusuf Ekşi, Ramazan ayında 300 gram pidenin 50 Ykr, 600 gram pidenin ise 1 YTL'den satılacağını bildirdi. 
     Yusuf Ekşi, AA muhabirine yaptığı açıklamada, ekmek çeşitlerinin fiyat ve gramajlarının üretici firmalar tarafından belirleneceğini, fiyatların halkın görebileceği yerlere asılacağını söyledi. 
     Ekşi, 300 gramlık pidenin 50 YKr, 600 gramlık pidenin ise 1 YTL'den satılacağını bildirdi. 
     Ramazan ayında özel yumurtalı 500 gram pidenin ise 1 YTL'den satılacağını ifade eden Ekşi, 200 gram somun ekmeğin 30 YKr, 400 gram somun ekmeğin ise 60 YKr'den satılmaya devam edileceğini kaydetti. 
     Ekşi, pide ve ekmeğin geçen yılki fiyatlardan satılacağına dikkati çekerek, sadece ekmek çeşitlerinin fiyat ve gramaj ayarlamalarını üretici firmalara bıraktıklarını söyledi. Ekşi, ''Ramazan münasebetiyle fiyatları arttırmadık, fırıncı esnafımızın bu konuda özveride bulunmasını, tepki göstermemesini istiyoruz'' diye konuştu. 
     Ekşi, fırınlardaki denetimleri, Ramazan ayında daha da arttıracaklarını ifade etti. 
     İhtiyaç sahibi vatandaşlara ucuz ekmek kartı verdiklerini anımsatan Ekşi, vatandaşların bu kartla Ramazan ayı boyunca ekmek ve pideleri yarı fiyatına alabileceklerini kaydetti. 
     
</TEXT>
</DOC>
