<DOC>
<DOCNO> 364711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/soneko42.html </URL>
<DATE> 2005/07/27/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
İSO Başkanı Primlerin yüksekliği, kayıt dışı istihdamı arttırıyor 
</HEADLINE>
<TEXT>

     İstanbul Sanayi Odası İSO Yönetim Kurulu Başkanı Tanıl Küçük, dolaylı vergilerin yüksekliğinin iç talebin ve yatırımların istenilen ölçüde artmasında, sürdürülebilir büyümede bir engel olduğunu belirtti. 
     İSO, Temmuz ayı Meclis Toplantısı'nda Maliye Bakanı Kemal Unakıtan'ı konuk etti. 
     Tanıl Küçük, toplantıda yaptığı konuşmada, İSO'nun dün açıklanan 500 büyük sanayi kuruluşu araştırmasının sonuçları hakkında bilgi verdi. 
     Küçük, ekonomideki olumlu gelişmelere paralel olarak 2004 yılında 500 büyük sanayi kuruluşunun da başarılı bir yıl geçirdiğini, İSO 500 çalışması kapsamındaki ekonomik büyüklüklerdeki gelişmelerin temel makro ekonomik verilerdeki olumlu gidişi teyit eder nitelikte olduğunu söyledi. 
     İlk 10 özel kuruluş içinde ilk 3'ün, otomotiv sektöründeki kuruluşlardan oluştuğuna, ihracatın sektörel dağılımında da otomotiv sektörünün ilk sırada yer aldığına işaret eden Küçük, ''İhracatta otomotivin ağırlığının artması, sanayimizin teknoloji içeriği daha yüksek ürünlere yöneliminin bir işareti olarak değerlendirildiğinde sevindiricidir. Türkiye'nin geleneksel ihracat ürünü olan tekstil ve giyim sektörünün, 500 büyük kuruluşun toplamı ihracatı içindeki payının gerilemesi ise dikkatle üzerinde durulması gereken bir konudur. Yarattığı katma değer yanında özellikle istihdamdaki ağırlığı açısından büyük önem taşıyan tekstil ve giyim sektöründeki aşağı gidiş hassasiyetle izlenmeli ve gereken tedbirler vakit kaybetmeden alınmalıdır'' dedi. 
     2004 İSO 500 araştırmasının sonuçlarının, sanayi kuruluşlarının mali yapılarında olumlu gelişmeler yaşandığına işaret ettiğini belirten Küçük, mali yapılardaki iyileşmenin son 3 yıldaki en yüksek noktaya ulaştığını bildirdi. 
     Tanıl Küçük, 2004 yılında 500 büyük sanayi kuruluşu içinde yüzde 100 yabancı sermayeli kuruluş sayısının 37, yabancı sermaye oranı yüzde 50'den fazla olan kuruluş sayısının 48, yüzde 50'si yabancı sermayeli kuruluş sayısının 10, yüzde 50'nin altında olan kuruluş sayısının 54 olduğunu aktararak, ''İSO 500 sonuçlarına göre 2004 yılında bu 149 kuruluş, üretimden satışların yüzde 42.5'ini gerçekleştirmiş, satış hasılatından yüzde 43.2, brüt katma değerden yüzde 50.5 pay almıştır'' dedi. 
     
     SATIŞLARDA GİRDİ PAYI YÜKSELDİ 
     Üretim faaliyetlerinden elde edilen gelirlerin üretim dışı faizlerden elde edilen gelirlerin önüne geçtiğini, satışların reel olarak yüzde 18.1, katma değerin cari fiyatlarla yüzde 49 oranında arttığını anlatan Küçük, satışlar içinde brüt katma değerin payının 25.7, girdi payının 74.3 olduğunu kaydetti. İSO Yönetim Kurulu Başkanı Küçük, şöyle devam etti 
     ''Rekabet gücünün artması için girdi payının küçülmesi beklenirken, tam tersi olmuştur. Türk sanayicisi bugün girdiler için 12 yıl öncesinden daha yüksek pay ayırmaktadır. OECD ülkeleri içinde iş gücü maliyetindeki en yüksek vergi ve prim yükünü taşımaya, üretimde kullandığımız enerji için rakiplerimizden daha yüksek bedel ödemeye devam ettiğimiz sürece de bu durum nasıl iyileşecektir 
     Girdilerin payının artıp katma değerin azalması, kuruluşların kaynak yaratma kapasitesinin azalması demektir. Kaynak yaratması zora giren sanayi kuruluşunun yatırım yapma yeteneği ve dolayısıyla rekabet gücü de riske girmiş demektir.'' Net katma değer payının giderek küçülmesinin temel nedeninin, brüt katma değerin içindeki net dolaylı vergilerin payının hızlı büyümesi olduğunu ifade eden Küçük, net dolaylı vergiler payının 12 yıl içinde 3 katı artarak yüzde 32'lere çıkmasının, yaratılan brüt katma değerin çok büyük kısmının dolaylı vergi olarak devlete transfer edildiğini ortaya koyduğuna dikkati çekti. 
     Tanıl Küçük, devletin üretimden giderek daha fazla pay almasının, sermaye, işgücü gibi üretim faktörlerinin üretimden aldıkları payın azalmasına, bunun da yatırımların ve satın alım gücünün azalması anlamına geldiğini kaydetti. Küçük, ''Dolaylı vergilerin yüksekliği iç talebin istenilen ölçüde canlanmamasında, yatırımların istenilen ölçüde artmamasında önemli bir etkendir. Sürdürülebilir büyümenin önünde temel bir engeldir'' dedi. 
     
     ''ÜRETİM ARTTIKÇA VERGİ GELİRİ ARTAR'' 
     Üretim arttıkça vergi gelirlerinin de arttığının unutulmamasını isteyen Küçük, üretim konusuna hassasiyet gösterilmesini istedi. 
     Yatırımların, özellikle belli miktarın üzerindeki yatırımların desteklenmesine yönelik yeni açılımlar, kolaylıklar beklediklerini belirten Tanıl Küçük, kayıtlı kesimin taşınamaz boyutlara ulaşan vergi yükünü hafifletecek bir vergi reformu gerçekleştirilmesi talebini tekrarladı. 
     Son 2 yıl içinde olumlu bazı değişiklikler yapılmakla birlikte, vergiyle ilgili sorunlara kalıcı ve köklü çözüm getiren, reform niteliğinde bir düzenlemenin henüz gerçekleştirilemediğini, kayıt dışı faaliyetlerin ekonomideki ağırlığının artarak devam ettiğini belirten Küçük, şu görüşleri dile getirdi 
     ''Vergi ortamındaki belirsizlik maalesef devam etmektedir. Başta otomotiv sanayii olmak üzere sık sık gündeme gelen ani vergi değişiklikleri sektörlerimizi çok zor durumda bırakmaktadır. Oysa, vergilendirme esasları istikrarlı olmalı mükellefin uzun vadeli plan yapmasına imkan vermelidir. 
     Yüksek vergi oranlarında kayda değer bir gerileme yoktur. Bazı düzenlemeler yapılsa da KDV oranları hala AB ülkeleri seviyesinden yüksektir. Kurumlar vergisi oranları yüzde 33'den 30'e çekilmiştir. Olumlu bir adımdır. Ancak bu oranın rekabet ettiğimiz ülkelerde yüzde 15-20 seviyelerinde olduğu göz önüne alınırsa, buradaki indirimin kademeli olarak devam ettirilmesi gereği ortadadır. 
     ÖTV yoluyla getirilen vergiler sonucu, akaryakıt, enerji ve iletişim fiyatlarında ortaya çıkan artış, üretim maliyetlerini olumsuz etkilemeye devam etmektedir.'' 
     
     İSTİHDAMIN YARISI KAYIT DIŞI 
     İstihdam üzerindeki vergi ve prim yükünde de bir iyileşme olmadığını, Türkiye'nin 30 OECD ülkesi arasında yüzde 42.7 ile en yüksek vergi ve prim yükünü taşıyan ülke olma özelliğini 2004'te de sürdürdüğünü belirten Tanıl Küçük, primlerin yüksekliğinin kayıt dışı istihdamın artmasına yol açtığına işaret etti. 
     Küçük, ''Son verilere göre, toplam istihdamın yarısı kayıt dışıdır. Bu, AB yolunda bir ülke için kabul edilemeyecek bir durumdur'' diye konuştu. 
     Küçük, Bakan Unakıtan'a hitaben, ''Mali disiplinin sürdürülmesinde gösterdiğiniz kararlılık ve özenle, son dönem maliye bakanlarımız arasında özel bir yere sahip olduğunuzu söylemek iltifat olmayacaktır. Yıllardır dile getirilen ama bir türlü yapılamayan vergi reformunun ve kayıt dışı ile mücadelenin de bakanlığınız döneminde hayata geçirileceğine inanıyoruz, inanmak istiyoruz'' dedi. 
     Tanıl Küçük, kayıt dışı ile mücadelede başarı için siyasi iradenin yanı sıra toplumsal destek gerektiğini vurgulayarak, gereken her türlü desteği vermeye hazır olduklarını bildirdi. 
     
</TEXT>
</DOC>
