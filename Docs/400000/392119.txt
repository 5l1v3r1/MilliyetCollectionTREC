<DOC>
<DOCNO> 392119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/yasam/ayas.html </URL>
<DATE> 2005/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Mülteci faciası 12 ölü, 16 kayıp 
</HEADLINE>
<TEXT>


Çeşme açıklarında alabora olan teknedeki 36 kaçaktan sadece 8'i kurtuldu. Kaptan ve yardımcısı zodyakla kaçtı. 16 kaçağın cesetlerinin aranmasına devam ediliyor 

ANKARA Milliyet TURAÇ TOP İzmir DHA 

İzmir'in Çeşme ilçesi açıklarında batan teknede bulunan 36 kişiden sadece 8'inin sağ olarak kurtarıldığı bildirildi. Boğulmaktan son anda kurtulan 8 kaçak, ifadelerinde, teknede 38 kişi olduklarını ancak kaptan ve yardımcısının zodyak botla kaçtığını söyledi. Halen kayıp olan 16 kaçağın cesetleri aranıyor. 
Sahil Güvenlik Komutanlığı'ndan dün yapılan açıklamada, Çeşme Boğazı Karaada kuzeyinde denizde ceset görüldüğü ihbarı üzerine bölgeye sevk edilen ekiplerin yaptıkları araştırmada 12 cesede ulaştığı, bunlardan 4'ünün Moritanya, 3'ünün Filistin, 1'inin de Cezayir uyruklu olduğunun tespit edildiği kaydedildi. 

Kayalara çarptı 
Açıklamada, çelişkili ifadelere göre kazazedelerin İzmir'den Sakız Adası'na yasadışı yollardan gitmek üzere denize açıldıkları, ancak teknede bulunan organizatör ve mürettebatın kaçmaları sonucu teknenin sürüklenerek kayalara çarpıp battığı belirtildi. 
Çeşme Merkez Polis Karakolu'nda sorgulanan kaçaklar, ifadelerinde Yunanistan'a geçmek için kişi başına 800 ile 1000 euro para verdiklerini söyledi. 
Kaptanın önce çok kalabalık oldukları için sadece 20 kişiyi tekneye bindirmek istediğini, ancak ısrarcı olan 36 kişinin tekneye bindiğini söyleyen kaçaklar, denize açıldıktan kısa süre sonra teknede bulunan 2 Türk'ün, helikopter sesi duyarak zodyak botla uzaklaştıklarını belirtti. 

Başka kaçaklar da yakalandı 

Bu arada bölgede başka kaçakların da bulunabileceğini değerlendirerek kontrollerini sıklaştıran jandarma, Dalyan mevkiinde, yasadışı yollardan Yunanistan'a geçmek için hazırlık yapan ve üzerlerinde pasaportları bulunan 7'si Filistin 4'ü Somali uyruklu 11 kişiyi yakaladı. Kaçaklar, tekneleri alabora olan diğer grupla ilgilerinin bulunmadığını belirtti. Sahil Güvenlik Komutanlığı'nca 2005'te tespit edilen 114 yasadışı göç olayında, 23'ü ölü, 1200'ü sağ olmak üzere toplam 1223 kişi kurtarılmıştı. 


</TEXT>
</DOC>
