<DOC>
<DOCNO> 393386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/soneko24.html </URL>
<DATE> 2005/11/09/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Konut sektöründe Ramazan rehaveti sona erdi 
</HEADLINE>
<TEXT>

     Ramazan ayında tüm sektörlerde yaşanan rehavet nedeniyle konut alım-satımında da düşme olduğu, ancak bayram tatilinden sonra talebin yeniden artmaya başladığı belirtiliyor. 
     Ülke genelinde emlak alım-satımı yapan Turyap’ın Yönetim Kurulu Üyesi Başak Soner, 2005 başından bu yana konuta olan talebin inanılmaz boyutlara ulaştığını söyledi. 
     Ekonomide yaşanan olumlu havanın ardından bankaların faiz oranlarını düşürerek tüketiciye düşük oranlı kredi sunduğunu belirten Soner, bu durumdan yararlanarak ev sahibi olmayı planlayan vatandaşların banka ve emlakçılara başvurduğunu bildirdi. 
     Bu yılın bahar ve yaz aylarında yaşanan yoğunluk nedeniyle birçok emlakçının eleman istihdam etmek zorunda kaldığını ve geç saatlere kadar mesai yaptığını dile getiren Soner, şunları kaydetti 
     "Binlerce kişi, bütçesine uygun ev almaya çalışıyor. Ramazan ayında tüm sektörlerde yaşanan rehavetin olumsuz etkilediği konut alım- satımında da azalma oldu. Ancak yine de bu durumdan en az etkilenen emlak sektörü oldu. Ancak tutulu satışın mortgage kısa vadede uygulanmayacağının öğrenilmesinin ardından bayram tatilinin sona ermesiyle birlikte konuta olan talep yine arttı. Tatilin bitmesiyle vatandaşlar bütçelerine uygun evi alabilmek için emlakçılara ve bankalara başvururken, birikimlerin konuta dönüşü hızla sürüyor. Son günlerde ülkenin birçok yerinde ev almak isteyen vatandaşların talebini karşılamakta zorlanıyoruz. Hafta sonlarında bile tam mesai yapar hale geldik." Soner, bankaların 25 yıla kadar vade imkanı sunmalarına karşın tüketicilerin genellikle 5 yıldan fazla vade seçeneklerini tercih etmediğini, kredilerin 5 yıl ve altı vadelerde yoğunlaştığını ifade etti. 
     Konya Emlakçılar Odası Başkanı İsmet Çakır ise 1 yıl içinde fiyatların neredeyse iki katına çıkmasına yol açan emlağa talebin ramazan ayında yüzde 50’ye varan oranlarda azaldığını söyledi. 
     Emlak alım-satımının ramazan ayında adeta tatil yaşadığını vurgulayan Çakır, "Bazı bankaların verilerine göre bayramdan önce haftalık kredilendirme oranları ramazan ayına göre yüzde 50 düştü. 
     Verilen bu arayı vatandaşlar ev aramakla değerlendirdi. Tatilden sonra ise beğenilen evleri alma telaşı başladı. Yıl sonuna kadar bu yoğunluk sürer" dedi. 
     Bu arada Ziraat Bankası 1.19, İş Bankası, Garanti Bankası ve Akbank 1.20, Yapı Kredi Bankası 1.22, Oyak Bank 1.25 ve Dışbank ise 1.27 faiz oranıyla konut kredisi veriyor. 
     
</TEXT>
</DOC>
