<DOC>
<DOCNO> 395525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sonspo20.html </URL>
<DATE> 2005/11/16/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Galatasaray idmanda kanat organizasyonları üzerinde durdu 
</HEADLINE>
<TEXT>

     Galatasaray, Turkcell Süper Ligi'nin 13. haftasında Çaykur Rizespor ile deplasmanda yapacağı karşılaşmanın hazırlıklarını bugün gerçekleştirdiği antrenmanla sürdürdü. 
     Teknik direktör Eric Gerets yönetiminde, Florya Metin Oktay Tesisleri'nde gerçekleştirilen ve yaklaşık 1 saat 20 dakika süren antrenmanda, sarı-kırmızılı futbolcular, kanat organizasyonları üzerinde durarak, orta çalışması yaptı. 
     Sağ kanatta Sabri, Cihan ve Uğur, sol kanatta ise Altan, Orhan Ak ve Zafer'i deneyen Gerets, hata yapan oyuncuları sert bir şekilde uyardı. 
     Sarı-kırmızılılar, antrenmanın son bölümünde şut çalışması yaparken, milli takımda bulunan oyuncular ile sakatlığı devam eden Hasan Şaş çalışmaya katılmadı. 
     Galatasaray, Çaykur Rizespor maçının hazırlıklarına yarın çift antrenmanla devam edecek. 

     
</TEXT>
</DOC>
