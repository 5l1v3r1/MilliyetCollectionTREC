<DOC>
<DOCNO> 391137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sonspo21.html </URL>
<DATE> 2005/10/31/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Fenerbahçeliler Düsseldorf Havalimanı'nı stadyuma çevirdi 
</HEADLINE>
<TEXT>

     Taşkın Çamkıran bildiriyor 

Fenerbahçe, Avrupa Şampiyonlar Ligi'nde yarın Almanya'nın Schalke 04 takımıyla yapacağı karşılaşma için Düsseldorf'a geldi. 
     Özel bir uçakla Almanya'ya gelen Fenerbahçe kafilesini yaklaşık 200 sarı-lacivertli taraftar karşılarken taraftarlar, futbolcu ve teknik heyete büyük ilgi gösterdi ve havalimanını tezahüratlarıyla inletti. 
     Havalimanında dev bir Fenerbahçe bayrağı da açan taraftarlar, kafilenin dışarı çıkışıyla birlikte futbolcular ve teknik direktör Cristoph Daum'a büyük sevgi gösterisinde bulundular. Hayranı oldukları futbolculara taraftarlar çiçekler vererek, ''Hoşgeldiniz'' derken, Daum'un Türkçe ''Hoşbulduk'' demesi dikkat çekti. 
     Taraftarlar özellikle Tuncay ve Anelka'ya ayrı ilgi gösterirken, Tuncay'ın havalimanı çıkışında bineceği otobüse kadar güçlükle ilerleyebildiği görüldü. Taraftarlar sürekli tezahüratlar yapıp, kameralı cep telefonlarıyla fotoğraf çekip, futbolculardan imza aldılar. 
     Taraftarlar ayrıca takımdan bir süre sonra dışarı çıkan Aziz Yıldırım'a da ''Büyük başkan'' şeklinde tezahüratta bulundu. Daha sonra kafile Essen kentindeki Sheraton Oteli'ne hareket etti. 
     Teknik direktör Daum'un öğleden sonra Schalke 04 maçıyla ilgili basın toplantısı yapacağı bildirildi. Takım ise, bu akşam TSİ 20.30'da maçın oynanacağı Veltins Arena Stadı'nda yapacağı antrenmanla maçın hazırlıklarını tamamlayacak. 

     
</TEXT>
</DOC>
