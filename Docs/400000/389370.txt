<DOC>
<DOCNO> 389370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/magazin/mag01.html </URL>
<DATE> 2005/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Süperstar'a 'akıllı villa' 
</HEADLINE>
<TEXT>


Ajda Pekkan'ın, Tarabya'da yaptıracağı 3 katlı villada yürüyen merdiven, yatay asansör ve sanatçının parmak izini tanıyan kapılar olacak... 

YAŞAR ÇAKMAK-BORA BAĞCIBAŞI 

Süperstar lakaplı sanatçı Ajda Pekkan, daha önce üzerinde 3. derecede tarihi bina bulunan Tarabya'daki arsasına lüks bir villa yaptıracak. 
1978'de satın aldığı arsadaki tarihi binayı yıkıp yerine aynısını yapmak için yıllarca süren inşaat izni sorununu nihayet çözen Pekkan, villasının yapım işini müteahhit Mehmet Dalmaz'a verdi. 

Hür türlü lüks var 
Villanın temelini atan Dalmaz, "Kaba inşaatı 4 ayda bitirmeyi planlıyoruz. Maliyeti konusunda net bir şey söylemek mümkün değil. Çünkü Ajda Hanım her gün yeni bir şeyler istiyor. Yürüyen merdiven, yatay asansör gibi lükslerimiz bile olacak. Kapıların çoğu, Ajda Hanım'ın parmak izini tanıyınca açılacak. Süperstar'a yakışır bir villa olacak" dedi. 

Boğaz manzaralı 
Pekkan'ın Boğaziçi İmar Müdürlüğü'nden aldığı 'eski eser uygulaması' ruhsatından sonra Tarabya 2. Haziran Sokak 17 numarada inşaatına başladığı 510 metrekare villanın çatı katı Boğaz manzaralı olacak. Temel atıldıktan sonra inşaat sahasında incelemelerde bulunan Pekkan, ardından Semiramis Pekkan ve Dalmaz'la birlikte Mey Restoran'da yemek yedi. 


</TEXT>
</DOC>
