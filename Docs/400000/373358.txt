<DOC>
<DOCNO> 373358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/son/soneko04.html </URL>
<DATE> 2005/08/27/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Vitrinlerde "kış esintisi" şimdiden başladı... 
</HEADLINE>
<TEXT>

     Yaz mevsimi etkisini yoğun olarak göstermeye devam ederken, kışlık giysiler, ünlü markaların satıldığı konfeksiyon mağazalarının vitrinlerini şimdiden süslemeye başladı. 
     Kış sezonunu erken başlatan firmalar, bu yılın moda renkleri arasında mor, yeşil ve kahverengiyi gösterirken, klasik renkler olan siyah, lacivert ve beyazın da hakimiyetini sürdürdüğünü belirttiler. 
     Adana Benetton Mağazası sahibi Serhat Akdeniz AA muhabirine yaptığı açıklamada, kış sezonu için gelen ürünlerde, bayan pantolonlarının paçalara kadar dar kesimin hakim olduğunu, pantolon boylarında diz üstüne varan kısalmaların görüldüğünü, erkek giysilerinde geçen sezona göre göze çarpan değişiklikler olmadığını belirtti. 
     Beymen Business Mağaza sahibi Mehmet Güldür de, erkek giysilerinde yeşil, kahverengi, füme, kırmızı ve pembe renklerinin hüküm süreceği yeni sezonda, siyahın ve laciverdin her zamanki yerini koruduğunu, takım elbiselerin çizgilerle hareketlendirildiğini vurguladı. 
     Güldür, kış sezonunda gömlek fiyatlarının 64-79 YTL, pantolonların 109-129 YTL, takım elbiselerin ise 425-525 YTL arasında değiştiğini, fiyatlarda geçen yıla göre önemli değişiklik olmadığını belirtti. 
     Damat-Tween Mağazası Müdür Yardımcısı Murat Kırklar ise yeni sezonda ipek kumaşların revaçta olmadığını, ancak takım elbise kumaşlarındaki parlaklığın arttığını belirtti. Giysilerde ve ayakkabılarda siyah, kahverengi ve koyu bordonun yoğun olarak kullanıldığını kaydeden Kırklar, erkek ayakkabılarının, yine bağcıklı ve sivri burunlu olduğunu ifade etti. 
     Kazak fiyatlarının 200-400 YTL, pantolonların 199 YTL, dış giyimin 300-750 YTL arasında değiştiği Tommy Hilfıger Mağazası'nda ise taşlar ve broşlarla süslenen giysiler, pileli ve ekoseli eteklerin yanı sıra kalın ve geniş tokalı kemerler dikkat çekiyor. 
     
     YAZLIK ÜRÜNLERDE BÜYÜK İNDİRİM 
     Vitrinlerini kışlık giyeceklerle değiştiren konfeksiyon mağazalarının elinde kalan yazlık ürünlerin ise büyük indirim oranları ile satışı devam ediyor. Yazlık ürünlerin fiyatlarındaki yüzde 80'lere varan indirimler ve değişen taksit seçenekleriyle satışlarda canlanma olduğunu belirten firma yetkilileri, mevsim sonu fırsatlarını 15 Eylül'e kadar sürdüreceklerini ifade ettiler. 
     
</TEXT>
</DOC>
