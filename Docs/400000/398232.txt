<DOC>
<DOCNO> 398232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/sonspo18.html </URL>
<DATE> 2005/11/26/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Fatih Tekke Bizim üzülmemizi isteyen bir çok kişi var... 
</HEADLINE>
<TEXT>

     Trabzonspor'un takım kaptanı Fatih Tekke, ''Bizim üzülmemizi isteyen birçok kişi var'' dedi. 
     Fatih, Trabzonspor'un resmi internet sitesinde yer alan açıklamasında, Trabzonspor'un Çaykur Rizespor karşılaşmasının ilk yarısında sezonun en iyi futbolunu oynadığını belirterek, ''Özellikle ilk yarıda çok iyi bir futbol sergiledik. Skor daha da farklı olabilirdi. Bu galibiyet takıma büyük bir moral kazandıracak'' dedi. 
     Sakatlıktan kurtulan Szymkowiak'ın bordo-mavili takıma büyük katkı sağladığını ifade eden Fatih, şöyle devam etti 
     ''Futbolcular olarak içinde bulunduğumuz duruma çok üzülüyoruz. Hem biz hem de taraftarlar çok stresliydi. Bu sezon onları çok üzdüğümüzü biliyoruz. Ama şunu da ekleyeyim, bizim üzülmemizi isteyen birçok kişi var. Biz kendi yağımızla kavrulan bir takımız. Hep birlikte hareket edip birbirimize destek olmamız lazım. Zor durumlarda Trabzon insanı asla arkadaşını yalnız bırakmaz.'' Karşılaşmanın ardından taraftardan gördüğü tepki nedeniyle ağlayan Mehmet Yılmaz'ın iyi bir futbolcu olduğunu dile getiren Fatih, ''Hepimiz gol kaçırabiliriz. Bu yüzden Mehmet'e moral vermeliyiz'' diye konuştu. 
     
</TEXT>
</DOC>
