<DOC>
<DOCNO> 369445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/spor/ydilmen.html </URL>
<DATE> 2005/08/13/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Kararlar 
</HEADLINE>
<TEXT>



Ligin başı olmasına rağmen futboldan çok, hakemin verdiği kararların tartışılacağı bir mücadele çıktı sahneye... Galatasaray, hakem kararıyla puan kaybetmek üzereyken hakem kararıyla kazandı. 
Maçın başında klasik Galatasaray temposu yaşandı. Necati'nin yaptığı topsuz koşudan sonraki pozisyonu penaltı ile neticelenmesi gerekirken, Selçuk Dereli oyunu devam ettirdi, ama Necati devam edemedi. Galatasaray takımı ofansif orta saha oynamaya devam ederken, mecburiyetten çok erken iki oyuncunun çıkması maçın kalan bölümlerinde Gerets'i son değişikliği ekonomik kullanmak zorunda bıraktı. Bu da Ankaragücü'nün oyunun genelinde orta sahada pas yapmasını sağladı. Özellikle Hakan Kutlu ve Emre hem kenardan gelen hem cepheden şişirilen toplarda çok başarılıydılar. Ve rakiplerine bariz üstünlük sağladılar. Ankaragücü savunması Hakan Şükür ve Ümit'le yakın oynarken, arkadan Iliç'in sürpriz koşularıyla Galatasaray pozisyon aradı. 

Savunma şaşkınlığı 
Başkent ekibi, 55. dakikadan 80. dakikaya kadar geçen süreçte yorulan Galatasaray orta sahasını daha rahat geçmeye başladı. Ve iki tane de net pozisyon buldular. Her ne hikmetse son on dakikada Ankaragücü tekrar savunmaya çekildi. Bu durum Sarı - Kırmızılılar'ın yeniden hücum üstünlüğünü ele almasına yol açtı. 
Gerçi Cim - Bom, doldur boşalt oynadığı dönemlerde golü buldu. Mondragon'un şişirdiği pozisyonda bence Ümit rakibini bozdu, faul yaptı. Devamında da golü attı. Ve Galatasaray, ligde 2'de 2 yaptı. Ümit Karan, baskılı oyunda tipik karambol santrforu olduğunu da gösterdi. 



</TEXT>
</DOC>
