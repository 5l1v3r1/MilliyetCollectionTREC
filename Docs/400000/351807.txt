<DOC>
<DOCNO> 351807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/soneko12.html </URL>
<DATE> 2005/06/14/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Rusya'nın taze meyve sebzede ithal yasağı iç piyasayı vurdu... 
</HEADLINE>
<TEXT>

     Rusya'nın, ''Akdeniz sineği''olduğu gerekçesiyle Türkiye'den yaş sebze meyve ithalatına getirdiği yasağın şoku devam ederken, iç piyasadaki belirsizlik nedeniyle meyvenin dalında kaldığı bildirildi. 
     Antalya Büyükşehir Belediyesi Toptancı Hal Daire Başkanlığı'ndan alınan bilgiye göre, yaz mevsiminin gelmesine rağmen, seralarda hasat sona ermedi, tarla ürünü piyasaya giriş yapmadı. 
     Tarla ürünü sebzenin bu ayın sonuna doğru pazara gelmeye başlayacağını belirten yetkililer, Rusya'nın Türk bitki ürünleri ithalatına yasak getirmesinin üreticiyi zor durumda bıraktığını, bunun da iç piyasada belirsizliğe yol açtığını bildirdiler. 
     Piyasada ekstra kaliteli domatesin 35 YKr'den işlem gördüğünü vurgulayan yetkililer, belirsizliğin sadece domates ihracatıyla sınırlı kalmayacağını, önümüzdeki günlerde üzüm ve şeftali ihracatının da bundan etkilenebileceğini kaydettiler. En kaliteli ekstra domatesin fiyatının adeta salçalık fiyatından işlem gördüğüne dikkati çeken yetkililer, domates fiyatının ilk kez 35 YKr'ye düştüğünü belirttiler. Sebze fiyatlarının da oldukça düşük olduğunu anlatan yetkililer, üretici, ihracatçı ve iç piyasada belirsizlik olduğunu yinelediler. 
     Kiraz ihracatının oldukça iyi gittiğini bildiren yetkililer, henüz şeftali ve üzümün yeterince satın alınmadığını kaydettiler. Yetkililer, Rusya'nın mal almaması nedeniyle piyasaya bol miktarda meyve gelmediğini ve meyvenin dalında beklediğini sözlerine eklediler. 
     
     SORUNUN ÇÖZÜMÜ İÇİN ÇALIŞILIYOR'' 

     Antalya Yaş Meyve Sebze İhracatçı Birliği Başkanı Mustafa Satıcı da, Rusya ile ilgili sorunun çözümü konusunda çalışmaların hızlandığını, hükümetin, büyük çaba gösterdiğini söyledi. Satıcı, şöyle konuştu 
     ''İki ülke arasında sorunun çözümü için köprü kuruldu. Gerek Dış Ticaret Müsteşarlığı gerekse Tarım ve Köyişleri Bakanlığı, üst düzey temasları yoğunlaştırdı. Sorunun çözümü konusunda oldukça iyi yol alındı. Domates sezonunu kaçırdık ama üzüm ve şeftali sezonunu yakalayacağız diye düşünüyoruz. Arayı kapatacağız. Antalya'nın yaş meyve sebze ihracat hedefi, yüzde 30 değil de yüzde 20 artacak. Üreticinin çok sıkıntısı var, mağdur durumda. Piyasada talep zayıf. Üretici ve tüccar gelişmeleri bekliyor.'' 

     
</TEXT>
</DOC>
