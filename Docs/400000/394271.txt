<DOC>
<DOCNO> 394271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/siyaset/siy01.html </URL>
<DATE> 2005/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bedelini öderler' 
</HEADLINE>
<TEXT>


Hükümet yetkilileri iddialı konuştu. Başbakan Erdoğan Kimse kayırmacılık beklemesin, yapan bedelini ödeyecek. Bakan Gül Karanlıkta kalmayacak. Bakan Çiçek Siyasi kararlılığımız var 

ANKARA Milliyet 


Başbakan Recep Tayyip Erdoğan, Şemdinli'deki olaylar için "Konu hassas. Kimse bizden koruma beklemesin" ifadesini kullanırken, "saldırıları kim gerçekleştirdiyse bedelini ödeyeceğini" vurguladı. 
Faillerin ortaya çıkarılacağı konusunda kararlı ifadeler kullanan Erdoğan, şunları söyledi 
"Nereden gelirse gelsin, kim tarafından yapılmış olursa olsun, kim yapmışsa bunun bedelini ödeyecektir. Bizden kimse bir kayırmacılık, bir korumacılık, yürütme olarak beklemesin. Yargı üzerine düşeni en ideal bir şekilde yapacaktır. Bölgeye gönderdiğimiz arkadaşlarımızın dönüşünü, ilgili birimlerin çalışmalarını bekliyoruz." 

'Eski Türkiye değil' 
Türkiye'nin bir hukuk devleti olduğunu vurgulayan Dışişleri Bakanı Abdullah Gül de, "Bu konu eskiden olduğu gibi kapalı ve karanlıkta kalmayacak. Kimsenin tereddüdü olmasın, ne olursa olsun açığa çıkarılacak" dedi. 
Gül, AB'den tepki gelip gelmediği sorusuna şu yanıtı verdi "Hayır. Zaten mesaj gelmesi gerekmez. Ülkemizde olup bitenler öncelikle bizi ilgilendirir. Önemli olan, sonuna kadar gidip bunları açığa çıkarmak ve karışan varsa cezasını vermek. Türkiye, artık eski Türkiye değil, bunu herkes bilsin." 
Hükümet Sözcüsü ve Adalet Bakanı Cemil Çiçek de "Bu olayın ortaya çıkmasını isteyen en çok hükümettir" dedi. Çiçek, şöyle devam etti "Hükümet, konuyu başından itibaren takibe almıştır, gerçeğin ortaya çıkarılabilmesi için her türlü desteği vermeye hazırdır. Siyasi bir kararlılığımız var." 

Mehmet Ağar'a taş 
Çiçek, bir soru üzerine, "Şemdinli'deki bir polis memurunun DYP Genel Başkanı Mehmet Ağar'ı telefonla arayıp aramadığı ne kadar doğrudur bilmiyorum. Devletin yapamadığını bir kişi yapıyor gibi görüntüye işi getirmek, devletin gücü açısından tereddütler meydana getirir" dedi. 

Aksu da uyardı 
İçişleri Bakanı Abdülkadir Aksu da olayların tüm yönleriyle soruşturulduğunu belirterek sağduyu çağrısı yaptı. Bakan Aksu, iki müfettişin idari inceleme yaptığını kaydederek, "Vatandaşlar provokatörlerin oyununa gelmemeli" diye konuştu. 

'Aynen Susurluk'u andırıyor' 

ANKARA Milliyet 

TBMM İnsan Hakları Komisyonu Başkanı Mehmet Elkatmış, Şemdinli'deki olayın Susurluk skandalını andırdığını kaydetti. 
Elkatmış, "Biz ortaya çıkarırız bunu. Bu olayda herşeyin şeffaf olması lazım. Özellikle güvenlik güçlerinin" dedi. CHP Hakkari Milletvekili Esat Canan da, "Dehşet verici bir tablo ortaya çıktı. Gözaltına alınan bir kişi var ve kimliği de açıklanmadı. Diğer iki kişinin gözaltında olmadığını öğrendim" diye konuştu. 



</TEXT>
</DOC>
