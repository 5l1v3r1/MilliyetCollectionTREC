<DOC>
<DOCNO> 394823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sonsiy25.html </URL>
<DATE> 2005/11/14/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
AKP'den Özkök'e destek Açıklaması çok anlamlı 
</HEADLINE>
<TEXT>

     ANKARA Milliyet 

AKP Grup Başkanvekili İrfan Gündüz, Şemdinli'deki olayların ardından Genelkurmay Başkanı Orgeneral Hilmi Özkök'ün "Ne suçlu, nu suçsuz demem" sözlerinin anlamlı ve önemli olduğunu söylerken, kara Kuvvetleri Komutanı Orgeneral Yaşar Büyükanıt'ın sözlerini dikkate almadıklarını kaydetti. 
     Gündüz, dün TBMM'de gazetecilerle sohbet toplantısında, Meclis Araştırma Komisyonu'nun Şemdinli'deki gelişmeleri çok net şekilde ortaya çıkaracağını söyledi. Başbakan Recep Tayyip Erdoğan'ın Özkök'le konuyu görüştüğünü anımsatan Gündüz, "Genelkurmay Başkanımızın açıklaması anlamlıdır. Devletin bütün kurum ve kuruluşları meseleye el koymuştur. Kesinlikle gizli kapaklı bir şeyin kalacağına inanmıyorum" dedi. Gündüz, Büyükanıt'ın sözlerinin hatırlatılması üzerine de "Böyle bir açıklamaya niye gerek duymuş, neden yapmış, nasıl sonuç doğuracağı kendisine sorulmalı. Bizim için Özkök'ün açıklaması önemlidir" yanıtını verdi. 
     
     Herşey iyi giderken... 
     Gündüz, "Bu tür olaylar hükümetin reform çalışmalarını engellemeye dönük olabilir mi" sorusunu da şöyle yanıtladı 
     "Herşey düşünülebilir. Özellikle 3 Ekim'den sonra Türkiye yepyeni bir sürece girmiştir. Yabancı sermaye gelirken, ekonomideki güzellikler topluma yansıyacakken, toplumsal kargaşadan medet uman mihraklar, hevesleri kursaklarında kalmasın diye yabancı sermayeyi ürkütmek istemiş olabilir. Ama kimsenin gücü Türkiye'yi geldiği noktadan döndürmeye yetmeyecek." 
     
</TEXT>
</DOC>
