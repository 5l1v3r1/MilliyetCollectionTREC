<DOC>
<DOCNO> 391490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sonspo31.html </URL>
<DATE> 2005/11/01/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
Euro 2012'ye talibiz .. 
</HEADLINE>
<TEXT>

     Futbol Federasyonu Başkanı Levent Bıçakcı, 2012 Avrupa Futbol Şampiyonası'na EURO 2012 ev sahipliği için aday olan Türkiye'nin, altyapı ve istek olarak bu şampiyonayı hak ettiğini bildirdi. 
     Bıçakcı, yaptığı yazılı açıklamada, adaylar arasında, bu dev organizasyonu gerçekleştirmeye en hazır ve kararlı ülkenin Türkiye olduğunu vurgulayarak, ''Türkiye'de futbola duyulan sevgi ve verilen destek, hayatın her yönünde rakipsiz ve apaçık ortada. Futbol, Türkiye'nin ortak dilidir. Bu coşku ve futbola duyulan sevgi, Türkiye'nin bu yarışta en büyük avantajıdır'' dedi. 
     Türkiye'nin, EURO 2012'ye ve sahipliği yapması girişimlerindeki en önemli nedenin, Türk futbolunun çıtasını yükseltmek olduğunu ifade eden Levent Bıçakcı, şunları kaydetti 
     ''Son Avrupa Şampiyonlar Ligi finaline ev sahipliği yapan Türkiye, mükemmel organizasyonu ve coşkulu atmosferiyle, rüştünü bir kez daha ispatladı. Bu organizasyonla da görüldü ki biz, gerek altyapı, gerekse istek bakımından EURO 2012'yi en fazla hak eden ülkelerin başında yer alıyoruz. 
     Futbol Federasyonu ve Türkiye Cumhuriyeti Hükümeti, EURO 2012'yi Türkiye'ye getirmeye kararlıdır. Türk futbol taraftarlarına en güzel hediyeyi vermek için, nihai kararın açıklanacağı 8 Aralık 2006 tarihine kadar büyük bir özveri ve inançla çalışmaya devam edeceğiz.'' 
     
     İLK ELEME 7 KASIM'DA MALTA'DA 
     2012 Avrupa Futbol Şampiyonası ev sahipliği yarışında ilk eleme 7 Kasım'da yapılacak. 
     Şampiyona için Yunanistan, İtalya, Macaristan Hırvatistan ve Polonya Ukrayna ile yarışan Türkiye, Malta'da 7 Kasım'da yapılacak elemelerde ilk 3 ülke arasına girme mücadelesi verecek. 
     Ön elemeyi geçecek ülkeler için nihai karar 8 Aralık 2006'da verilecek. Bu tarihe kadar, ipi önde göğüsleyebilmek için mücadele edecek Türkiye'nin yarışı kazanması halinde, maçların yapılacağı İstanbul, Bursa, İzmir, Ankara, Konya, Kayseri ve Antalya'da, ulaşımdan, statların yeniden yapılmasına kadar birçok dev altyapı ve üstyapı projesinin startı verilecek. 
     
</TEXT>
</DOC>
