<DOC>
<DOCNO> 355879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/soneko43.html </URL>
<DATE> 2005/06/27/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Turizm Bakanı Telif hakları sorunu zaruretle çözülecektir 
</HEADLINE>
<TEXT>

     Kültür ve Turizm Bakanı Atilla Koç, telif ücretlerinde çok başlılık konusunun acilen çözüleceğini belirterek, ''Telif hakkı bir maldır, haktır, icattır. Malın çalınmasına kimse rıza göstermez, ama malı fahiş fiyatla satmak da yanlıştır'' dedi. 
     Ankara Ticaret Odası'nın ATO aylık olağan meclis toplantına katılarak bir konuşma yapan Kültür ve Turizm Bakanı Atilla Koç, ATO Başkanı Sinan Aygün'ün konuyla ilgili sorunları anlatması üzerine telif hakları konusuna son gelişmeleri anlattı. 
     Konunun üzerinde ehemmiyetle durulduğunu belirten Koç, Türkiye'de kanunla verilen bazı hakların o hakkı almak için tam mücadele yapılmadığı için kıymetinin bilinmediğini, bazı hakların da ''nasıl olsa ben bu hakkı aldım, söke söke kullanırım'' anlayışıyla istismar edildiğini kaydetti. 
     Telif hakları konusunda birliklerle Ankara ve İstanbul'da çeşitli toplantılar yaptığını ifade eden Koç, ''Müzik birlikleri dışında diğer birlikler oturmuş vaziyette. Müzik birliklerinde ise fiyat farklılaşmasından kaynaklanan problem var'' diye konuştu. 
     Konunun çözümü için belli bir noktaya gelindiğini belirten Bakan Koç, şöyle konuştu 
     ''Bu işi zannediyorum ki zuhuriyetle çözeceğiz. Telif hakkı bir maldır, haktır, icattır, onu icra edenlerin hakkı verilmelidir. Malın çalınmasına kimse rıza göstermez, ama malı fahiş fiyatla satmak da yanlıştır. Ama bu hak alınırken fahiş duruma da düşürülmeli ve bu size eserlerinizi çalarak sizi o eserlerden telif hakkı alma imkanını veren ticaret erbabından otelciden de bir rakip olarak değil, sizin eserlerinizi yayan insanlar olarak ve size verdikleri parayla yaşamınızı uzatan, yaşamınızı müreffeh hale getiren insanlar olduğunu unutmayın.'' 
     
     ''ANKARA'YI KÜLTÜR VE TURİZM ŞEHRİ YAPACAĞIZ'' 
     Konuşmasında Ankara'nın kültür ve turizm şehri olması için yapılan proje ve çalışmalara da değinen Bakan Koç, Ankara'nın Anadolu coğrafyasının merkezinde yer alan köklü bir kent olduğunu, bu nedenle Başkent'in kendisini fevkalade ilgilendirdiğini söyledi. 
     Ankara'ya yeni bir çehre kazandırma yönündeki çalışmaların devam ettiğini vurgulayan Koç, Atatürk Kültür Merkezi alanı, 19 Mayıs Spor Kompleksi ve Gençlik Parkı'nı içine alan bir proje ile bu bölgenin rekreasyon alanı olarak yeniden dizayn edilmesinin hedeflendiğini bildirdi. 
     Aynı proje çerçevesinde faaliyete geçirilecek kültür merkezleriyle ilgili projelerin hazır olduğunu belirten Kültür ve Turizm Bakanı, ''Sayın reisi cumhurumuzun zannediyorum ki Temmuz ayı başında taktirlerine ve onaylarına sunulacaktır. Daha sonra tatbikatını büyükşehir belediyesi ile beraberce yapacağız'' diye konuştu. 
     Bakan Koç, Ulus'tan başlayarak Ankara Kalesi'ni de içerisine alacak merkezi Anadolu Medeniyetleri Müzesi olarak belirlenen bölgede Ankara Büyükşehir Belediyesi'nin de katkılarıyla Ankara'nın tarihi kent dokusunu yeniden ortaya çıkartacak bir yaklaşım içerisinde bulunduklarını söyledi. 
     
     KAPALI MÜZE KALMAYACAK 
     Bakanlığa tayin edildiği sırada Türkiye'de 32 tane müzenin kapalı durumda bulunduğunu anlatan Bakan Koç, bunlardan 4 tanesini açıldığını, 10-15 tanesinin de Temmuz ayında açılacağını bildirdi. 
     Bu konuda Başbakan Recep Tayyip Erdoğan'a söz verdiğini belirten Koç, ''Bir veya 2 tanesi hariç Türkiye'de kapalı müze kalmadığı gibi Türkiye'ye 10 yeni müze açılacaktır'' dedi. 
     Ankara'yı Türk dünyasının başkenti yapma yönündeki hedefleri çerçevesinde kentin elverişli bir bölgesinde Türk dünyasının bir ''MiniaTürk modeli''nin kurulması projesi bulunduğunu bildirdi. 
     Koç, 50-60 trilyonluk bir proje olun bu proje ile tüm dünyada bulunan Türk eserlerinin küçük bir örneğinin oluşturulacağını vurguladı. 
     Bu arada Bakan Koç, MiniaTürk'ün Antalya'da bulunduğunu söyleyen bir gazeteciye, ''Antalya'daki küçük dediğinizi duydum. Gözlerim kapansa da kulaklarım açık'' dedi. 
     Bir basın mensubunun ''Yeri belirlediniz mi '' şeklindeki sorusu üzerine, ''Yer sürpriz kalsın, çünkü biz nereye talip olsak oranın fiyatı artıyor'' diye konuştu. 
     Bakan Koç, gazetecilerin bir milletvekilinin kendisiyle ilgili sözlerini hatırlatması üzerine de, ''Ben Aydın efesiyim, kıvırmam'' dedi. 
     
     ATO BAŞKANI AYGÜN 
     ATO Başkanı Sinan Aygün de toplantıda yaptığı konuşmada, esnafın ve tüccarın telif ücretleri konusunda yaşadığı sıkıntıları anlattı. 
     Sanatın ve sanatçının her zaman yanında olduklarını, ancak bazı müzik birliklerinin, Telif Yasası'nı sanatçılar üzerinden istismar ettiğini iddia eden Aygün, şöyle konuştu 
     ''50 metrekareyi aşan ve müzik yayını yapan her işletme, önce 5, şimdi 16 ayrı müzik meslek birliğine kendileri tarafından yayınlanan tarifeler üzerinden ayrı ayrı olmak üzere telif hakkı ödemek durumunda kalmaktadır. Yayınlanan tarifeler ülke gerçekleri ile bağdaşmamakta, AB ülkeleri tarifelerinin de üzerinde bulunmaktadır.'' Konuyla ilgili turizm işletmelerinin de çok zor durumda kaldığına işaret eden ATO Başkanı, AB'de otellerin bir odayı 300-400 dolardan, Türkiye'de ise 50-100 dolardan kiraladığını, AB'de oda başına verilen telif ücretinin 7 dolardan başladığını, Türkiye'de ise 80 doları aştığını söyledi. 
     Alış-veriş merkezlerinde asansörlerde çalan müzikten bile telif hakkı istendiğini ifade eden Aygün, ''Tüccar ıslık çalmaya bile korkar hale gelmiştir'' diye konuştu. 
     Aygün, bu birliklerin bir konfederasyon altında toplanması, alınan ücretlerin teke indirilmesi ve birliklerin de denetlenmesi gerektiğini kaydetti. 
     ATO'nun olağan meclis toplantısına Türkiye Odalar ve Borsalar Birliği TOBB Başkanı Rifat Hisarcıklıoğlu da katıldı. 
     
</TEXT>
</DOC>
