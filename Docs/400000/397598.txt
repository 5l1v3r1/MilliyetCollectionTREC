<DOC>
<DOCNO> 397598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sondun39.html </URL>
<DATE> 2005/11/24/ </DATE>
<TIME> 20.10 </TIME>
<AUTHOR>  </AUTHOR>
<HEADLINE>
Endonezya ve Pakistan, terörle mücadele anlaşması imzaladı 
</HEADLINE>
<TEXT>

     Dünyanın en fazla Müslüman nüfusuna sahip iki ülkesi Endonezya ve Pakistan, terörle mücadele anlaşması imzaladı. 
     Pakistan Devlet Başkanı Pervez Müşerref, Endonezya Devlet Başkanı Susilo Bambang Yudhoyono'yla görüşmesinden sonra yaptığı açıklamada, her iki ülkenin de terörizmin kurbanı olduğunu, bu nedenle terörizm belasıyla savaşmak için işbirliğine ihtiyaç duyduklarını söyledi. 
     Müşerref, konuk devlet başkanıyla istihbarat alanında işbirliği yapılmasını, terörizm sorununa karşı ortak hareket edilmesini kararlaştırdıklarını kaydetti. 
     Pakistan'a iki günlük ziyaret için gelen Yudhoyono'nun yarın gezisini tamamlayacağı belirtildi. 
     Pakistan'daki silahlı örgütlerin özellikle 1990'lı yıllarda Afganistan'da Usame Bin Ladin'in El Kaide örgütüyle yakın ilişki içinde oldukları bildiriliyor. 
     Güneydoğu Asya ülkesi Endonezya'da en büyük silahlı grup İslam Cemaati'nin militanlarının da Afganistan'da El Kaide'nin eğitiminden geçirildiği belirtiliyor. 
     
</TEXT>
</DOC>
