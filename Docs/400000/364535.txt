<DOC>
<DOCNO> 364535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/ekonomi/eko03.html </URL>
<DATE> 2005/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Brezilya'daki rüşvet skandalı İMKB'yi vurdu 
</HEADLINE>
<TEXT>


EKONOMİ SERVİSİ 

Uluslararası piyasalarda Türkiye ile aynı kategoride değerlendirilen Brezilya'nın, kongre üyelerine oy karşılığında ödeme yapıldığı iddialarıyla başlayan rüşvet skandalı ile çalkalanması, Türk sermaye ve para piyasalarına olumsuz yansıdı. 
Brezilya Borsası'nın yüzde 3.4 düşüş göstermesi, ülke tahvillerinin değer kaybı ve para birimi real'in yüzde 2.7 değer kaybederek son 14 ayın en düşük değerine inmesi İstanbul Borsası'nda ve Türk eurobondlarına satış getirdi. 
Son 5 işlem günü arka arkaya rekor kıran İMKB - 100 Endeksi 542 puanlık düşüşle 28.730'a inerken, hisse senetlerin değer kaybı da yüzde 1.85 olarak gerçekleşti. 2030 vadeli Türk eurobondları da 0.563'lik kayıpla fiyatı 140.625'e indi. Dolar uluslararası piyasada euro karşısında prim yapmasının da etkisiyle TL karşısında da değer kazandı ve 1.3380'den 1.3480'e çıktı. 

Tahviller hızlı düştü 
Brezilya'daki gelişmeden sonra, JP Morgan'ın Gelişmekte Olan Ülke Tahvilleri Endeksi'nin risk primi 4 baz puan artışla ABD Hazine tahvillerinin 299 baz puan üzerine çıktı. Endeksin Brezilya bölümünün risk primi 9, Türkiye bölümü de 6 baz puan yükseldi. 
Londra'ki faaliyet gösteren ABD'li yatırım bankasından bir yetkili, "Piyasaya etki eden tek neden Brezilya'daki skandal. Bunun etkisi biraz Türkiye'de görüldü ve bu etki gelişen ülke tahvilleri piyasasında hissedilmeye başlandı" dedi. Uzmanlar, Türkiye'nin kaydettiği ekonomik ilerleme, enflasyondaki gerileme ve özelleştirme işlemlerinin hızlanmasının verdiği destekten dolayı iyimser havanın sürdüğünü söylediler. 


</TEXT>
</DOC>
