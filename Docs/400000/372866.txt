<DOC>
<DOCNO> 372866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sontur15.html </URL>
<DATE> 2005/08/25/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Avrupa'da 'zorunluluk', Türkiye'de 'lüks'... 
</HEADLINE>
<TEXT>

     Çağdaş şehirleşmenin vazgeçilmezleri arasında gösterilen peyzaj çalışmalarının, Avrupa'da zorunluluk olmasına karşın Türkiye'de göstermelik düzeyde kaldığı iddia edildi. 
     Peyzaj Mimarları Odası PMO Adana Bölge Şubesi Başkanı Ramazan Doğru, ''inşaatlarla katledilen'' alanların yeşillendirilmesi için peyzaj çalışması yapılması gerektiğini vurguladı. 
     Doğru, gelir düzeyindeki artış ve eğitim seviyesinin yükselmesiyle son yıllarda peyzaj düzenlemelerine ilgi gösterildiğini ancak, bunun Avrupa ile kıyaslandığında yeterli derecede olmadığını belirtti. 
     Özellikle yazlık ve müstakil evlerde, büyük sitelerde konut cazibesini artırmak için peyzaj çalışması yapıldığını anlatan Doğru, peyzaj mimarisinin kente estetik değer kazandırdığını söyledi. 
     Doğru, ülke genelinde doğal güzelliklerin değerlendirilemediğini, evinin önünde az da olsa yeşil alana sahip kişilerin, buraları otopark olarak kullandığını, bunun yanlış olduğunu savundu. 
     Peyzaj mimarisinin sadece çevre güzelliği olarak değerlendirilmemesi gerektiğini ifade eden Doğru, şunları kaydetti 
     ''Beton yapıların içinde boğulmuş bir kentin tek kurtuluş yolu bakımlı yeşil alanlardır. Yeşil alanların düzeltilmesi, peyzaj çalışmaları yapılması sadece kuru güzellik sağlamıyor ayrıca, kentin ve vatandaşların rahat nefes almasını sağlıyor. Çevresinde peyzaj çalışması yapılmayan apartmanda oturan kişi, yazın güneşin altında, kışın ise çamur içinde yürümek zorunda kalıyor. Oysa, uygun fiyatlar karşılığında yapılacak iyi bir peyzaj çalışması sonucu ortaya daha yaşanabilir alanlar çıkacaktır. Ancak, biz peyzaja her zaman bir lüks gözüyle bakıyoruz. Ayrıca, peyzaj denilince akla sadece çiçek ve ağaçlar geliyor. Aslında, konut dışında kalan istinat duvarından çocuk oyun alanlarına, ışıklandırmadan koşu yolu yapımına kadar tüm çalışmalar peyzaj mimarisinin ilgi alanına girer.'' Doğru, konut fiyatlarını da etkileyen çevre düzenlemelerinin, zorunlu hale getirilmesi gerektiğini aksi takdirde mevcut alanlarında kısa sürede kaybedilebileceğini söyledi. 
     Vatandaşların evin içine harcadıkları masrafın yarısıyla çok daha güzel bir çevreye sahip olabileceğine değinen Doğru, peyzaj mimarisinin sanıldığı gibi pahalı olmadığını, çalışmaların sonucuna bakıldığında harcanan paranın 2 katı değer kazandırdığını vurguladı. 
     Doğru, bu konuda Avrupa ülkelerinin örnek alınması gerektiğini, İngiltere, Almanya ve Fransa'da kentsel atılım çalışmaları kapsamında peyzaj mimarisinin de yer aldığını dile getirdi. 
     Avrupa'da, yerel yönetimlerin desteklediği özel firmaların büyük projeler ortaya çıkardığına dikkati çeken Doğru, şöyle devam etti 
     ''Türkiye'de peyzaj çalışmaları siyasi bir tanıtım programı gibi görünüyor. Yani, belediyelerin kendi reklamını yaptığı çalışmalar olarak değerlendiriliyor. Çünkü, vatandaşlar yeterince peyzaj mimarisine önem vermiyor. Bu bilinci kazandıracak çalışmalar da yapılmıyor. Avrupa'da ise durum tam tersine vatandaşlar, yetkililerden peyzaj çalışması istiyor. Yetkililer ise evinin çevresinde peyzaj düzenlemesi yapmayanları uyararak, zorunluluk getiriyor. Avrupa'da evinin önündeki ağacı budamak isteyen bir kişiye, projelendirme zorunluluğu getirilirken Türkiye'de ilk gözden çıkartılan peyzaj çalışması yapılan alanlar oluyor. Türkiye'de bir kaç belediye belirli metrekarelerin üzerindeki yapılarda çevre düzenlemesi yapılması zorunlu kılınıyor. İstanbul, Ankara, İzmir gibi büyük kentlerde ruhsatlandırma sırasında çevre düzenlemesiyle ilgili proje yapılma zorunluluğu yok.'' 
     
</TEXT>
</DOC>
