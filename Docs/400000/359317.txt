<DOC>
<DOCNO> 359317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/soneko20.html </URL>
<DATE> 2005/07/08/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Maden sahaları özel sektöre açılıyor... 
</HEADLINE>
<TEXT>

     Enerji ve Tabii Kaynaklar Bakanlığı Maden İşleri Genel Müdürlüğü, toplam 3 bin 344 adet sahayı ihale yolu ile aramalara açacak. 
     Konuya ilişkin duyuru, Resmi Gazete'nin bugünkü sayısında yayımlandı. 
     Duyuruya göre 3213 Sayılı Maden Kanunu'nun ilgili maddelerine göre, hukuki durumları sona ermiş bulunan, çeşitli illerden bin 908 adet 2. grup, 555 adet 3. grup, 667 adet 4. grup ve 214 adet 5. grup maden sahası olmak üzere toplam 3 bin 344 8 adet saha, 14 Temmuz 2005 tarihinden itibaren ilan edilerek, ''ihale yolu'' ile aramalara açılacak. 
     Söz konusu sahaların ili, ilçesi, maden grubu, koordinat dokümanları ve alanları ile ihale tarihlerini içeren listeler, Maden İşleri Genel Müdürlüğü'nde en az 60 gün ve sahaların bulunduğu vilayetlerde en az 1 ay süre ile ilan edilecek. 
     Aramalara açılan sahalara yapılacak başvurular, teklif mektubu ve ihale teminatı ayrı ayrı kapalı zarflar içinde ruhsat sertifika ihale müracaat forumu 3 nüsha ve ekleri büyük bir kapalı içine konularak yapılacak. 
     Başvurular, sadece Maden İşleri Genel Müdürlüğü'ne doğrudan yapılacak. 
     Posta veya diğer yollardan yapılacak başvurular ise geçersiz sayılacak. 
     İstekliler söz konusu sahalar için başvurularını, sahanın ihalesinin yapılacağı tarihte ve saat 13.30 ile 14.00 arasında yapacaklar. 
     Başvurular Maden İşleri Genel Müdürlüğü'nce değerlendirildikten sonra ilan süresi içinde hiç başvuru yapılmayan sahalar, ihale gününü takip eden ilk iş gününde aramalara açık hale getirilecek. 
     Bir sahaya bir yada birden fazla müracaat yapılmış ise ihalesi ilan edilen tarih ve saatte yapılarak sonuçlandırılacak. 
     Ruhsat almaya hak kazanan ilgililerin ruhsatları, ihale bedeli, teminat ve harçlarını yatırma tarihinden itibaren bir hafta içinde hazırlanıp sicile işlenerek yürürlüğe girecek. 
     İhaleler, Maden İşleri Genel Müdürlüğü konferans salonunda ilan edilen tarih ve saatte gerçekleştirilecek. 
     Katılımcılar ihaleye ait şartnameleri, ihale saatinden önce bedeli mukabili, Genel Müdürlük ihale Şube Müdürlüğü'nden temin edebilecekler. 
     
</TEXT>
</DOC>
