<DOC>
<DOCNO> 390115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/soneko02.html </URL>
<DATE> 2005/10/27/ </DATE>
<TIME> 03.20 </TIME>
<AUTHOR>  </AUTHOR>
<HEADLINE>
Cem Kozlu'dan "Başarının Yolu Sora Sora" konferansı 
</HEADLINE>
<TEXT>

     Coca-Cola Doğu Avrupa, Avrasya ve Orta Doğu Grup Başkanı Cem Kozlu, adaylık teklif edildiğinde milletvekili olarak ne yapacağını, kendisinden ne beklendiğini sormadığı için politikada çok mutsuz ve başarısız olduğunu bildirdi. 
     Sabancı Üniversitesi Yönetim Bilimleri Fakültesi ve MBA Kulübü tarafından düzenlenen ''Yöneticilerle Söyleşiler'' dizisinin ilk konuğu Cem Kozlu oldu. 
     Kozlu, ''Başarının Yolu Sora Sora'' başlıklı konuşmasında öğrencilik ve iş yaşamında kritik noktalarda doğru kişilere doğru ortamda doğru sorular sorarak başarılı olduğunu örneklerle dile getirdi. 
     Cem Kozlu, MBA öğrencilerine de doğru kişilere doğru sorular yöneltmelerini ve adeta bir sanat eseri ortaya çıkarır gibi yaptıkları işten tat almalarını tavsiye etti. 
     Komili yağları pazarlama şirketinin genel müdürü iken dönemin Başbakanı Turgut Özal'ın dikkatini çekerek THY genel müdürlüğüne getirildiğini belirten Kozlu, uçuşlarda gecikme, ikram, karlılık gibi sorunları olan şirketi, iyi duruma getirmek için yaptığı çalışmaları anlattı. 
     Kozlu, THY yöneticisi iken, önceki hükümetlerin birinde adını vermediği bir Bakan'ın birinci sıraya oturtulmadığı için yakınmasına ilişkin anısını da öğrencilerle paylaştı. Kozlu, bu olayı şöyle dile getirdi 
     '' Bakan arıyor dediler. Ulaştırma Bakanı değil, başka bir bakan, önemli bir bakan. Hanımla İzmir'den geldim, ama 1-A'ya, 1-B'ye oturtmadılar dedi. Sayın Bakan'a uzun uzun anlattım kontenjan yok artık. Rezervasyonlar elektronik yapılıyor. Adam ayırtmışsa, Amerika'dan ayırtabilir... Evet ama önüme oturttukları çocuk bir şarkıcı. Kulakları da küpeliydi dedi. Dedim ki yani biz nereye gitmeye çalışıyoruz, millet nerede. Ne yapacağım, kulağındaki küpeyi mi çıkaracağız Böyle anlayış var.'' Cem Kozlu, bir öğrencinin kendi şirketini kurmayı hiç düşünüp düşünmediğini sorması üzerine de ''Onu düşündüm. Şu kararı verdim kişisel şirketlerinde başarılı olanlarda bende mevcut olandan daha fazla cesaret var. Cesaret çok önemli'' dedi. 
     Çocukları tarafından da 2001 krizine kadar bu konuda zaman zaman eleştirildiğini dile getiren Kozlu, kriz sırasında şirketinin bulunmadığını, ama borcunun da olmadığını, çocuklarının çevrelerinde sıkıntıya giren aileleri gördüklerini kaydetti. 
     
     POLİTİKA DENEYİMİ 
     1991 genel seçimlerinde milletvekili olan Cem Kozlu, politika deneyiminin, bazı soruları önceden sormadığı için başarısız olduğunu ifade etti. 
     Kozlu, kendisine ''aday yapılacağının'' söylendiğini belirterek, şunları anlattı 
     '' Peki aday olacağız da benden ne bekliyorsunuz Hep birlikte ne yapacağız Bu soruyu sormadım. Bana yeterli geldi. Ne güzel milletvekillik, oh falan... Ama niye olacağız Milletvekili olarak ne yapacağım, benden beklenen ne Bunu sormak aklıma gelmedi. Onun için de çok mutsuz oldum, başarısız oldum. Seçilme açısından değil, 4 yıl bir şey üretemediğimi hissettim.'' 
     
</TEXT>
</DOC>
