<DOC>
<DOCNO> 376994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sondun14.html </URL>
<DATE> 2005/09/09/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Katrina... Kaçak göçmenler köşe kapmaca oynuyor 
</HEADLINE>
<TEXT>

     ABD'nin Meksika Körfezi kıyılarını vuran Katrina kasırgası, ülkeye kaçak yollardan giren ve bu bölgelere yerleşen göçmenleri zor durumda bıraktı. 
     Felaketzedeler için kurulan barınaklara gece geç saatlerde giren ve sabahın erken saatlerinde buraları terk etmek zorunda kalan kaçak göçmenler, yakalanmamak için dua ediyor. 
     Hükümet yardımından hiçbir şekilde yararlanamayan kaçaklar, sınırdışı edilmek korkusuyla, felaketin ardında bıraktıklarıyla tek başlarına mücadele ediyor. 
     Felaket bölgelerinde, on binlerce kaçak göçmen bulunduğu tahmin ediliyor. Sadece Louisiana, Mississippi ve Alabama'da 20-35 bin arası göçmen olduğu düşünülüyor. 
     Zor duruma düşen kaçak göçmenleri unutmayan Meksika Devlet Başkanı Vicente Fox, yardıma ihtiyaç duyanların çekinmeden Meksika konsolosluklarına veya Amerikalı kurtarma ekiplerine başvurmalarını istedi. Ancak ABD'ye gelmek için uzun ve zor bir yolculuğa katlanan birçok Meksikalı göçmen, Fox'un çağrısına uymak yerine, kilise ve İspanyolca konuşan topluluktan yardım bulmayı ümit ediyor. 
     Birçok göçmen de sel sularının bastığı evlerinde mülkünü korumak amacıyla yaşamaya devam ediyor. 
     Honduras, Louisiana'da yaşayan 150 bin Honduraslının kaçının yardıma ihtiyaç duyduğunu ortaya çıkartmaya çalışırken, felaket bölgelerinde 9600 Salvadorlunun bulunduğu, ancak sadece 40'ının barınaklara taşındığı belirtiliyor. 
     Louisiana'daki 30 bin Vietnamlının da yardım için kiliselere başvurduğu veya Houston'daki yakınlarından yardım aldığı kaydediliyor. 
     
</TEXT>
</DOC>
