<DOC>
<DOCNO> 351037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/sonsiy05.html </URL>
<DATE> 2005/06/11/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Ankara'da gözler ABD'den Brüksel'e çevrildi... 
</HEADLINE>
<TEXT>

     Başbakan Recep Tayyip Erdoğan’ın ABD gezisini tamamlamasıyla Ankara’daki gözler Brüksel’e çevirdi. AB devlet ve hükümet başkanları 16-17 Aralık günlerinde Brüksel’de toplanacak. 
     Zirve öncesi AB Dışişleri Bakanları Lüksemburg’da biraraya gelecek. 
     Pazartesi günü başlayacak toplantı sırasında bakanların Ek Protokol’ü onaylamaları bekleniyor. 
     ANKA’nın edindiği bilgiye göre, 16-17 Haziran tarihli AB Zirvesi öncesi AB Dışişleri Bakanları 13-14 Haziran günlerinde Lüksemburg’da biraraya gelecek. Toplantının ana maddesini Zirve hazırlıkları oluşturacak. Bu çerçeve bakanlar, zirvenin sonuç bildirisini de görüşecek. Zirvenin gündeminde genişleme de var. Genişlemeye ilişkin maddede 2007 yılında AB’ye girmesi öngörülen Bulgaristan ve Romanya ile aday ülkeler Hırvatistan ve Türkiye’ye yer verildi. 
     
     EK PROTOKOL 
     AB Bakanlarının Lüksemburg’daki toplantı sırasında Ankara Antlaşması’nı AB’nin Rum Kesimi dahil, yeni üyelerine genişleten Ek Protokolü ele alarak onay vermeleri bekleniyor. 
     Türkiye ile AB Komisyonu arasında yapılan müzakerelerde üzerinde mubakata varılan protokol, kısa bir süre önce AB ülkelerinin Brüksel’deki Daimi Temsilcilerince ele alınmıştı. Protokolün AB bakanlarının onayından geçmesinden sonra bu ayın sonunda Türkiye ile AB tarafından imzalanması öngörülüyor. 
     AB Bakanları toplantısında Protokol konusunda herhangi bir pürüz çıkması beklenmiyor. Rum Yönetimi’nin üst düzey yetkilileri yaptıkları çeşitli açıklamalarda, Protokol’ün içeriği ile mutabık olduklarını belirtmişlerdi. 
     Türkiye, Ek Protokol çerçevesinde Gümrük Birliği’ni Rum Kesimi’ne de genişletmeyi taahhüt ediyor. Türkiye, zaten çok önceden yeni AB üyelerini Gümrük Birliği’ne aldığını açıkladı, ancak 17 Aralık’taki AB Zirvesi’nde Rumların üyelik müzakerelerine itirazlarını gidermek için Ek Protokol’ün imzalanması şart koşuldu. 
     
     SONUÇ BİLDİRİSİ 
     Lüksemburg’daki toplantının önemli bir maddesini AB Zirvesi’nin sonuç bildirisi oluşturacak. Taslak bildiride Türkiye ile ilgili iki paragraf da var. Ancak AB ülkelerinin Türkiye paragrafları konusunda henüz bir mukabakata varmadıkları ifade ediliyor. AB bakanlarının bu paragrafları tartışacakları, görüşmeler soncunda bazı değişikliklerin yapılabileceği belirtiliyor. 
     Taslak bildirinin bir paragrafında Türkiye ile üyelik müzakerelerinin 3 Ekim’de başlayacağı ifade ediliyor. Diğer paragrafta ise, müzakerelerin başlamadan önce Türkiye’nin Ek Protokol’ü imzalaması beklentisi dile getiriliyor. 
     
</TEXT>
</DOC>
