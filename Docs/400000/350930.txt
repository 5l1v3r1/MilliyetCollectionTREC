<DOC>
<DOCNO> 350930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/spor/bnba.html </URL>
<DATE> 2005/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk darbe Spurs'ten 
</HEADLINE>
<TEXT>


Serinin ilk maçına favori olarak çıkan San Antonio Spurs, şampiyon unvanlı rakibine sadece 69 sayı imkanı verirken son 51 yılda bir final maçında en az sayı yiyen ekip oldu. Spurs, kupaya giden yolda 1-0 öne geçti 

NBA'YE YAKIN PLAN METE AKTAŞ 


"İyi savunma her zaman iyi hücumu, iyi hücum da her zaman iyi savunmayı yener" derler. San Antonio Spurs 2005 NBA Final serisinin 1. maçında son şampiyon Detroit Pistons'ı 84-69 yenip 1-0 öne geçerken, hem daha iyi savunma yapabileceğini hem de daha iyi hücum edebileceğini göstererek güçlü rakibine gözdağı verdi. 
Siyah-Beyazlılar, Pistons'ı 69 sayıda tutarak NBA Finalleri tarihinde son 51 senede bir final serisinin açılış maçında en az sayı yiyen takım olmayı da başardı. İki takımın ürettiği toplam 153 sayı ise 1954-55 sezonundan beri bir final serisinde kaydedilen en düşük 4. skor olarak tarihe geçti. 
SBC Center'da oynanan maça Detroit 17-4'lük müthiş bir seri ile başlayarak öne fırladı. Pistons savunmada ve hücumda rakibinin hatalarını iyi değerlendiriyor ve rakibine her fırsatta "son şampiyon" olduğunu hatırlatıyordu. Ama Spurs, Tim Duncan'ın önderliğinde yakaladığı 14-3'lük seri ile önce farkı ilk çeyreğin sonunda 20-17'lik skorla 3'e indirmeyi başardı, ardından da ilk yarının bitimine 3.5 dakika kala skoru 33-33'e getirdi. 
İlk yarı 37-35 Pistons'ın üstünlüğü ile tamamlanmıştı ama momentumun Pistons'ın hızını kesen Spurs'ün lehine dönmesi için sadece ufak bir kıvılcıma ihtiyacı vardı. San Antonio 3. çeyreğin ilk dakikalarında 42-41 öne geçerek maçta ilk kez üstünlüğü ele geçirdi ve son çeyreğe de 55-51 önde girdi. O beklenen kıvılcım ise 4. çeyrekte geldi. 
İlk yarıda 6-1 şut isabetiyle oynayan Spurs'ün Arjantinli yıldızı Emanuel Ginobili takımını ateşleyen oyuncu oldu. Ginobili maçtaki 26 sayısının 15'ini son çeyrekte atarken Spurs'ün 4. çeyreğe 19-4'lük seri ile başlamasına ön ayak oldu. Spurs'ün 74-57 öne fırlamasını sağlayan bu seriden sonra Pistons farkı 10-0'lık seri ile 74-67'e getirmesine rağmen, Spurs 10-2'lik bir seri ile maçı 84-69 kazanmayı başardı. 
San Antonio'da Manu Ginobili 26 sayı, 9 ribaund, Tim Duncan 24 sayı, 17 ribaund, 3 blok, Tony Parker 15 sayı, 4 ribaund 3 asist ile oynarken, Pistons'da 25 sayı, 6 asist, 4 ribaund, 4 top çalma ile oynayan 2004 NBA Finalleri MVP'si Chauncey Billups ayakta kalan tek oyuncu olarak dikkati çekti. 
Final serisinin 2. maçı Türkiye saatiyle Pazartesi günü 04 00'te yine San Antonio'da oynanacak. 

Ginobili faktörü 

HİDAYET TÜRKOĞLU 

San Antonio, finalin ilk maçında saha avantajını iyi kullandı. Ev sahibi takım hem Detroit'e oranla form olarak daha iyi durumda olup, hem de saha avantajını iyi kullanınca seriye 1 - 0'lık avantajla başladı. 
San Antonio'nun kadro kapasitesinin Detroit'e göre çok daha geniş olduğunu dün bir kez daha gördük. İleriki maçlarda bunun artısını daha da fazla hissedecekler. Detroit ise zorlu bir Miami serisinden sonra ve özellikle ilk beş oyuncuları ağırlıklı oynayan bir takım olarak San Antonio karşısında düne nazaran çok daha fazla zorluk çekeceklerdir. 
Dünkü maçta iki takımın da ne kadar savunmaya önem verdiğini herkes bir kere daha gördü. İlk başlarda önce yememeyi, daha sonra atmayı düşündüler ve maç kopana kadar skor hep az seviyedeydi. Ama San Antonio'nun form olarak daha iyi düzeyde olması evsahibi takımın avantajıydı ve maçı da böyle kazandılar. 
San Antonio'da Manu Ginobili, Tim Duncan, Tony Parker gibi önemli oyuncular şu an gayet formdalar ve şampiyonluğu çok istedikleri açıkça ortada. Özellikle Ginobili, son çeyrekte Detroit'in direncinin kırılmasında ve maçın kazanılmasında başrolü oynadı. San Antonio'nun ribaundlarda da Detroit'e karşı 49'a 35'lik üstünlüğü de benim için sürpriz olmadı. 
Detroit'te Chauncey Billups, Richard Hamilton ve Rasheed Wallace'ın bütün maçlarda formda olmaları gerekiyor ki takımlarını seriye ortak edebilsinler. Dün bu böyle değildi ve doğal olarak skora da yansıdı. 

Kader anı 

Spurs'ün Arjantinli yıldızı Manu Ginobili maçın kaderini belirleyen isim oldu 

Dördüncü çeyrekte henüz 1 15 saniye geride kalmışken skorbordda 55-53 San Antonio üstünlüğü vardı. Spurs'ün 1.95 m boyundaki atletik guardı Manu Ginobili hücumdayken bir anda karşısında kendisinden 11 cm uzun ve yaklaşık 25 kg daha ağır Pistons pivotu Ben Wallace'ı buldu. 2004-05 sezonunda Yılın Savunmacısı seçilerek bu ödülü 3. kez kazanan Wallace için 1'e 1'de Ginobili'yi savunmak zor olsa da Wallace'ın geri adım atmaya niyeti yoktu. 
Tipik bir uzundan çok daha çevik bir oyuncu olan "Big Ben", Ginobili'nin penetresinde önüne çıkarak hücum faulü yaptırmaya çalıştı. Ginobili'den aldığı darbeyle yere devrilen Wallace ve Pistons'lılar hakemlerin hücum faulü kararı vermesini bekliyorlardı. Nitekim ağır çekimde de Wallace'ın beklentisinin pek de yanlış olmadığı görünüyordu. 
Ancak hakemler aynı kanıda değildi. Çelimsiz Ginobili'den aldığı o darbeyle "Koca Ben"in yıkılamayacağını düşünmüş olsalar ki faulü Wallace'a çaldılar. Ben Wallace'ın bu karar sonrasında gösterdiği tepki ve aldığı teknik faul ise oyunun rengini ve 1. maçın kaderini tamamen Spurs'ün lehine çevirmesine neden oldu. 
Ginobili'nin teknik faulden doğan serbest atışı isabete çevirmesiyle başlayan 5-0'lık seri, daha sonra kartopu gibi büyüyerek 19-4'lük bir seriye dönüşerek Pistons'ın moralinin bozulmasına ve Spurs'ün maçı koparmasına neden oldu. 

NOTLAR... NOTLAR 

Maçtan önce Amerikan Ulusal Milli Marşı'nı kısa bir süre önce Amerikan vatandaşlığına geçen Kanada asıllı şarkıcı Alanis Morisette söyledi. Devre arasında ise bu kez Amerikan vatandaşlığı bulunmayan bir Kanadalı, ünlü rock şarkıcısı Bryan Adams mini bir konser verdi.Aktör, şarkıcı Will Smith de oyuncu tanıtımları öncesinde son albümünün ilk single'ı "Switch"i seslendirdi.1 Haziran günü hayatını kaybeden ve NBA tarihinin ilk süperstarı olarak kabul edilen efsanevi Lakers pivotu George Mikan için hava atışından önce bir dakikalık saygı duruşunda bulunuldu.Maçın 2. çeyreği öncesinde eski NBA yıldızları Bob Lanier, Clyde Drexler, Hakeem Olajuwon, Artist Gilmore, Julius Erving ve George Gervin, SBC Center'ın zeminine çağırılarak taraftarlara tanıtıldılar.Maç öncesi yapılan şovlar sona erdikten sonra kurulan sahne kaldırılırken, araç gereçler Detroit Pistons oyuncularının turnike idmanı yaptığı tarafta bulunan kapıdan çıkartıldı. Yaşanan karışıklık yüzünden Pistons oyuncuları turnike idman yapamadan maça başladı. Ve ne tesadüftür ki, Pistons oyuncuları maçta kullandıkları ilk iki turnikeyi kaçırdılar. Saha avantajını en iyi şekilde kullanmak bu olsa gerek... 

İstatistik 
SALON SBC Center 
PERİYOTLAR 17-20, 18-17, 20-14, 29-18 

SAN ANTONIO SPURS Oyuncu Ts 1s 2s 3s Rib Ast Tç Tk Blk Süre Parker 15 1 2 7 16 0 1 4 3 - 4 - 41 Ginobili 26 4 4 8 12 2 4 9 2 1 4 - 39 Duncan 24 4 5 10 22 - 17 2 - 3 2 41 Bowen - - 0 3 0 3 2 2 - 1 1 35 Mohammed 10 2 2 4 8 - 7 - 1 - 2 26 Horry 7 1 2 0 2 2 4 3 3 1 - - 28 Barry - - - 0 1 1 - - 1 - 10 Udrih - - - - 1 - - 1 - 7 Brown - - 0 1 - 2 - - 1 - 6 Robinson 2 - 1 2 - 3 - - - 3 6 Nesterovic - - - - - - - - - 1 TOPLAM 84 12 15 30 66 4 13 49 12 3 15 8 

DETROIT PISTONS Oyuncu Ts 1s 2s 3s Rib Ast Tç Tk Blk Süre Billups 25 6 6 8 15 1 4 4 6 4 1 1 43 Hamilton 14 0 1 7 20 0 1 1 1 - 2 - 39 R. Wallace 6 - 3 6 - 8 1 2 1 6 33 Price 11 3 4 4 12 - 5 4 1 3 - 32 B. Wallace 5 1 2 2 5 - 7 1 2 1 3 39 McDyess 2 0 1 1 8 - 7 - 1 1 - 23 Hunter 2 - 1 4 0 1 3 1 1 2 - 16 Arroyo 2 - 1 3 - - 1 1 1 - 13 Ham 2 - 1 1 - - - - - - 1 Dupree - - - - - - - - - 1 TOPLAM 69 10 14 28 71 1 6 35 15 12 12 10 


</TEXT>
</DOC>
