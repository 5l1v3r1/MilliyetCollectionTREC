<DOC>
<DOCNO> 353215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/son/sondun05.html </URL>
<DATE> 2005/06/18/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Blair AB yön değiştirmeli... 
</HEADLINE>
<TEXT>

     AB zirvesinin başarısız olmasının tek sorumlusu olarak gösterilen İngiltere’nin Başbakanı Tony Blair, AB’nin çok önemli bir dönüm noktasında olduğunu belirterek, üye ülkelerin yurttaşlarının beklentilerine yanıt vermesi için yönünü değiştirmesi gerektiğini söyledi. 
     Brüksel’de yapılan AB zirvesinin başarısız olduğunun bildirilmesinden sonra kızgın bir şekilde basına açıklamalarda bulunan Blair, AB bütçesinde bilhassa tarım desteği için İngiltere’nin katkı payını muhafaza etmeyi reddetmesine gösterilen tepkiler hakkında, tarıma verilen mali destek büyük yekun tuttuğu müddetçe bütçeye katkılarından kesintinin gerekli olduğunu kaydetti. 
     Blair, Avrupa’daki halkların kaygılarını gidermek, önceliklerini belirlemek ve bütünleştirmek için köklü reformlar yapmanın zamanı olduğunu belirterek, referandumlarda AB anayasasına hayır denilmesinin görmezden gelinemeyeceğini, bunun nedenlerinin yanıtını vermek gerektiğini vurguladı. 
     Fransa ve Hollanda’da AB anayasasının reddedilmesinin, AB liderlerinin kendi halkının sorunlarıyla ilgilenmediğini gösterdiğini belirten Blair, AB yurttaşlarının kaygılarını ilettiğini, bunları dinleyerek Avrupa’nın gündemine almaları ve çözümlemeleri gerektiğini bildirdi. 
     AB bütçesiyle ilgili görüşmelerin başarısız olmasından sonra İngiltere’nin Birlikten tecrit edilmediğini vurgulayan Blair, dört ülkenin bütçeyle ilgili olarak sunulan son uzlaşma metnini reddettiğine dikkati çekti. 
     Blair, sorunun, İngiltere’nin bütçede istediği kesinti değil, AB harcamalarının zengin ülkeler arasında adaletli dağıtımı ve doğru harcama dengesi olduğunu ifade ederek, "Fakir ülkelerin bize para ödemeye başlamasını istemiyoruz" dedi. 
     
</TEXT>
</DOC>
