<DOC>
<DOCNO> 394588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/son/sonspo24.html </URL>
<DATE> 2005/11/13/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
A Milli Takım İsviçre'ye bileniyor... 
</HEADLINE>
<TEXT>

     18. Dünya Kupası Play-off ilk maçında İsviçre'ye dün gece 2-0 yenilen A Milli Futbol Takımı, İstanbul'a gelir gelmez ayağının tozuyla idmana çıktı. 
     Teknik Direktör Fatih Terim yönetiminde Ali Sami Yen Stadı'nda yapılan ve ilk 15 dakikası medyaya açık olan antrenmana, İsviçre maçında sol dizinin alt bölgesi darbeye bağlı olarak açılan ve dikiş atılan Hüseyin'in yanı sıra sakatlığı devam eden Hasan Şaş katılmadı. 
     Sakatlığı düzelen Yıldıray Baştürk'ün takımla çalışmalara başlaması teknik heyeti memnun etti. 
     Hasan Şaş'ın rövanş maçında da oynama olasılığının çok az olduğu, Yıldıray'ın ise 3 haftadır maç oynamaması nedeniyle kondisyon eksikliğinin bulunduğu ifade edildi. 
     Milliler antrenmanda koşunun ardından minyatür kale maç yaparken, dünkü maçta 90 dakika oynayan futbolcular çalışmayı erken bırakarak otele döndüler. 
     Milli takım, yarın Fenerbahçe Şükrü Saracoğlu Stadı'nda akşam yapacağı antrenmanla İsviçre maçının hazırlıklarını sürdürecek. Milliler, antrenman sonrasında medyayla tüm bağlarını kopardı. Milli takımın antrenmanları basına kapandı. 
     Antrenmanı yaklaşık 50 medya mensubu takip ederken, İsviçre'den gelen bir basın mensubu ise Fatih Terim'in basın toplantısı yapıp yapmayacağını öğrenmeye çalıştı. 
     
</TEXT>
</DOC>
