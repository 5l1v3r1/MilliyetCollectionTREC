<DOC>
<DOCNO> 366396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/soneko29.html </URL>
<DATE> 2005/08/02/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
ASO Başkanı IMF, ekonomik gidişattan son derece memnun 
</HEADLINE>
<TEXT>

     Ankara Sanayi Odası ASO Başkanı Zafer Çağlayan, IMF Türkiye Temsilcisi Hugh Bredenkamp'ın, ''Türkiye'deki makro ekonomik gidişattan son derece memnun olduklarını'' söylediğini bildirdi. 
     IMF Türkiye Temsilcisi Bredenkamp, ASO'yu ziyaret ederek, Başkan Zafer Çağlayan ve Yönetim Kurulu üyeleriyle yaklaşık 1.5 saat süren bir görüşme yaptı. 
     Görüşmeden sonra Bredenkamp, gazetecilere herhangi bir açıklama yapmazken, ASO Başkanı Çağlayan görüşmenin içeriğine ilişkin bilgi verdi. 
     Çağlayan, Bredenkamp'ın ASO'nun görüşlerini takip ettiğini ve birçok konuda ASO ile mutabık olduğunu bildirdiğini ifade ederek, kendilerinin de Türkiye'nin yapısal reformları bir an önce yapması gerektiğini söylediklerini anlattı. 
     Toplantıda, ''İşsizlik ve Bölgesel Gelir Dağılımı Eşitliği ile Mücadele için Yerel Asgari Ücret Uygulaması'' ile ilgili hazırladıkları raporu da görüştüklerini ve raporu Bredenkamp'a ilettiklerini anlatan Çağlayan, raporun IMF bünyesinde incelendikten sonra tekrar bu konuyu görüşeceklerini söyledi. 
     Bredenkamp'ın, ASO'nun bu öneriyi gündeme getirdiğinden beri konuyu dikkatle izlediğini ve ASO ile mutabık olduklarını bildirdiğini anlatan Çağlayan, Bredenkamp'ın bu konuyu bir süre önce hükümetin birkaç bakanına ilettiğini söylediğini ifade etti. 
     Bredenkamp'ın Türkiye'de gelir dağılımının bu kadar bozuk olduğu ve istihdamın sıkıntılı olduğu yerlerde böylesi bir uygulamanın faydalı olacağını dile getirdiğini de belirten Çağlayan, bu konuda görüş ayrılıklarının bulunmadığını bildirdi. 
     
     ''EKONOMİK GİDİŞATTAN MEMNUNLAR'' 
     Çağlayan, sorular üzerine Bredenkamp'ın Türkiye'deki makro ekonomik gidişattan son derece memnun olduklarını söylediğini, bu konuda hükümetin meseleye sahip çıktığını bildirdiğini dile getirerek, önümüzdeki günlerde makro hedeflerle beraber mikro konulara da değinebileceklerini, bu konuda da gerekli çalışmaları yapacaklarını söylediğini aktardı. 
     Görüşmede ASO'nun zorunlu istihdam uygulaması, kıdem tazminatının uygulanma şekli ve işverenlere getirdiği yük, esnek çalışma ve esnek işgücü konularındaki görüşlerini de Bredenkamp'a ilettiklerini söyleyen Çağlayan, Bredenkamp'ın ASO'nun bu konudaki görüşlerine katıldığını bildirdi. 
     Çağlayan, Bredenkamp'a, buzdolabı, ütü, çamaşır makinesi, fırın gibi cihazların kendi ülkelerinde lüks malı olup olmadığını da sorduğunu anlatarak, Türkiye'de bunların lüks kabul edildiğini, bu ürünlerde yüzde 18 KDV'nin yanı sıra yüzde 7 de ÖTV alındığını anlattığını kaydetti. 
     Yabancıların bu malları alırken bu ödemeleri yapmadığına dikkat çektiğini belirten Çağlayan, '' Avrupalı'ya lüks olmayan şey Türkiye için mi lüks diye biraz da ajite edici bir şeyler söylemeye çalıştık. Yani ÖTV'nin mutlak suretle kaldırılması gerektiğini ifade ettik'' dedi. 
     Gazetecilerin sorusu üzerine görüşmede, olumsuz bir şey olmadığını ancak zaman zaman görüş ayrılıkları olan şeylerin bulunduğunu belirten Çağlayan, şunları söyledi 
     ''Onlara şunu söyledik, siz vergi indirimine karşı çıkıyorsunuz diye açık açık kendilerine söyledik. Onlar da biz vergi indirimine karşı çıkmıyoruz. Ama mutlak suretle devletin vergi gelirlerinin gelir kaybına sebebiyet verecek şeyler olmaması gerektiğini ifade ediyorlar. Zaten önümüzdeki dönemde de Gelir İdaresi ile çok yoğun bir çalışmaya gireceklerini ifade ettiler.'' 
     
</TEXT>
</DOC>
