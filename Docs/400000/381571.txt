<DOC>
<DOCNO> 381571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/soneko29.html </URL>
<DATE> 2005/09/26/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
TİM Başkanı Sayın Serdengeçti bizi yüksek faizin altında eziyor 
</HEADLINE>
<TEXT>

     Türkiye İhracatçılar Meclisi TİM Başkanı Oğuz Satıcı, üretici ve ihracatçılar Türkiye'nin geleceğini parlak bir ufukta görürken, Merkez Bankası'nın bunu göremediğini iddia ederken, ''sayın başkan Süreyya Serdengeçti , bizi yüksek faizin altında eziyor'' dedi. 
     Ankara Hilton'daki 8. Dış Ticaret Haftası'nın açılış töreninde konuşan TİM Başkanı Satıcı, Türk ihracatçılarının ülke ekonomisini daha iyi noktalara getirmek için büyük risk alarak, fedakarca çalıştıklarını söyledi. 
     Satıcı, binbir zorluklara karşın, karlarından fedakarlık yaparak ihracatçıların ülkeye katkı yapmayı sürdürdüklerini ve rekor üzerine rekor kırdıklarını vurguladı. 
     ''Ancak bu kadar ağır yüklerle bir maraton koşusuna çıkıldığında, atletlerin de güçleri bir noktada tıkanır'' diyen Satıcı, özellikle ihracatçıların yüksek girdi maliyetleri altında ezildiğinden yakındı. 
     Hükümetten, kendilerinin ''kayırılmasını talep etmediklerini'', yalnızca diğer rakiplerle eşit duruma gelmek istediklerini anlatan Satıcı şöyle devam etti 
     ''Son yıllarda ekonomik konjonktür gereği dış ticaretin önemini kavrayan Türkiye, ihracatını 2000'lerde 26 milyar dolar seviyesinden, 2004 yılında 64 milyar dolara taşımıştır. 2004 yılında makro ekonomi ve Türkiye açısından pek alışık olmadığımız bir istikrar tablosu sergilenmiş, Türkiye, yüzde 9.9 büyürken, ülke ihracatı ise yüzde 33.7 oranında artmıştır. 
     Biz, böyle bir siyasi istikrara alışık da değildik. Bazı kesimler, bundan rahatsız oldu ki, bu istikrarı bozmak için ellerinden geleni artlarına bırakmadılar ve bırakmıyorlar.'' 2005 yılında Türkiye ekonomisi ve ihracatının büyümesinde belirgin bir yavaşlama söz konusu olduğunu ifade eden Satıcı, ''Türkiye'nin bu yılın 6 ayındaki büyüme rakamı yüzde 5'lere düşmekle beraber, ihracat artışı da yüzde 20 oranlarına inmiştir. Türkiye'nin ihracat hedefi olan 75 milyar dolar zora girmiş, ithalat beklentileri ise 120 milyar dolara yükselmiştir'' dedi. 
     
     MERKEZ BANKASI'NA ELEŞTİRİ 
     Bu arada Türkiye ihracatçısının yüksek girdi maliyetleriyle çalışmak zorunda kaldığını, buna döviz kuru ve aşırı değerli YTL eklenince ihracatçının daha da zor durumda kaldığını ifade eden TİM Başkanı, bu ağır şartlar altında Türk ihracatçısının rakiplerine karşı sırtındaki kamburun arttığını söyledi. 
     Üreticiler ve ihracatçıların Türkiye'nin geleceğini parlak bir ufukta görürken, Merkez Bankası'nın bunu göremediğini iddia eden Satıcı, şöyle konuştu 
     ''Sayın Başkan Süreyya Serdengeçti , bizi yüksek faizin altında eziyor. Türkiye, bunca makro ekonomik dengeleri gördüğü ve piyasalarının yabancı, yerli, tüm yatırımcılar tarafından desteklendiği bir dönemde, hala faizi 5 puan mı indireyim, 25 puan mı indireyim, yarım puan mı indireyim ya da dönüp Ben geleceği iyi görmüyorum gibi anlaşılması zor bir çelişki ile karşı karşıya. 
     Biz ihracatçılar olarak, ihracatı ve ekonomiyi daha iyi noktalara götürmek için, üzerimize düşen sorumluluğu yerine getireceğiz.'' 
     
</TEXT>
</DOC>
