<DOC>
<DOCNO> 377823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sonspo31.html </URL>
<DATE> 2005/09/12/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Bulgaristan'da derbide kavga çıktı 6 polis yaralandı... 
</HEADLINE>
<TEXT>

     Bulgaristan'da dün yapılan CSKA Sofya-Levski Sofya derbi maçından sonra çıkan olaylarda 6 polis yaralandı, 77 taraftar gözaltına alındı. 
     Bulgar polisinden yapılan açıklamada, derbi maç esnasında taraftarlar ile polis arasında başlayan kavganın maç bittikten sonra da devam ettiği ve olaylarda 6 polis memurunun yaralandığı kaydedildi. 
     Geçen yılın şampiyonu CSKA Sofya ile lig lideri Levski Sofya arasında 1-1 biten maç sonrası 69 Levski Sofya taraftarıyla, 8 CSKA Sofya taraftarının stat koltuklarını tahrip etmek ve kavga çıkarmaktan gözaltına alındığı bildirilirken, yaralanan polis memurlarından birinin durumunun ağır olduğu ifade edildi. 
     Bulgaristan'da geçen yıl ekim ayında spor karşılaşmalarında işlenen suçları ve holiganlığı önlemek amacıyla bir dizi yeni kurallar oluşturulmuş ve bu kurallar kapsamında olaylara karışanlara 25 gün hapis cezası da dahil bin 260 dolara kadar para cezası verilmesi öngörülmüştü. 
     
</TEXT>
</DOC>
