<DOC>
<DOCNO> 350779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sonspo31.html </URL>
<DATE> 2005/06/10/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Serhat Akın, Anderlecht’le 3 yıllık sözleşme imzaladı... 
</HEADLINE>
<TEXT>

     Milli futbolcu Serhat Akın, Belçika’nın ünlü kulübü RSC Anderlecht ile 3 yıllık sözleşme imzaladı. 
     Başkent Brüksel’deki Constant Van Denstock Stadı’nın içindeki basın merkezinde düzenlenen törenle, 3 yıllık sözleşmeye imza atan Serhat Akın, daha sonra RSC Anderlecht Kulübü’nün Menaceri Herman Van Holsbeek ile basın mensuplarının sorularını yanıtladı. 
     Herman Van Holsbeek, Serhat Akın’a Avrupa’nın başka kulüplerinden de ciddi transfer teklifleri yapıldığını belirterek, "Bu kulüplerde çok daha yüksek miktarda para kazanabilirdi. Fakat Serhat paradan daha çok spora değer verdi ve Anderlecht’i seçti. Kendisine teşekkür ediyorum" dedi. 
     Teknik Direktör Franky Vercauteren’in kendilerinden mücadeleci bir forvet oyuncusu istediğini ve aradığı tüm özellikleri Serhat’ta görebildiğini söylediğini anlatan Herman Van Holsbeek, "Bizim de forvet oyuncusu olarak transferdeki ilk tercihimiz Serhat Akın’dı. 
     Yaptığımız tüm görüşmeler çok olumlu geçti ve sonuçta kendisini transfer ettik" ifadelerini kullandı. 
     Basın mensuplarının sorularını Türkçe, İngilizce ve Almanca olarak yanıtlayan Serhat Akın ise en iyi performansı Anderlecht’te göstereceğini düşündüğünü ve tüm şartlarının da yerine getirilmesi nedeniyle bu kulübü tercih ettiğini söyledi. 
     Fenerbahçe’yi çok sevdiğini ve hiçbir zaman unutmayacağını anlatan Serhat Akın, "Fenerbahçe büyük bir kulüp. Fakat Anderlecht de Avrupa’da çok büyük, isim yapmış bir kulüp. İki kulübün taraftarını da takımını destekleme ve olumlu yönde etkileme yönünden eşit görüyorum. 
     Ben de böyle tansiyonu yüksek takımlardan hoşlanıyorum. Buraya uyum sağlamakta zorluk çekeceğimi sanmıyorum. Benden bekleneni en iyi şekilde yerine getireceğim" diye konuştu. 
     İlk hedefinin Anderlecht ile Avrupa Şampiyonlar Ligi’nde oynamak olduğunu da belirten Serhat Akın, şöyle devam etti 
     "Anderlecht’e, Fransa’nın Lens takımına transfer olan Aruna Dindane’nin yerine geldim. Fenerbahçe de Dindane’yi almak istemişti ama olmadı. Ben onun kadar iyi performans göstereceğime inanıyorum. 
     Zaten buraya gelmeden önce Fenerbahçe’de takım arkadaşım olan Önder Turacı ile görüştüm. Anderlecht’in büyük ve çok organize bir kulüp olduğunu, takım içindeki havanın mükemmel olduğunu söyledi. Şu ana kadar burada el üstünde tutuluyorum. Takımdan Company ve Willhelmson’u iyi tanıyorum. Hedeflerimden biri de şampiyonluğa ulaşmak. 
     Fenerbahçe’de bunu yaşadım." Fenerbahçe’nin kendisine son anda sözleşme yenileme teklifinde bulunması konusunda ise Serhat Akın, "Ben o sırada Kazakistan’da Milli Takım’la birlikteydim. Daha önce Anderlecht’e söz verdiğim için artık geç olmuştu" diye konuştu. 
     Anderlecht’te, memleketi Erzincan’ın plaka numarası olduğu için 24 numaralı formayı giyeceğini açıklayan Serhat Akın, imza törenine birlikte geldiği İspanyol kız arkadaşıyla fotoğraflarının çekilmesine ise izin vermedi. 
     Serhat Akın’ın, yarın Almanya’ya giderek 10 gün tatil yapacağı ve daha sonra Belçika’ya dönerek 27 Haziran’da ikinci kez sağlık kontrolünden geçeceği, Anderlecht ile ilk antrenmanına ise 29 Haziran’da çıkacağı bildirildi. 
     
</TEXT>
</DOC>
