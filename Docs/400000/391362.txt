<DOC>
<DOCNO> 391362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sondun30.html </URL>
<DATE> 2005/11/01/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Almanya'da hükümet karmaşası... 
</HEADLINE>
<TEXT>

     Almanya'da Ekonomi Bakanı olarak görev yapması beklenen Bavyera Eyaleti Başbakanı ve Hıristiyan Sosyal Birlik Partisi CSU Genel Başkanı Edmund Stoiber'in federal hükümette yer almak istemediği bildirildi. 
     Alman Haber Ajansı DPA , Hıristiyan Demokrat Birlik Partisi CDU ve CSU çevrelerine dayanarak verdiği haberde, Stoiber'in federal hükümette yer almayacağını ve yerine CSU Federal Meclis Grubu Başkanı Michael Glos'un Ekonomi Bakanı olabileceğini belirtti. 
     Sosyal Demokrat Parti SPD Genel Başkan Yardımcısı olan Federal Ekonomik İşbirliği Bakanı Heidemarie Wieczorek-Zeul'un sözcüsü ise Bakan'ın kasım ortalarında yapılacak parti kurultayında genel başkan yardımcılığı görevi için yeniden aday olmayacağını bildirdi. Wieczorek-Zeul'un SPD Genel Sekreterliği görevi için desteklediği Andrea Nahles ise Deutschlandfunk radyosuna yaptığı açıklamada, bu görev için aday olmayabileceğini açıkladı. 
     SPD Genel Başkan Yardımcısı Kurt Beck ise dün SPD Genel Başkanlığı için yeniden aday olmayacağını açıklayan Franz Müntefering'in yeni kurulacak kabinede Başbakan Yardımcısı ve Çalışma Bakanı olarak görev yapacağını söyledi. 
     
</TEXT>
</DOC>
