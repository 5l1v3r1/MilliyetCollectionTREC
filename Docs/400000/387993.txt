<DOC>
<DOCNO> 387993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sonsiy21.html </URL>
<DATE> 2005/10/19/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
TBMM Genel Kurulu'nda "milletvekillerinin parti değiştirmesi" tartışması 
</HEADLINE>
<TEXT>

     TBMM Genel Kurulu’nda, Anavatan Partisi’ne Başkanlık Divanı’nda düşen üyelikle ilgili grup önerilerinin görüşmeleri, "milletvekillerinin parti değiştirmesi" tartışmalarına neden oldu. 
     TBMM’de grup kurma sayısına ulaşan Anavatan Partisi’ne düşen üyelik konusunda Danışma Kurulu’nda uzlaşmaya varılamaması nedeniyle CHP ve AK Parti grup önerilerini Genel Kurul’a getirdi. Başkanlık Divanı üye sayısının 15’ten 17’ye çıkarılması, bir idare amirliğinin Anavatan Partisi’ne, bir katip üyeliğin ise AK Parti’ye verilmesi, CHP’nin üye sayısının değişmemesini içeren öneriler, aynı olması nedeniyle birleştirilerek görüşüldü. 
     AK Parti Grup Başkanvekili Salih Kapusuz, grup önerisi lehinde yaptığı konuşmada, bir partinin grup kurması halinde Başkanlık Divanı’nda temsil edilmesinin Anayasa ve İçtüzük’te düzenlendiğini belirtti. 
     "Milletin vermediği bir yetkiyi çeşitli usullerle elde etmek mümkün" diyen Kapusuz, siyaset ve demokrasinin meşruiyet kaynağının millet olduğunu, bunun unutulmaması gerektiğini kaydetti. Kapusuz, "Vermemişse mabut, neylesin Sultan Mahmut...Milletin vermediğini zaman zaman başka şekilde elde etmek mümkün" dedi. 
     Anavatan Partisi milletvekillerinin "siz nereden geldiniz" diye laf atması üzerine Kapusuz, hiçbir zaman geçmişini inkar etmediğini, partisi Anayasa Mahkemesi tarafından kapatılırken dolaylı yoldan değil, kadro ve ilkeleriyle milletin karşısına çıktıklarını ve milletin "anasının ak sütü gibi helal oylarıyla ülkeye hizmet ettiklerini" söyledi. 
     Herkesin aynada önce kendisine bakması gerektiğini belirten Kapusuz, şöyle konuştu 
     "1995 sonrasında iktidar değişikliği için partilerin içi boşaltıldı. Bugün onlar var mı Bu ibretlik olaydır. Millet getirdi. 
     Getirdiğine olduğu gibi, gönderme kararına da saygı göstermek gerekir. 
     Siyasette bir artı bir bazen 2, bazen 11, bazen sıfır eder. Seçimlere girerken Anavatan Partisi vardı. Sizin her birinizin çatısı altında seçime girdiğiniz CHP, AK Parti de vardı. O partinin programı, tüzüğü, yönetimi, imkanlarıyla niye girmediniz seçime Hangi gerekçelerle ayrıldığınızı çok iyi biliyoruz. Dün mum da vardı Mumcu da vardı. Ama bugün, bu çağda o dönem bitmiştir, sönmüştür." 
     
     "SANKİ ULUFE DAĞITIYOR" 
     Grup önerisi aleyhinde konuşan Anavatan Partisi Malatya Milletvekili Süleyman Sarıbaş, Kapusuz’un sözlerini eleştirerek, "Sanki bu Meclis’i Ak Parti kurmuş, 85 yıllık gelenekler yokmuş gibi konuşuyor. CHP’den 5 milletvekilini kendi hanenize yazarken bunları söyleseydiniz, bugün burada bu ahlaki ilkeden bahsetme hakkınız olacaktı. Ama ahlaki ilkeden bahsedebilecek en son parti AK Parti’dir" dedi. 
     Kendilerinin "mutlaka Başkanlık Divanı’nda temsil edilme" istekleri olmadığını, ancak bir hakkın ve hukukun yerine getirilmesini istediklerini anlatan Sarıbaş, Anayasa ve İçtüzük’ün kendilerine bu hakkı verdiğini savundu. Sarıbaş, "Sanki ulufe dağıtılıyor. Biz ulufe peşinde değiliz" dedi. 
     Sarıbaş, Meclis’in bugün iki partili bir yapıda "al gülüm-ver gülüm" görüntüsü verdiğini belirterek, Anayasa, TBMM İçtüzüğü, Siyasi Partiler Yasası değişmedikçe ve "milletvekilleri siyasi liderlerin kapı kulu olmaktan kurtulmadıkça" istifaların süreceğini ileri sürdü. 
     Sarıbaş, milletin özgür ve özgün sesi olmak için Anavatan’ın Meclis’te temsil edildiğini belirterek, milletin yararına olan icraatları destekleyeceklerini söyledi. 
     CHP Grup Başkanvekili Haluk Koç da Kapusuz’un CHP’ye yönelik sözlerine tepki göstererek, "Eleştirilerinizi söylerken, CHP’den size geçen 5 milletvekilini de unutmamanız gerekirdi. Siyaset bir düşünce etrafında siyaset yapmaktır, kişisel kaygılar ön planda olmamalıdır. 
     CHP, ilkeli milletvekilleriyle, Atatürk’ün ilke ve devrimleri, sosyal demokrasinin yılmaz savunusu olmaya devam edecek" dedi. 
     AK Parti Grup Başkanvekili Eyüp Fatsa da konuşmasında siyasetçilerin farklı siyasi partilere geçişini doğru bulmadığını ifade ederek, "Biz milletin verdiği oylarla sapasağlam ayaktayız. 
     Milletin verdiği yetkiyi başka partilere pazarlayanların söz söylemeye hakları yoktur. Millet bu yetkiyi, Ak Parti’ye ve CHP’ye verdi" dedi. 
     DYP Denizli Milletvekili Ümmet Kandoğan ise Kapusuz ve Fatsa’nın milletvekillerinin parti değiştirmesini eleştirmesine karşı çıkarak, partisiyle ters düşen parlamenterlerin başka bir partiye geçmesinin yadırganmaması gerektiğini söyledi. Kandoğan, "Eğer bu söyledikleriniz doğruysa, Başbakan niye partimizin kapısı herkese açık dedi Ayrıca, kendi partisine geçen milletvekillerini büyük kongrede kucaklayarak, öperek karşılamadı mı Ayrıca yine Başbakan, partisinden ayrılmaları önlemek için milletvekillerine bir dahaki seçimde seçilme garantisi veriyor" dedi. 
     AK Parti’li milletvekillerinin kendisine tepki göstermesi üzerine, AK Parti’den istifa gerekçesinde haklı olduğunun zaman içinde görüldüğünü öne süren Kandoğan, Denizli’de 5 yıldan beri kongre yapılamadığını söyledi. Kandoğan,"EK Protokol Meclis’e geldiğinde AK Parti’den bir hayli milletvekili tepki gösterecektir" dedi. 
     Sataşma olduğu gerekçesiyle söz alan AK Parti Grup Başkanvekili Salih Kapusuz, Kandoğan’ın Başbakan’a yönelik sözlerine tepki göstererek, "Başbakan’ın ne başkalarını partiye davet etmek ne de birilerine garanti vermek yönünde sözleri olmamıştır. Bizim tepki gösterdiğimiz kişisel istifa değil, bunun kurumsal hale dönüştürülmesidir" diye konuştu. 
     
</TEXT>
</DOC>
