<DOC>
<DOCNO> 379308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/son/sonyas11.html </URL>
<DATE> 2005/09/17/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Fransa'da bir işsiz piyangodan 75 milyon avro kazandı... 
</HEADLINE>
<TEXT>

     Fransa'nın başkenti Paris yakınlarındaki Franconville kasabasında yaşayan ve iki yıldır işsiz olduğu belirtilen bir kişi, ''Euromillions'' isimli piyangodan 75 milyon avro kazandı. 
     Bu ikramiyenin, Fransa'da şu ana kadar şans oyunlarından kazanılan en yüksek miktar olduğu açıklandı. 
     İsmi verilmeyen Tunus asıllı Fransız vatandaşı, France-İnfo radyo kanalına yaptığı açıklamada, 'İlk işim dört çocuğum için iyi bir ev almak olacak, sonra gerisini düşüneceğim'' dedi. 
     ''Yaşadığı banliyöden kesinlikle ayrılmayacağını'' belirten piyango milyoneri, ''Bütün çocuklarım burada doğdu, alacağım ev de mutlaka bu banliyöde olacak'' dedi. 
     AB ülkelerinde düzenlenen ''Euromillions'' isimli piyango çekilişlerinde, bir İrlandalı talihli geçen yıl 115 milyon avro kazanarak, şimdiye kadar bu çekilişlerde en fazla kazanan talihli olmuştu. 
     
</TEXT>
</DOC>
