<DOC>
<DOCNO> 394007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sondun03.html </URL>
<DATE> 2005/11/11/ </DATE>
<TIME> 02.45 </TIME>
<AUTHOR>  </AUTHOR>
<HEADLINE>
İran Güneydeki bombalamalarda İngiltere bağlantısı var 
</HEADLINE>
<TEXT>

     İran İstihbarat Bakanı Gulamhüseyin Muhsuni Ejei, ülkenin güneyinde birkaç aydır bombalama eylemi düzenleyen şüphelilerin İngiltere ile bağlantıları olduğunun kanıtlandığını söyledi. 
     Ejei, İran televizyonuna yaptığı açıklamada, Ahvaz'daki bombalamalara katılan terörist örgütlerin başta İngiltere olmak üzere yabancı bağlantılarının kanıtlandığını ifade etti. 
     Bazı olayların hala soruşturulduğunu söyleyen Ejei, tüm zanlıların gözaltında olduğunu, Ahvaz'da durumun kontrol altına alındığını ifade etti. 
     İngiltere hükümeti ise Ejei'nin iddialarını reddetti. Dışişleri Bakanlığı, iddiaların temelsiz olduğunu belirterek, İran'daki olayların terörist hareketler olduğunu ve İngiltere'nin teröristlerle birlikte hareket etmeyeceğini kaydetti. 
     Tahran yönetimi, Ahvaz kentindeki bombalama eylemleriyle ilgili olarak daha önce de Londra yönetimini suçlamıştı. 
     Ahvaz'da Ekim ayında bir alışveriş merkezinde meydana gelen iki patlamada 6 kişi ölmüş 100'ü aşkın kişi de yaralanmıştı. Ahvaz'da Haziran ayında düzenlenen 4 bombalama eyleminde ise 8 kişi ölmüştü. İranlı yetkililer, saldırılarda kullanılan bombaların aynı nitelikte olduğunu söylemişti. 
     Yetkililer, bombalamalarla ilgili şimdiye kadar 30'dan fazla süphelinin gözaltına alındığını, bu kişilerin yurt dışında eğitildiğini, bazılarının dış bağlantıları olduğunu kabul ettiğini bildirdi. 
     Kuzistan eyaletinin başkenti olan Ahvaz, İngiliz askerlerinin görev yaptığı Irak'ın güney sınırı yakınında yer alıyor. 
     
</TEXT>
</DOC>
