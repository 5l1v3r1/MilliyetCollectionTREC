<DOC>
<DOCNO> 383431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/ekonomi/aeko.html </URL>
<DATE> 2005/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ramstore, Vardar Ovası'nda 
</HEADLINE>
<TEXT>


Migros'un yurtdışı zinciri Ramstore 54. alışveriş merkezini Makedonya'nın ünlü Rumeli Türküsü 'Vardar Ovası'na adını veren bölgede kurulu Üsküp'te açtı. 20 milyon dolara mal olan merkezde bin kişi çalışıyor 

EKONOMİ SERVİSİ 

Koç Holding, Rusya, Azerbaycan, Kazakistan ve Bulgaristan'dan sonra Makedonya'da da başkent Üsküp'te Ramstore Alışveriş Merkezi açtı. Atatürk'ün sevdiği Rumeli türküsüne de adını veren Vardar Ovası'ndaki yeni yatırım 20 milyon dolar harcamayla gerçekleştirildi. Ramstore sayısı da 54'e ulaştı. 
11 Haziran'dan bu yana faal olarak çalışan Üsküp Ramstore'un resmi açılışı Koç Holding Şeref Başkanı Rahmi Koç, Üsküp Belediye Başkanı Trifun Kostovski, Üsküp Büyükelçisi Mehmet Taşer tarafından yapıldı. Rahmi Koç, Makedonya'ya Koç Grubu olarak bir yatırım yapmayı hep arzu ettiklerini, bugün bu arzularının gerçekleştiğini söyledi. 

'Sıcak karşılandık' 
Bu alışveriş merkezi ile Makedonya tüketim ve distribüsyon sistemine yeni bir boyut getirdiklerini, Makedonya'nın diğer bölgelerinde de yeni Ramstore'ların açılmasını dilediklerini ifade eden Rahmi Koç, "Bugün benim içim müstesna bir gün" dedi. Koç şöyle konuştu 
"Ben altı yıl boyunca Güneydoğu Avrupa Kalkınma İnsiyatifi projesinin başında bulundum. Cürümle Mücadele Merkezi'nin kurulmasında büyük rolüm oldu. Dolayısıyla Makedonya'ya daha önce birkaç kez geldim. Aramızda tarihten gelen kültür bağları olan Makedonya'ya yatırım yapmayı hep arzu ettik. Sonunda bunu yaptık. Makedonya bizi son derece sıcak karşıladı, her türlü kararı süratle aldı." 

'Türk sermayesi geliyor' 
Üsküp Büyükelçisi Mehmet Taşer ise açılışta yaptığı konuşmada, Makedonya Cumhuriyeti'nin kaydettiği ilerlemeyi yakından ve takdirle izlediklerini belirtti. Taşer, Makedonya'daki Türk sermayesinin 100 milyon dolar seviyesinde olduğunu söyledi. 

'Fiyatları aşağı çektik' 
Migros Genel Müdürü Aziz Bulgu, Üsküp'teki Ramstore marketinin raflarının yüzde 10-15'ini Türk ürünlerinin doldurduğunu belirterek, "Burada Vero Plus adlı bir Yunan zinciri ve Tinex adlı bir yerel zincirle rekabet ediyoruz. Bizim girişimiz Üsküplüler'e çok yaradı. Çünkü, fiyatları aşağı çekmiş olduk. Ayrıca, sadece Üsküp'ün değil, tüm Makedonya'nın en büyük merkezi konumundayız. Üsküp'te alacağımız sonuçlara göre, Makedonya'nın Tetova ve Manastır kentlerinde de market açmayı planlıyoruz" dedi. 

1 milyon kişi gezdi, 17 bin kişi 'Club Card' aldı Toplam 25 bin metrekare kapalı alana sahip Üsküp Ramstore için 20 milyon dolar yatırım yapıldı. 20 bin çeşit mal satılan ve bin kişiye istihdam sağlanan alış veriş merkezinde yerel malların, başka Ramstore'larda satılabilmesi için de çalışmalar yapılacak. Ramstore Alışveriş Merkezi'ni bugüne kadar ziyaret edenlerin sayısının 1 milyonu geçti. Lacoste, Nike, Mothercare gibi dünyada ve sektöründe öne çıkan markalardan oluşan 91 mağaza bulunan Ramstore Alışveriş Merkezi'nde toplam 5 sinema salonu var. 
2 bin 500 metrekare alanda ve 17 kasayla Alışveriş Merkezi içinde hizmet vermeye başlayan Ramstore'un açıldığı 11 Haziran'dan itibaren 17 bin Makedon'un Ramstore Club Card üyesi olduğu öğrenildi. 
Bugüne kadar Makedonya'ya yapılmış en büyük perakende yatırımı ve Türk yatırımı olan Ramstore'un resmi açılış törenine Makedonyalılar çok yoğun ilgi gösterdi. Üsküp'teki Ramstore'un sadece market bölümünden yıllık 10 milyon dolar ciro hedefleniyor. 

Ciro 600 milyon dolara merkezler 64'e çıkacak Migros Rusya Petersburg'da da dev Ramstore yatırımının ön açılışını yaptı. Resmi törenle aralık ayında açılması beklenen Ramstore Alışveriş Merkezi Petersburg'un yanı sıra, Moskova'da çalışmaları süren yine alışveriş merkezi formatında olan Ramstore Sevastopolsky bu yıl hizmete girecek. 2005 sonuna kadar Rusya'da 10 Ramstore daha açılması planlanıyor. Ramstore'ların yıl sonunda mağaza ve alışveriş merkezi sayısını 64'e çıkacak. 
2005 sonunda Ramstore'ların 600 milyon dolar ciroya ulaşması bekleniyor. Yakın hedef ise 1.2 milyar dolar. Kafkaslar ve Ortadoğu'da yeni pazarlar için çalışmalar yapılıyor. 
Migros ise yıl sonuna kadar içerde ve dışarda açacağı mağazalarla birlikte toplam mağaza sayısını 569'a çıkarmayı hedefliyor. Rekabet Kurulu'ndan çıkması beklenen izinle birlikte Tansaş'ın Migros Grubu'na katılmasıyla, mağaza sayısının 788'e, net satış alanının da 630 bin metrekareye yükselmesi öngörülüyor. Migros'un Ramstore'lar da dahil kombine cirosunun 3.1 milyar dolara ulaşması planlanıyor. 

KURŞUNLU HAN'DA GALA Üsküp'te Ramstore Vardar Alışveriş Merkezi'nin resmi açılışının ardından Osmanlı eserlerinden Kurşunlu Han'da gala yemeği düzenlendi. Koç Holding Şeref Başkanı Rahmi Koç, Makedonya Cumhurbaşkanı Branko Çırvenkovski'ye açılış anısına bir tabak hediye etti. 


</TEXT>
</DOC>
