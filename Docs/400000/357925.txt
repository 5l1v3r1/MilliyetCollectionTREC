<DOC>
<DOCNO> 357925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/guncel/gun08.html </URL>
<DATE> 2005/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeşilırmak talanı 
</HEADLINE>
<TEXT>


ŞENOL ÇAKIR Samsun DHA 

Çarşamba Kaymakamlığı, Yeşilırmak kıyısındaki 7 kum - çakıl ocağının faaliyetlerini, nehir yatağının aşırı derecede oyulmasını gerekçe göstererek yaklaşık 2 ay önce durdurdu. Ancak kararı hiçe sayan tesis sahipleri, ortaklaşa hareket ederek geceleri nehirden malzeme alımını sürdürdü. Her gece benzer sahneler yaşandı. Güneşin batışıyla birlikte TIR'larla iş makinelerinin getirildiği 5 kilometrelik şerit, jandarma araçlarının girmemesi için çakıl dökülerek iki yönden kapatıldı. Silahlı oldukları öne sürülen gözcüler de çevreye yerleştirildi. Makineler gün doğana kadar nehirden kum ve çakıl aldı. Güneşin yükselmesiyle birlikte çalışmalar durdurulurken, yol da trafiğe açıldı. Bir gecede alınan yaklaşık 20 bin ton malzemenin 200 bin YTL değerinde olduğu öne sürüldü. Konuyla ilgili güvenlik birimlerinin uyarıldığını belirten Kaymakam Nurettin Yücel, "Artık onların görevi" demekle yetindi. 


</TEXT>
</DOC>
