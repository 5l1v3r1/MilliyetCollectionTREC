<DOC>
<DOCNO> 360177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/sontur37.html </URL>
<DATE> 2005/07/11/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
İstanbul'da güvenlik önlemleri sıkılaştırıldı 
</HEADLINE>
<TEXT>

     Cerrah, İstanbul Emniyeti'nin olası terör eylemlerine yönelik önlemlerini açıkladı İngiltere'nin başkenti Londra'yı kana bulayan terör saldırılarının ardından, İstanbul Emniyeti metro ve tramvay istasyonlarındaki güvenlik önlemlerini artırdı. 
     İstanbul Emniyet Müdürü Celalettin Cerrah, teröre karşı alınan önlemleri açıkladı. 
     Cerrah, 'terörü, nerede olursa olsun kınamamak mümkün değil. İstanbul polisi olarak terörü daha önce de biz yaşadık. Son olarak Londra'yı hedef alan terörü lanetliyoruz" dedi. 
     İstanbul Emniyet Müdürü, "olası terör olaylarına yönelik İstanbul'daki metro ve tramvay istasyonlarında, sivil polislerin yanı sıra patlayıcı madde konusunda eğitimli köpekler ile resmi polisler de görevlendirdik'' şeklinde konuştu. 
     Celalettin Cerrah, İstanbul'da MOBESE merkezinden koordinasyonu sağlanan ve değişik semtler ile noktalarda bulunan 550 kamera sayısının kısa sürede artırılacağına işaret etti. 
     Cerrah, ''kameraların faydası yok dersek yanılırız. Kameralar suçluyu tespit eder, biz de yakalarız. Londra'da bombalama olaylarının gerçekleştirildiği yerleri de kapsayan 25 bin kamera ile kontrol altında tutuluyor. Bu kameralardan elde edilecek görüntülerin tespiti ile olayların sanıklarına mutlaka ulaşılacaktır'' açıklamasında bulundu. 
     İstanbul'daki 15-20 kasım saldırılarını üstlenen örgütün Londra'daki bombalı saldırıları da üstlendiğini basından öğrendiklerini anlatan Cerrah, İngiltere'deki saldırıları araştırmak üzere İstanbul'dan herhangi bir ekibin bu ülkeye gönderilmediğini belirtti. 
     
     Önlemler uygulamada 
     Bu arada, Çevik Kuvvet Şube Müdürlüğü bünyesinde kurulan özel ekiplerle artırılan güvenlik önlemleri, özellikle metro ve tramvaylar ile istasyonlarında bugünden itibaren uygulamaya konuldu. 
     Metro ve tramvayların içerisinde sivil ekipler tarafından gezici şekilde sürdürüldüğü de belirtilen önlemler çerçevesinde, patlayıcı konusunda eğitim almış K9 adı verilen köpekleri de kullanıldı. 
     Bu aşamada Taksim, Osmanbey, Aksaray, Sirkeci ile Otogar'daki metro ve tramvay istasyonlarında görevlendirilen köpekli ekiplerin, toplu taşıma araçlarının hizmet verdiği süre içinde görev yapacakları açıklandı. 
     Ayrıca, metro istasyonları girişlerindeki özel güvenlik ekipleri tarafından alınan önlemler artırıldı. İstasyon girişlerinde yolcularınçanta ve paketleri, özel güvenlik görevlilerince metal dedektörlerle inceleniyor. 
     
</TEXT>
</DOC>
