<DOC>
<DOCNO> 375748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/soneko32.html </URL>
<DATE> 2005/09/05/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Erdemir Genel Müdürü Konuşulan fiyatları düşük buluyorum 
</HEADLINE>
<TEXT>

     Erdemir Genel Müdürü ve Yönetim Kurulu Üyesi Fadıl Demirel, Erdemir için konuşulan fiyatları düşük bulduğunu ve bu fiyatların gerçek değeri ile pek ilgisinin olmadığını söyledi. 
     Demirel, Erdemir Grubu'nun 2005 yılı ilk 6 aylık mali sonuçlarının açıklandığı basın toplantısının ardından gazetecilerin sorularını yanıtladı. Özelleştirilecek Erdemir'i satın almak isteyen firmaların çok güçlü olduğunu ve bunların şirketi çok istediğine ilişkin bir yorum üzerine Demirel, ''Onlar Erdemir'i kurtarmak için istemiyorlar. Erdemir'i alarak kendilerini kurtarmak istiyorlar'' dedi. 
     Fiyat konusunda çetin bir rekabet yaşanacağını ve talip olan şirketlerin Erdemir'in kıymetinin ve gücünün farkında olduğunu ifade eden Demirel, dünyada ileriye dönük yaşayacak en şanslı şirketlerden birinin Erdemir olduğunu, denize kıyısı olmayan ve entegre tesisleri bulunmayan demir-çelik şirketlerinin önümüzdeki dönemde pek şansları olmayacağını söyledi. 
     Fadıl Demirel, ''Şu anda konuşulan fiyatları düşük mü buluyorsunuz '' sorusuna şu yanıtı verdi 
     ''Şu anda konuşulan fiyatları düşük buluyorum. Erdemir'in gerçek değeri ile pek ilgisinin olduğunu sanmıyorum. Ben bu konuda duygusalım. Benim için Erdemir'in kıymeti çok fazla. Objektifliğimi korumamı kimse de benden beklemesin. Çünkü ben ömrümü Erdemir'e verdim. Bu yıl 29. yılım. Ama her malın piyasada oluşmuş bir fiyatı var. Fiyat alan ve satan arasında el sıkışarak oluşur. Daha öncesinde bir şey söylemek mümkün değil.'' 
     
     ''KEŞ PARAYLA 8-10 YILDAN AŞAĞI BU SEVİYEYE GELMEZ'' 
     Demirel, ''Kaça giderse içiniz rahat eder '' sorusu üzerine de, şu anda konuşulan fiyatların çok üstünde olması gerektiğini söyledi. 
     Boş bir yeşil alana 1 milyon tonluk kapasiteye sahip bir demir-çelik fabrikasının 2 milyar dolarlık harcamayla kurulacağına işaret eden Demirel, ''Sadece Erdemir'in üretimi geçen sene 3.6 milyon tondu. Böyle bir demir çeliği keş paranız olsa 8-10 yıldan aşağı bu seviyeye getiremezsiniz. Bir o kadar da parayı harcamak zorundasınız. Bunu herkes, talip olanlar da olmayanlar da bilir'' dedi. 
     Fadıl Demirel, ''Erdemir'e talip olan firmalardan biri Erdemir global bir şirketle birleşmezse ayakta kalamaz demişti. Bunu nasıl değerlendiriyorsunuz '' sorusunu ise şöyle yanıtladı 
     ''Erdemir, 40 yıldır güçlü bir şekilde nasıl ayakta durduysa bundan sonra da duracaktır. Birisine kuyruk olacak şirket değildir. Bu haksızlık olur. Erdemir, başkalarına lokomotiflik yapacak güçte bir şirkettir, başkalarının gelip kurtaracağı bir şirket değildir. Ancak dünyada birleşme, konsolidasyon da bir olgudur. Büyük kapasitelerin güçlü yapının tabii ki artıları vardır. Ama bunlar olmadığında Erdemir ölür demek de pek hakkaniyete uymaz.'' 
     
     ''GÜÇLÜ OLDUĞUMUZ İÇİN YARA ALMIYORUZ'' 
     Fadıl Demirel, Erdemir'in eski Genel Müdürü Kerim Dervişoğlu ve İsdemir eski Genel Müdürü Atamer Giyici'nin özelleştirme modelinden dolayı istifa ettikleri söylentileri hatırlatılarak, modelden memnun olup olmadığı sorusuna ise, ''Onların dünya görüşleri ve paylaşımıyla benim aramda pek de fark yok. Erdemir piyasada çok fazla hırpalandı. Allah'tan bünyemiz çok sağlam. Güçlü olduğumuz için yara almıyoruz. Erdemir biraz geri planda kalmalı. Çünkü kritik bir dönemi atlatıyoruz'' yanıtını verdi. 
     Avrupa'da Erdemir'in bir rakibinin fiyat kırdığını ve ciddi müşterilere bu yönde teklifler geldiğini ifade eden Demirel, ''Bu gerçekten de bizi zorlayan bir durumdu. Eğer süreci iyi yönetemeseydik bizi zor duruma sokabilirdi. Şirketin adını, Erdemir'de spekülatif bir şeyler olmasın diye söylemiyorum. Ancak bazı şeylerin de kamuoyuna açıklanması gerekir'' dedi. 
     Demirel, bu durum ve dünya piyasalarındaki diğer gelişmeler göz önüne alındığında Erdemir'in başarısının konjonktürel olmadığını, kendi başarısı olduğunu vurguladı. 
     
</TEXT>
</DOC>
