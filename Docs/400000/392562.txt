<DOC>
<DOCNO> 392562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/son/soneko07.html </URL>
<DATE> 2005/11/06/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
AB, Türkiye'de kuduzu da bitirecek... 
</HEADLINE>
<TEXT>

     Fatma Orhan Coşkunoğlu 

Avrupa'da evcil hayvan kuduzu görülen tek ülke olan Türkiye, bu hastalığın yok edilmesi için de Avrupa Birliği'nden AB destek alacak. 
     A.A muhabirinin edindiği bilgiye göre, Türkiye'nin kuduz hastalığından arındırılması için, 2006 yılı başından itibaren, AB ile 3 yıllık ortak bir proje uygulanacak. 
     AB'ye sunulan ve bugünlerde onay işlemlerinin tamamlanması beklenen 11 milyon 884.5 bin avroluk projenin 2 milyon 780.7 bin Avrosu Türkiye tarafından, 9 milyon 103 bin 750 Avrosu ise AB tarafından karşılanacak. 
     Tarım ve Köyişleri Bakanlığı yetkililerinden verilen bilgiye göre, Türkiye'de kuduz, genellikle sokak köpeklerinden kaynaklanıyor. Tarama çalışmalarında, kuduzun genetik kökenin sokak köpeklerinden kaynaklandığı, sokak köpeklerinden yabani hayvanlara, yabani hayvanlardan da orman kenarlarında kurulan çiftliklerdeki hayvanlara bulaştığı belirlendi. Bu döngüden yola çıkılarak, sokak köpeklerinden başlamak üzere kuduz hastalığının önlenmesi konusunda bir proje hazırlandı. 
     Proje kapsamında, öncelikle, sivil toplum örgütleri STÖ ile işbirliği yapılarak, Ankara, İstanbul ve İzmir'de kedi-köpek barınakları kurulacak. Kurulacak bu barınaklar STÖ'lere devredilecek. 
     Gelecek yıldan başlamak üzere, her yıl 500 bin kedi-köpek, 500 bin çiftlik hayvanı 3 yıl süreyle aşılanacak. Ayrıca, ormanlık alanlara 650 bin doz aşılı yiyecek bırakılarak yabani hayvanların da ağız yoluyla aşılanması sağlanacak. Çiftlik hayvanlarının ve yabani hayvanların aşılanmasında Ege Bölgesi'ne öncelik verilecek. Yetkililer, sokak köpeği kaynaklı kuduzun büyük şehirlerde yaygın olarak görülmekle birlikte, Ege Bölgesi'nde, çiftliklerin ormana yakın olması nedeniyle, İzmir, Foça, Manisa ve Muğla'ya kadar olan alanda vahşi yaşam kaynaklı kuduz sayısında önemli artış kaydedildiğini belirttiler. Turizmi de olumsuz etkilemesi nedeniyle, vahşi yaşam kuduzunu önlemekte Ege Bölgesi'ne öncelik verilecek. Hazırlanan aşılı yiyecekler, belirli aralıklarla, yerleşim yerleri ile ormanlar arasındaki 20 kilometrelik km bantlar içine bırakılacak. 
     Proje kapsamında ayrıca, teşhis ve analiz olanakları geliştirilecek. Bakanlığa bağlı Ankara Etlik ve Bornova laboratuvarları ekipman yönünden güçlendirilecek. 
     
     AŞILANAN KEDİ VE KÖPEKLERE RENKLİ BOYUNLUK TAKILACAK 
     Sokak kedi ve köpekleri dahil tüm kedi ve köpeklerin 3 yıl üst üste aşılanmasını öngören proje uyarınca, aşılanan bu hayvanlara her yıl farklı bir bant tasma-boyunluk takılacak. Böylece, hayvanların boyunlarındaki tasmanın rengine bakılarak o yılki aşının uygulanıp uygulanmadığı anlaşılacak. 
     Kurulacak hayvan barınakları ile de sokak kedi-köpeği sorunun çözümü öngörülüyor. 
     AB'de sokak kedi-köpeği olmadığı, butür hayvanların tümünün kayıtlı olduğu belirtiliyor. 
     Aşıların ve aşılı yiyeceklerin alınması için uluslararası ihaleye çıkılacak. 
     Hayvan hastalıkları açısından vahim bir durum sergileyen Türkiye'de, bu yılın ilk yarısında, 116 kuduz, 51 şarbon, 300'e yakın şap, 74 sığır tüberkülozu 84 koyun vebası, 84 sığır brusellozu mihrakı belirlendi. 
     Türkiye'nin AB'ye entegre olabilmesi, malların serbest dolaşımı için, başta şap ve kuduz olmak üzere hayvan hastalıklarının bitirilmesi gerekiyor. 
     Bakanlık kayıtlarına göre, son 5 yılda, sığır brüsellozu tespit edilen mihrak sayısı 472'den 202'ye, koyun-keçi vebası PPR tespit edilen mihrak sayısı 529'dan 173'e, şap tespit edilen mihrak sayısı 3 binlerden 500'lere, kuduz görülen mihrak sayısı 1400'lerden 300'ün altına, şarbon görülen mihrak sayısı da 722'den 187'ye indi. 
     Hayvan hastalıkları ile ilgili tespitlerde geçmiş yıllara göre önemli azalma olmasına karşın, Türkiye'de hayvan sayıları ve kayıtları kesin olmaması, ayrıca hayvan kesimlerinin ortalama yüzde 50'sinin kayıtdışı veya kaçak olması nedeniyle, hayvan hastalıkları hakkındaki tespitlerin de çok gerçekçi olmadığı belirtiliyor. 
     
</TEXT>
</DOC>
