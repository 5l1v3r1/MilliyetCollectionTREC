<DOC>
<DOCNO> 388905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/guncel/axgun02.html </URL>
<DATE> 2005/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
200 kızın yurt özlemi bitiyor 
</HEADLINE>
<TEXT>


Milliyet'in başlattığı "Baba Beni Okula Gönder" kampanyası çerçevesinde yapılan Ağrı Hamur ve Kars Sarıkamış'taki kız yurtları bugün açılıyor 

PINAR AKTAŞ İstanbul 

Gazetemizin "Okumayan kızımız kalmasın" hedefiyle başlattığı "Baba Beni Okula Gönder" kampanyası çerçevesinde yapılan yurtlardan ikisi daha bugün hizmete giriyor. Milliyet gazetesince yaptırılan Ağrı Hamur ve Kars Sarıkamış'taki kız yurtlarının açılışına Milli Eğitim Bakanı Hüseyin Çelik de katılıyor. 
İlk tören saat 10.30'da Ağrı Hamur'da gerçekleştirilecek. "Baba Beni Okula Gönder" kampanyasına destek veren bağışçılarımızın katkılarıyla yaptırılan yurt, 100 kız öğrencinin yeni yuvası olacak. Buradaki açılış töreninde kurayla belirlenen 5 bağışçımız da bulunacak. Yeni çıkacak CD'sinin gelirini "Baba Beni Okula Gönder" kampanyasına bağışlayan sanatçı Emre Altuğ da tören öncesi mini konser verecek. 

Emre Altuğ konseri 
Ardından Kars Sarıkamış Kız Yurdu'nun açılışı yapılacak. Milliyet gazetesinin 1 milyon YTL'lik bir trilyon lira bağışının bir bölümüyle yapımı gerçekleştirilen bu yurt da yine 100 kız öğrenciye kucak açacak. Ağrı'da olduğu gibi Sarıkamış'ta da tören öncesi Emre Altuğ konseri olacak. 
Törenlere Milli Eğitim Bakanı Hüseyin Çelik, Milliyet gazetesi İcra Kurulu Başkanı Hanzade Doğan, Genel Yayın Yönetmeni Sedat Ergin, İcra Kurulu Üyesi Tijen Mergen, gazetemizin yazarları Meral Tamer, Abbas Güçlü, Nail Güreli de katılacak. 

Yapımları sürüyor 
Bu arada yine "Baba Beni Okula Gönder" kampanyası çerçevesinde Hacı Ömer Sabancı Vakfı'nca yaptırılan Kars merkezdeki kız yurdu da tamamlandı. Osmaniye Kız Yurdu'nun açılışı da kasımda gerçekleştirilecek. Üstlenilen diğer yurtların yapımı da sürüyor. 
Kampanya çerçevesinde Limak Holding tarafından Siirt-Kurtalan'da yaptırılan kız öğrenci yurdu geçtiğimiz günlerde hizmete girmişti. Açılış törenine Başbakan Recep Tayyip Erdoğan da katılmıştı. 




</TEXT>
</DOC>
