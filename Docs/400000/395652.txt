<DOC>
<DOCNO> 395652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/spor/spo05.html </URL>
<DATE> 2005/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Takımımız muhteşem, ama şanssızdı 
</HEADLINE>
<TEXT>


KRİTİK 


Türk Milli Takımı varını, yoğunu ortaya koydu. Muhteşem bir maç çıkardılar. Fakat, barajı geçememizin nedeni, bu maç değil, ilk maçtı. İsviçre'de cezalı ve sakat oyuncuların eksikliğini hissettik, gerçek oyunumuzu sahaya yansıtamadık. Ama Kadıköy'de tam tersi muhteşem bir maç çıkardık. İlk dakikada yenilen golü, on beş dakikalık dilim içerisinde telafi etmesini bilip, oyunu domine etmeyi başardılar. Bundan ötürü kendilerini kutluyorum. İlk yarının sonundaki 2-1'lık skor kesinlikle hak edilmişti. Çünkü rakibe sağladıkları üstünlük ve girmiş oldukları pozisyonlar, bunun en büyük göstergesidir. İkinci yarının başlaması ile Milli Takımımız işi hemen ele alıp, gerçek gücünü ve herşeyini sahaya yansıttı. Rakibine bunu hissettirdi. Bu mücadeleninin ödülü ise üçüncü goldü. Bu golden sonra hedefe o kadar yaklaştık ki, elimizi uzatsak yakalayacak durumdaydık. Dördüncü gol, her an olabilecekmiş gibi beklemeye başladık. Eğer Selçuk'un, Senderos ile girmiş olduğu mücadelede hakem Senderos'a kırmızı kartı gösterse, oyunun nasıl biteceğini kimse kestiremezdi. 
Tabi, diğer tarafı da düşünürsek Frei, İsviçre adına iki net pozisyonu değerlendiremedi. İşin üzücü tarafı ise 3-2 olan gol pozisyonunda topa sahip olan bizdik, rakip oyun içerisinde bir pozisyon yaratarak yapmadı bu golü. Buna rağmen Milli Takımımız pes etmedi ve bileğinin hakkıyla dördüncü golü buldu. Uzatma dakikalarında oyunun kaderini belirleyecek pozisyonlarımız vardı ve Tümer Metin'in frikiğinde hepimiz onun yanındaydık ve kendisinden dualarımızı esirgemedik. Bu frikikte biraz şans olsaydı, Türkiye bugün finallerde olurdu. ir başka gerçek de, dünkü performansımızı İsviçre'de ortaya koymuş olabilseydik, finallere giden taraf biz olurduk. 

TERİM DOĞRU İNSAN 
Mücadelesi çok yüksek ve sinir harbi şeklinde geçen bu maçta oyun içinde kombinasyon yapılan anlar az olsa da, Türk Milli Takımımımız golleri pes etmeden, ısrarıyla zorladı ve buldu. 
Her ne kadar alınan bu sonuçlardan sonra hepimizde hayal kırıklığı çok üst seviyeye çıksa da, elimizdeki olanaklar dahilinde en iyisini yaptık, yaptığımıza da inanıyorum. 
Milli Takım sorumluları bu hayal kırıklığını birkaç gün içinde dindirecektir. İşte bundan sonra, herkesin önümüzdeki hedeflere bakarak, Fatih Terim'in alacağı kararları desteklemesi ve ileri doğru bakması gerekir. Bana göre Fatih Terim, bu işi yapacak en doğru insan ve adrestir. Kendisinin kısa zaman içerisinde yakalamış olduğu başarı ve performans bunun en sıcak örneğidir. Yediğimiz ikinci gole kadar herşey gayet iyiydi. Ancak bu gole rağmen takımın pes etmediğini gördük, dolayısıyla moral açısından yüksek ve doğru yolda olan bir takım var elimizde. Fatih Terim kısa dönem içerisinde bu takıma bir inanc aşılamış... Dolayısıyla bunu yeni oluşturacağı Milli Takım'a da taşıyacaktır. Bunun devamını getirecektir. 
Türk futbolunu, Dünya klasmanına oturtacak genç, yetenekli birçok Türk futbolcusuna sahibiz. Ağırlık noktası olması gereken konu, uluslararası düzeyde bir tecrübeye sahip defansın oluşturulmasıdır. Orta saha ve forvet açısından bakıldığından yeterli derecede alternatif oyunculara sahibiz. 

İSVİÇRE'Yİ KUTLAYALIM 
Özetleyecek olursak dışardan objektif gözle bakan bir taraftar, maçta görmek istediği her türlü pozisyon zenginliğini ve golleri buldu. Buna katkı yapan sadece Türk Milli Takımımızdır. 
Son olarak şunu belirtmek isterim her ne kadar hayal kırıklığı yaşıyor olsak da, İsviçre'yi de kaybeden taraf olarak kutlamayı bilmeliyiz. 
Son zamanlarda Milli Takımımızın ortaya koyduğu en iyi performanslarından birini gördük, elenmemizin nedeni bence deplasmanda atılan gollerin çift sayılmasıdır. 
Bu oyundan, bu skordan dolayı Türk Milli Takımı'nı kutluyorum. Kaybeden tarafın bir bireyi olarak İsviçre'yi yakalamış olduğu hedeflerinden dolayı sportif fair-play kuralları içerisinde kutluyorum, finallerde de onlara başarılar diliyorum. 


</TEXT>
</DOC>
