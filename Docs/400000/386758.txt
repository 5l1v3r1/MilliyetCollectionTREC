<DOC>
<DOCNO> 386758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sontur23.html </URL>
<DATE> 2005/10/14/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Kardak'ta sular ısınıyor 
</HEADLINE>
<TEXT>

     Yaşar ANTER BODRUM Muğla , DHA 

TÜRKİYE ile Yunanistan'ı zaman zaman krizin eşiğine getiren Kardak Kayalıkları'nın çevresi yeniden hareketlendi. Hafta başındaki gerginlik devam ediyor. 
     Geçen Nisan ayında Kilimli Kalimnos Adası'ndan gelen Yunanlı balıkçıların Kardak ve çevresinde avlanmak istemesiyle başlayan ve 24 saat süren gerginliğin ardından yine geçen pazartesi günü Kardak'a gelen bir Yunanlı balıkçı sıkıntı yarattı. Türk ve Yunan sahil güvenlik botları arasında gerginlik yaşandı. 
     Yunan sahil güvenlik botları Kilimli ve Farmoki Adası'ndan gelerek Kardak bölgesinde 24 saat beklemeye başlarken, bu sabah 08.15 sıralarında Bodrum Limanı'ndan hareket ederek bölgeye gelen 302 No'lu Türk Sahil Güvenlik Botu ile Yunan botları arasında denizde hareketli anlar yaşandı. 
     Zaman zaman Kardak bölgesinden ayrılarak Ege Denizi'nde birbirlerini yakından takibe alan Türk ve Yunan sahil güvenlik botlarının tekrar geri dönmek için manevra yaparak Kardak'a doğru burun buruna yarışırcasına yol almaları Gümüşlük ve Turgutreis sahillerinde tatil yapan yerli ve yabancı turistler tarafından da ilgiyle izlendi. 
     Yaklaşık 3 saat süren gerginliğin ardından her iki sahil güvenlik botu da aynı anda kendi sularına çekilerek Kardak kayalıklarını uzaktan kontrol etmeyi tercih etti. 
     
</TEXT>
</DOC>
