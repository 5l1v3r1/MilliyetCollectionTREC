<DOC>
<DOCNO> 366548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/ekonomi/eko03.html </URL>
<DATE> 2005/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK'dan bankalara 'konut'ta risk uyarısı 
</HEADLINE>
<TEXT>


BDDK, bankalara, mevduatın çoğu kısa vadeliyken, 3 - 5 yıllık konut kredilerini nasıl finanse ettiklerini sordu. Bir BDDK yetkilisi, 'Risk yönetiminden sorumluları çağırdık, konuştuk' dedi 


Bankacılık Düzenleme ve Denetleme Kurumu'ndan üst düzey bir yetkili, artış eğilimini sürdüren ve vadesi 20 yıla kadar çıkan konut kredilerini değerlendirirken, "riskin ortadan kalkmadığını, ancak yönetilebilir durumda" olduğunu söyledi. 
BDDK yetkilisi, konut kredilerinin yüzde 50'den fazlasının vadesinin bir - beş yıl arasında değiştiğini, 20 yıllık olanların ise düşük miktarda olduğunu belirterek, şunları söyledi 

'Risk yönetilebilir durumda' 
"Konut kredileri artış eğiliminde. Genel olarak kredilerin vadesi üç - beş yılda yoğunlaşıyor. Pasifteki mevduatın yüzde 80'inin vadesinin 0 - 3 ay arasında değiştiğini dikkate alırsak, konut kredilerinin söz konusu vadelerde nasıl finanse edildiğini gündeme getiriyor. Biz de bankaların risk yönetiminden sorumlu yöneticilerini çağırdık ve konuştuk. Artık sektörde risk yönetimi yavaş yavaş gelişiyor." 
Risk parametreleri ve kaynaklarının neler olduğunu değerlendirdikleri kaydeden yetkili şöyle devam etti "Vade hesaplanmasında ağırlıklı ortalamaları dikkate alıyorlar. Örneğin beş yıllık kredi veriyor ama ertesi aydan itibaren almaya başlıyor. Beş yıllık krediyi beş yıllık kaynak ile finanse etmesine gerek yok. Ağırlıklı ortalamaya göre kaynak yaratıyor." 
Konut kredilerinde faiz, likidite, kur, erken ödeme gibi riskler bulunduğunu vurgulayan yetkili, 2002'de yayımlanan Risk Yönetimi Tebliği'nden sonra bankaların epey yol aldıklarını. Ayrıca 'risk yönetimi kültürünün iyi seviyeye geldiğini' söyledi. 

6.6 katrilyon kullandırıldı 
BDDK verilerine göre, 15 Temmuz itibariyle kullandırılan konut kredilerinin tutarı yaklaşık 6.6 katrilyon lira milyar YTL oldu ve toplam bireysel krediler içindeki payı ise yüzde 18.3 olarak gerçekleşti. 36 katrilyon lira milyar YTL olan bireysel kredilerin 15.5 katrilyonunu kredi kartları, 20.5 katrilyonunu ise tüketici kredileri oluşturuyor. 
Tüketici kredileri içinde konut kredileri 6.6 katrilyon, otomobil kredileri 5.1 katrilyon, ihtiyaç kredileri 7.3 katrilyon, diğer krediler de 1.5 katrilyon düzeyinde. 2004 sonunda konut kredilerinin toplam bireysel krediler içindeki payı yüzde 10'du. 


</TEXT>
</DOC>
