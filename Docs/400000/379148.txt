<DOC>
<DOCNO> 379148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/spor/spo03.html </URL>
<DATE> 2005/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Havanın cilvesi 
</HEADLINE>
<TEXT>


Galatasaray - Tromso maçı sırasında yağmur ve kara teslim olan Norveç'te dün güneş açtı. Mondragon, "Böyle hava görmedim. Kazanmamamız için her türlü olumsuzluğu yaşadık" dedi 

EROL DEMİRKOL 


UEFA Kupası 1. tur ilk sınavında deplasmanda Tromso'ya 1 - 0 yenilen Galatasaray, 90 dakika boyunca ağır zemin ve karla karışık yağan yağmura teslim olmuştu. Maç günü Norveç'i etkisi altına alan ağır hava şartları, Galatasaray'ın Türkiye'ye hareketlendiği sıralarda yerini güneşe bıraktı. Hava ısısının artması futbolcuları isyan ettirdi. 
Kaleci Mondragon havaalanına gidiş sırasında güneşle karşılaşınca şaşkınlığını gizleyemedi. Kolombiyalı eldiven, "Şanssızlığa bakın. Maç bitti, yenildik, şimdi de hava açtı. Kazanmamamız için her türlü olumsuzluğu yaşadık" dedi. 
Ümit Karan, Tromso'nun sahasının lağım koktuğunu iddia etti. Yıldız futbolcu, "Ben böyle bir saha ne gördüm, ne duydum, ne de daha önce oynadım. Skandaldı" ifadelerini kullandı. 
Hasan Şaş ise "Bize Norveç'in çok zengin bir ülke olduğunu söylemişlerdi. O kadar paraları varsa, önce saha yapsınlar. Buradaki futbolcular sezon sonuna kadar ıslak geziyordur" yorumunu yaptı. Song da Kamerun'daki stadların bile daha kaliteli olduğunu iddia etti. 

'Şampiyonu çökerttik' 

İRFAN KURTULMUŞ 

Tromso'nun Galatasaray karşısında elde ettiği 1 - 0'lık galibiyet, Norveç basınında geniş yer buldu. Gazeteler, karşılaşmanın skorunu Chelsea destanının ardından gelen ikinci büyük zafer olarak yorumladı. 
VG gazetesi Galatasaray gibi dev bir takımı yenmenin büyük onur olduğunu belirtti. Haberde, "Kar ve yağmur Alfheim Stadı'nın zeminini Galatasaray'ın alışık olmadığı bir bataklığa dönüştürdü. Tromso, önemli düellolarda süper bir performans çizerken, kaleci Lars Hirscfeld çok başarılı maç çıkararak devleşti. Tromso Teknik Direktörü Steinar Nilsen şimdilik tur için iyimser" yorumu yapıldı. 
Aftenposten Gazetesi ise "Galatasaray'ı çökerttik" başlığını kullandı. "Tromso, Chelsea'ye yaptığı gibi UEFA Kupası'nda da Galatasaray gibi kuvvetli bir rakibi kendi sahasında yendi" görüşüne yer veren gazete, "Galatasaray'ı kalesinde devleşen Lars Hirscfeld engelledi" ifadelerini kullandı. 
Dagbladet gazetesi "Tromso çamurda kazandı" başlığını kullandı. Doğanın kanunlarının iyi bir maç oynatmadığını vurgulayan Dagbladet, Galatasaray'ın beraberlik için çok savaşmasına karşın istediğini alamadığını belirtti. 

Yıldız paniği 

Galatasaray'da Vestel Manisa maçı öncesinde Hakan ve Hasan Şaş'ın durumları belirsizliğini koruyor 

Süper Lig'in 6. haftasında yarın Vestel Manisaspor ile karşılaşacak olan Galatasaray, zorlu maç için Norveç'ten direkt olarak İzmir'e geçti. Sarı - Kırmızılılar, yaklaşık 5.5 saat süren uçak macerasının ardından akşam saatlerinde hafif bir idman yaptı. Galatasaray'da Hasan Şaş'ın bileğinden, Hakan Şükür'ün ise arka adalesinden sakat olduğu bildirdi. Doktorlar tarafından yakın markaja alınan iki yıldız futbolcunun durumunun maç saatinde kesinlik kazanacağı açıklandı. İzmir'deki çalışmaya Altan'ın yanı sıra hafif sakatlığı bulunan Hasan Şaş katılmadı. Antrenmanı Başkan Özhan Canaydın ile yöneticiler Ergun Gürsoy ve Fatih Gökşen de izledi. 

'UEFA gelip stat görsün' 

Ali Sami Yen Stadı için UEFA ile sıkı pazarlıklar yapan Galatasaray, Tromso maçının ardından isyan bayrağını çekti. Başkan Özhan Canaydın, "Umarım bundan sonra UEFA sahalara daha iyi bakar. O sahada nasıl futbol oynatıyorlar anlamak mümkün değil. Bize bir sürü sorun çıkartıyorlar, buralarla ilgilenmiyorlar bile. Çok eskiden Karagümrük ve Vefa'nın zemini böyleydi. Artık dünyada kalmadığını düşünüyorduk" yorumunu yaptı. Canaydın, staddaki eksiklerin de fotoğrafını çektirdi. Bu arada Tromso Kulübü tarafından yönetim için tahsis edilen aracı kulübün eski başkanının kullandığı ortaya çıktı. Canaydın, "Kendisi sizi ne zaman alayım dediğinde utandım ve kaçamak cevap verdim" dedi. 


</TEXT>
</DOC>
