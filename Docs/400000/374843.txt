<DOC>
<DOCNO> 374843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sontur22.html </URL>
<DATE> 2005/09/01/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Kamu-Sen Genel Başkanı, toplu görüşme sonuçlarını değerlendirdi 
</HEADLINE>
<TEXT>

     Türkiye Kamu-Sen Genel Başkanı Bircan Akyıldız, memur sendikaları ile Kamu İşveren Kurulu arasında sonuçlanan toplu görüşmeleri değerlendirirken, "Kazanımlarımız kamu çalışanlarının sorunlarını çözecek düzeyde değildir. Ancak atılan adımlar ve maaş bordrolarına eklenen çeşitli kalemler, önümüzdeki yıllarda işimizi kolaylaştıracaktır" dedi. 
     Akyıldız, konfederasyon genel merkezinde düzenlediği basın toplantısında, toplu görüşme sürecine ilişkin değerlendirmelerde bulundu. 
     Hükümet ile kamu çalışanları arasında, önceki yıllarda yapılan toplu pazarlıkların hiçbirinde ortak bir mutabakat metni imzalanmadığını ifade eden Akyıldız, bu yıl kamu çalışanlarının, hükümet ile karşılıklı bir mutabakata imza atarak, bir ilki gerçekleştirdiğini söyledi. 
     Akyıldız, "Memur sendikacılığının, grev ve toplu sözleşme hakkından mahrum olarak, en önemli ayağı eksik şekilde sürdürüldüğü ülkemizde bu gelişme, tarafların karşılıklı olarak birbirini dikkate aldığı ve önemsediği gerçeğini ortaya koymuştur" diye konuştu. 
     Siyasi kanadın tek taraflı olarak bir tercih kullanma konumundan çıkartıldığını, yapılacak düzenlemelerde talepleri göz önüne alır konuma getirildiğini anlatan Akyıldız, bunun olumlu bir gelişme olduğuna işaret etti. Akyıldız, "Siyasi iradenin, memurları muhatap alarak taahhüt altına girmesi, bundan sonraki yıllarda eksik sac ayakları tamamlanarak uluslararası normlarda bir işleyişin gerçekleşmesi, grev ve toplu iş sözleşmesi hakkının tanınması sözünü vermesi, mutabakatın en önemli unsurudur" dedi. 
     
     DENGE TAZMİNATI 
     Denge tazminatından kimlerin yararlanacağına da değinen Akyıldız, şöyle konuştu 
     "Burada esas olan, öncelikle hiçbir şekilde ek ödeme alamayan memurlardır. Maliye Bakanlığı verilerine göre, 1 milyon 377 bin memur bu konumdadır ve 40 artı 40 YTL’lik denge tazminatından yararlanmaları öngörülmektedir. Bu memurların tespiti için de mutabakat metninde var olduğu üzere, konfederasyon temsilcilerinin de yer alacağı bir komisyon oluşturularak, kimlerin seyyanen zamdan yararlanacağı belirlenecektir. Denge tazminatı için ayrılan yaklaşık 1 katrilyon lira tutarındaki kaynak, bundan yararlanacakların sayısının belirlenmesiyle dağıtılacaktır. Buna göre, denge tazminatı miktarının belirlenenin üzerinde uygulanma ihtimali bulunmaktadır." -"YOLUN BAŞINDAYIZ"- Akyıldız, 4688 sayılı yasanın, kamu çalışanları ile Kamu İşveren Kurulu’nu eşit taraflar ve uygulamaya dönük yönetmeliğin Kamu İşveren Kurulu Başkanı’nı aynı zamanda toplantının başkanı olarak tanımladığına işaret etti. Akyıldız, Türkiye Kamu-Sen’in, "bu çelişkili" durumun çözülmesi ve oturum şeklinin de eşit taraflar kapsamında uygulanması amacıyla yönetmeliğin iptali için Danıştay’da hukuki süreç başlattığını ifade etti. 
     Bu yıl toplu pazarlık sürecinin her yılkinden farklı olarak mutabakatla sonuçlandığını dile getiren Akyıldız, kazanımlarının kamu çalışanlarının sorunlarını çözecek düzeyde olmadığını kaydetti. 
     Akyıldız, şöyle konuştu 
     "Ancak atılan adımlar ve maaş bordrolarına eklenen denge tazminatı ve aidat telafi bedeli gibi kalemler, önümüzdeki yıllarda işimizi kolaylaştıracak ve daha büyük kazanımların önünü açacaktır. 
     Henüz kısa bir geçmişi olan memur sendikacılığında yolun başındayız, işe yeni başlıyoruz ve hedef grevli toplu sözleşmeli siyaset hakkı ve yönetime katılma haklarını içeren sendikal hakların kazanımıdır. 
     İşimiz çok, yolumuz uzun ve çetindir. Önemli bir atlama taşı daha yakalanmıştır." Akyıldız, KESK’in, sendika üyesi olan personele sendika aidatlarından kaynaklanan kayıplarını telafi etmek amacıyla aylık 5 YTL ilave ödeme yapılmasını eleştirdiğinin anımsatılması üzerine, "Her yiğidin bir yoğurt yiyişi vardır" dedi. 
     Bir soru üzerine Akyıldız, mutabakat altına alınan konuların takibi için sendikacılık yapacaklarını söyledi. Birilerinin çıkıp "polemik yapması, sendikacılık konusunda ahkam kesmesinin anlamı olmadığını" dile getiren Akyıldız, "O birileri, yapamadıklarının bizim tarafımızdan yapıldığını görmesi nedeniyle feveranlar içindedirler" diye konuştu. 
     
</TEXT>
</DOC>
