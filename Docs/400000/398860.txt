<DOC>
<DOCNO> 398860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/yasam/axyas02.html </URL>
<DATE> 2005/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlardan 'Türklere Güveniyoruz' şenliği 
</HEADLINE>
<TEXT>


Hükümetlerinin Kıbrıslı Türklere karşı tutumunu eleştiren Rumlar, Larnaka'da düzenlenen bir festivalle hem Türk dostlarına sevgilerini, hem de hükümete tepkilerini dile getirdiler 

ORHAN SABIRLI Larnaka DHA 

ANNAN Planı'nı kabul etmesine rağmen, üzerindeki izolasyonun kaldırılması yönünde olumlu bir ışık göremeyen Kıbrıslı Türklere destek Rumlar'dan geldi Güney Kıbrıs'ta 'Türklere Güveniyoruz' etkinliği düzenlendi. Rumların Larnaka'da 'Bölünmüş Ülkede Halklar Birleşiyor' adıyla düzenlediği festivale Kıbrıslı Türkler de katıldı. 
HALK dansları gösterisinin de yer aldığı festivalde Adamos Katsantonis ve Yıltan Taşçı, iki dilde şarkılar söyledi. Larnaka Belediyesi'nin de desteklediği etkinlikte bazı Rum milletvekilleri de yer aldı. Rum Yönetimi'nin eski liderlerinden Glafkos Klerides'in kızı ve milletvekili Kety Klerides de etkinlikte şarkılar söyleyerek dans etti. 
ELLERİNDE zeytin dalı taşıyan Rumlar, pankartlarıyla da Kıbrıslı Türklere güvendiklerini, Rum hükümetinin tutumunu onaylamadıklarını vurguladı. Festivalde, 'Kıbrıs'ta barışı, kendi ilgisizliğimiz dışında hiçbir şey durduramaz', 'Birbirimizin acılarını kabul edelim, beraberliğimizi kutlayalım' yazılı pankartlar taşındı. 


</TEXT>
</DOC>
