<DOC>
<DOCNO> 394079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/soneko33.html </URL>
<DATE> 2005/11/11/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
TEB ile İtalyan MPS arasında stratejik ortaklık... 
</HEADLINE>
<TEXT>

     İtalya'nın en büyük finans gruplarından biri olan Monte dei Paschi di Siena MPS ile Türk Ekonomi Bankası TEB arasında stratejik ortaklık anlaşması imzalandı. 
     Anlaşma ile Türkiye'deki İtalyan şirketleri TEB şubelerinden, MPS grubu bankasından aldıkları hizmeti, TEB müşterileri de İtalya'da MPS Grubu bankasından, TEB'den aldıkları hizmeti alabilecek. 
     Banca Monte dei Paschi di Siena SpA Genel Müdür Vekili Pier Luigi Corsi, anlaşmaya ilişkin düzenlenen basın toplantısında yaptığı konuşmada, 1472 yılında kurulan MPS'nin dünyanın en eski bankası olduğunu kaydetti. 
     Türkiye'de temsilcilikleri bulunduğunu ve bu temsilcilik aracılığıyla ilişkileri yoğunlaştırmaya çalıştıklarını ifade eden Corsi, ''Türkiye'yi 15 yıldır dikkatle izliyoruz. Türkiye heyecan verici bir ülke. Buraya artan ilgimiz sayesinde söz konusu anlaşma aşamasına geldik. TEB gibi dinamik bir bankayla çalışmak çok olumlu'' dedi. 
     
     ''GAZETECİLERİN FANTEZİSİ...'' 
     Corsi, bir gazetecinin, ''2003'de sizin Türkiye'de bir banka satın alacağınıza dair söylentiler çıkmıştı. Anlaşma, bir nevi bu isteğinizin sona erdiğini mi gösteriyor '' sorusunu, ''Siz gazetecilerin böyle fantezileri oluyor. Biz Türkiye'ye ne 2003'de, ne de sonrasında banka satın almayla ilgili bir dosyayla gelmedik'' diye yanıtladı. 
     Pier Luigi Corsi, bu ay sonunda Türkiye'ye gelecek İtalyan bankacıların ortaklıklar için görüşme yapacağının açıklandığını belirten bir gazetecinin, ''Bundan dolayı, yazılanları fantezi olarak değerlendirmenizi garipsedim'' demesi üzerine de, ''Biz somut olaylara bakalım. 15 senedir bu ülkeyi dikkatle izliyoruz. Bir de temsilcilik açtık. Ancak gazetecilerin fantezisi ile 5 yıl sonra nerede olacağımızı bilemeyiz'' şeklinde konuştu. 
     
     ''MSP'NİN BURADAKİ PLATFORMU OLACAĞIZ'' 
     TEB Yönetim Kurulu Başkanı Yavuz Canevi de, stratejik ortaklık anlaşmasının, İtalya Cumhurbaşkanı Carlo Azeglio Ciampi'nin 300 civarında işadamıyla Türkiye'ye gerçekleştireceği ziyaret öncesinde yapılmasından dolayı daha da anlam kazandığını vurguladı. 
     TEB Genel Müdürü Varol Civil de, yeni büyüme alanlarının bireysel bankacılık ve KOBİ'ler olduğunu belirterek, ''Dünyanın çeşitli yerlerinde açmaya devam ettiğimiz Trade Center'lar sayesinde TEB, Türk işadamları ve ihracatçılarının adeta gözü, kulağı olacak. Bu yıl sonuna kadar Kuzey Afrika, Akdeniz ve Ortadoğu'da bunlarla Türk girişimlerine daha fazla hizmet vereceğiz'' dedi. 
     Civil, MPS ile gerçekleştirdikleri stratejik ortaklık ile dış ticaret alanındaki etkinliklerini artırmayı ve farklı alternatifleri değerlendirmeyi amaçladıklarını söyledi. 
     Varol Civil, bir soru üzerine de, bankacılık sektöründeki büyümenin aslında tüketici kredileri ve kredi kartlarından kaynaklandığını, TEB'in ise kurumsal ve reel sektöre verdiği kredilerle büyüdüğünü kaydederek, ''Bu ortaklıkla aslında biz MSP'nin buradaki platformu olacağız. TEB de MSP'nin İtalya'daki platformu olacak'' diye konuştu. 
     
     STRATEJİK ORTAKLIK ANLAŞMASI 
     TEB Finansal Kurumlar Genel Müdür Yardımcısı Levent Çelebioğlu da, anlaşma kapsamında müşterilere nakit yönetimi, e-bankacılık, kredi ürünleri, proje finansmanı, dış ticaret finansmanı, dış ticaret danışmanlık hizmetleri, risk ve varlık yönetimi, yatırım bankacılığı, leasing, faktoring, sigorta, aracılık hizmetleri, bireysel bankacılık, özel bankacılık ve kıymetli madenler konularında hizmet verileceğini bildirdi. 
     Çelebioğlu, işbirliği ile daha rekabetçi bir fiyat politikası uygulayacaklarını söyledi. 
     Banca Monte dei Paschi di Siena SpA Uluslararası İlişkiler Departmanı Başkanı Primo Brioni de, MPS Grubu'nun İtalya'da 5. büyük banka olduğunu, 4.5 milyon müşteriye hizmet verdiğini, 27 bin çalışanı bulunduğunu ve 30 ülkede faaliyet gösterdiğini kaydetti. 
     Brioni, 142 milyar avro toplam aktife sahip grubun KOBİ'lere önem verdiğini ve TEB ile imzalanan anlaşmayla bankacılık hizmetlerinin yanı sıra doğrudan yatırımlar konusunda yol gösterici olacaklarını ve özel bankacılık ürünleriyle de hizmet vereceklerini ifade etti. 
     
</TEXT>
</DOC>
