<DOC>
<DOCNO> 368074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/sonspo04.html </URL>
<DATE> 2005/08/08/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
İşte Kleberson, nam-ı diğer 'Xaropinho'... 
</HEADLINE>
<TEXT>

     Beşiktaş'ın yeni transferi Kleberson orta alandaki savaşçı, rakiplere baskı yapmayı seven ve aynı zamanda teknik kapasitesi yüksek futboluyla bilinen bir oyuncu. 2003 yılında Manchester United'a transfer olduğunda kendisinden Juan Sebastian Veron'un gidişinden doğan eksikliği gidermesi bekleniyordu. 
     Manchester United forması giyen ilk Brezilyalı oyuncu olan Kleberson, o dönemde bir yıl önceki başarılı Dünya Kupası deneyimin şöhretini taşıyordu. Doğup büyüdüğü eyalet olan Parana'nın takımı Atletico Paranaense'nin 2000 ve 2001 yıllarında eyalet şampiyonu, 2002'de ise Brezilya ligi şampiyonu olmasına yardım ettikten sonra Milli Takım'da da kendisine yer bulmuş, 2002'nin ocak ayında Bolivya maçında ilk kez giydiği Brezilya forması altında bir gole de imza atmıştı. Brezilya'daki başarıları ona bir de lakap kazandırmıştı. Atletico taraftarları ülkenin tanınmış çizgi film kahramanı olan bıyıklı ve sevimli bir farenin adıyla, 'Xaropinho' diye çağırıyorlardı Kleberson'u. 
     2002 Dünya Kupası, Brezilyalı oyuncu için büyük bir fırsat oldu. Futbol avcılarının transfer borsasına yeni adaylar aradığı en büyük futbol şöleninde, Dünya Kupası'nda, Juninho'yu yedek kulübesine göndererek sahadaki yerini almıştı. Brezilya'nın teknik direktörü Scolari onu 'Şu anda Brezilya'daki en iyi oyunculardan biri' diyerek selamlıyordu... Turnuvadaki en parlak maçını İngiltere karşısında oynayınca Premier Lig ekiplerinin fazlaca dikkatini çekmişti. Aslına bakılırsa 2002'nin ilk aylarında peşine Celtic, Newcastle ve Leeds United gibi takımlar takılmıştı bile. Celtic ve Newcastle bonservis bedeli konusunda anlaşma sağlayamayınca geriye Leeds kalmıştı. Fakat bir yanda çalışma izni konusunda yaşanan sıkıntılar, diğer yanda kız arkadaşı 15 yaşında olduğu için onu beraberinde adaya götüramemesi nedeniyle Brezilya'da kalmaya karar vermişti. 
     Bir yıl sonra Manchester'a transfer olduğunda kendisinden orta sahayı sırtlaması bekleniyordu. Fakat İngiliz ekibinde bir türlü bekleneni veremedi. Kırmızı Şeytanlar'ın formasını 30 defa giyebildi ve sadece iki golün altına imza atabildi. Adada yaşadığı başarısızlığı yanlış yerde kanatta oynatılmasına bağlayanlar da vardı, Kleberson'un asla sanıldığı kadar yetenekli olmadığına bağlayanlar da... Fakat gerçek olan Brezilyalının gerek Premier Lig'e gerekse İngiltere'nin yaşam koşullarına alışamaması ve bir türlü peşini bırakmayan sakatlıklardı. Son başarılı performansını geçen sezon Şampiyonlar Ligi'nde Fenerbahçe karşısında Old Trafford'daki ilk maçta izlediğimiz Kleberson şimdi Beşiktaş forması altında Atletico'daki eski günlerini yeniden yakalamanın savaşını verecek. 

     
</TEXT>
</DOC>
