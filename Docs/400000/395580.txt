<DOC>
<DOCNO> 395580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sontur49.html </URL>
<DATE> 2005/11/16/ </DATE>
<TIME> 18.55 </TIME>
<AUTHOR>  </AUTHOR>
<HEADLINE>
Gökçek'in Çinli konukları... 
</HEADLINE>
<TEXT>

     Şangay Büyükşehir Belediyesi Halk Kongresi Daimi Komitesi Başkanı Wang Zejun başkanlığındaki heyet, Ankara Büyükşehir Belediye Başkanı Melih Gökçek'i ziyaret etti. 
     Melih Gökçek, makamındaki ziyarette, heyeti Ankara'da görmekten duyduğu memnuniyeti dile getirdi. 
     Şangay'ın, dünyanın en güzel kentlerinden birisi olduğunu ifade eden Gökçek, ''İki ülke arasında kültür alışverişi var, sermaye akışı var. Biz Çin'den bir sürü şey alıyoruz, biraz da satalım'' dedi. 
     Zejun ise Türkiye'ye geldiklerinden itibaren gördükleri ilgiden mutlu olduklarını, hiç yabancılık çekmediklerini ifade ederek, ''Burası bizim evimiz gibi, kendimizi evimizde hissediyoruz'' dedi. 
     Türk halkının çok cana yakın ve misafirperver olduğunu belirten Zejun, Göksu Parkı'nı, Sincan Gençlik Merkezi ile Aile Yaşam Merkezi'ni gezdiklerini ve gördüklerinden çok etkilendiklerini anlattı. 
     Çin'in dünyayı ekonomisiyle işgal etmeye başladığını belirten Gökçek ise ''Herkes Çin'in ekonomik alandaki başarılarını takdir ediyor. Tüm büyük dünya ekonomileri korkuyor. Ekonomi anlamında yapılanlar son derece isabetli'' diye konuştu. 
     Ülkesinin, ekonomi kulvarında son 20 yılda çok hızlı ilerlediğine işaret eden Zejun, kişi başına düşen aylık GSMH'nin 1000 dolar seviyesinde olduğunu, bunun da gelişme potansiyeli bulunduğunun göstergesi olduğunu belirtti. 
     Zejun, Çin hükümetinin, tüm dünya ülkeleri ile barış eksenli bir ilişki yürüttüğünü sözlerine ekledi. 
     Çin'in Ankara Büyükelçisi Aigou Song da bu tip ziyaretlerin iki ülke insanının birbirlerini tanımasına yardımcı olduğunu söyledi. 
     Song, ''Misafirler, ülkelerine döndüklerinde Türkiye ile ilgili önemli bir tanıtım faaliyeti yürütecekler. Bu ilişkiler bir tohum gibi ekilecek, yeşerecek ileride büyüyüp meyvelerini verecek'' dedi. 
     Konuşmaların ardından, Gökçek, Zejun'a çini tabak ve Ankara'yı tanıtıcı kitaplar hediye etti. 
     
</TEXT>
</DOC>
