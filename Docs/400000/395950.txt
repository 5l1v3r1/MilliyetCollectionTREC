<DOC>
<DOCNO> 395950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/siyaset/siy02.html </URL>
<DATE> 2005/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD'dan etik raporu 
</HEADLINE>
<TEXT>


Raporda kamu görevlilerinin emekli olup özel sektörde çalışması eleştirildi. Çiçek, 'Toplum adalet konusunda talepk r değil' dedi 

EKONOMİ SERVİSİ 


Türk Sanayicileri ve İşadamları Derneği'nin TÜSİAD yayımladığı "Devlette Etikten Etik Devlete Kamu Yönetiminde Etik" başlıklı raporda h kim, savcı, asker gibi kamu görevlilerinin emekli olduktan sonra özel sektörde görev alması eleştirildi. 
"Döner kapı" olarak tanımlanan, kamu görevlilerinin, kamudan ayrılmasından sonra aynı alanda iş yapmalarının tüm gelişmiş ülkelerde kısıtlandığının vurgulandığı raporda, ABD örneği verildi. 

Amerika örneği 
ABD'de kamu görevlilerinin, kamu görevinden ayrıldıktan sonra, bir yıl içinde eski iş arkadaşlarına "tesir etmemeleri" için, yeni işyerlerini ve işverenlerini temsil eder nitelikte ziyarette bulunmalarının yasaklandığı belirtildi. 
Türkiye'de kamu görevi sonrası istihdam kısıtlamasının üç yıl olduğu belirtildi. 
Çıkar çatışması halinin, kamu görevlisinin önceden çalıştığı kamu dairesine karşı işlenmiş olma şartının arandığını, bunun da uygulama alanını daralttığı vurgulanarak, "Türkiye'de h kim ve savcıların emekli olduktan sonra aynı yargı bölgesinde avukatlık yapmaları veya komutanların büyük şirketlerin yönetim kurullarına getirilmelerine rastlanmaktadır" denildi. 
Raporda, üniversitelerle askeri yetkililerin de Etik Kurulu'nun görev kapsamına dahil edilmesi istenirken, yargı ve yasama organları için de etik yasalarının çıkarılması önerildi. Etik dışı davranışta bulunanların, Resmi Gazete yanında, tirajı en yüksek üç gazetede ilan edilmesi öneriler arasında yer aldı. 

Bakanlı tanıtım 
Raporun tanıtımına katılan Adalet Bakanı Cemil Çiçek, kamu yönetiminde oluşan etik probleminin, yasa yetersizliğinden değil, talep olmamasından kaynaklandığını kaydederek, "Bu toplumda iki konuda talep yok Adalet ve ahlak. Var gibi görünüyor ama özele gelince yok. Özele gelince kestirme yoldan halledilmek isteniyor" diye konuştu. 

Sabancı 2006 yılı hedef seçilsin 

TÜSİAD Başkanı Ömer Sabancı, toplumun tüm kesimlerinde, yozlaşmayı bertaraf etmek için 2006'nın hedef seçilmesini istedi. Sade vatandaştan, yerli - yabancı büyük yatırımcıya kadar toplumun her kademesinde, devlet kapısındaki işini, ancak etik dışı faaliyete başvurarak gördürebileceğine dair kuvvetli bir intiba olduğunu vurgulayan Sabancı, "Bu itibar zedeleyici durumun kabul edilebilir yanı yok" dedi. 

Ankara'da 70 bin, Paris'te 7 kişi VIP'çi 

TÜSİAD'ın raporunda, kamu görevlilerinin bazı ayrıcalıklardan yararlanarak yargılamadan kaçındıkları ifade edildi. Türkiye'deki VIP uygulaması da eleştirilerek, ABD'de sadece bakan ve yardımcılarının bu kapsamda olduğuna dikkat çekildi. Raporda, "İngiltere'de sadece kral, kraliçe ve başbakan, Fransa'da ise 7 kişi VIP ayrıcalığından yararlanıyor. Türkiye'de sadece Atatürk Havalimanı'nda günde en az 200, yılda 70 bin kişi VIP'ten geçiyor" denildi. 


</TEXT>
</DOC>
