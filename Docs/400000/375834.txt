<DOC>
<DOCNO> 375834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sontur23.html </URL>
<DATE> 2005/09/05/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
TOBB'tan ETÜ'ye kayıt yaptıran öğrencilere dizüstü bilgisayar 
</HEADLINE>
<TEXT>

     Türkiye Odalar ve Borsalar Birliği TOBB Ekonomi ve Teknoloji Üniversitesi ETÜ , yeni kayıt yaptıran 440 öğrenciye ücretsiz diz üstü bilgisayarı dağıttı. 
     TOBB ETÜ Rektörü Prof. Dr. Tahsin Kesici, bugün ve yarın yapılacak öğrenci kayıtları ve 2005-2006 eğitim-öğretim yılı çalışmalarına ilişkin gazetecilere bilgi verdi. 
     Üniversitenin geçen yıl 3 fakülte ve 6 bölüm ile eğitim hayatına başladığını, bu yıl 10 bölümle eğitime devam edileceğini belirten Kesici, Güzel Sanatlar Fakültesi ile kurulacak Hukuk Fakültesi’ne de gelecek yıldan itibaren öğrenci alınmaya başlanabileceğini kaydetti. 
     Kesici, burslu ve ücretli olmak üzere bu yıl 440 yeni öğrencinin üniversiteye kayıt yaptıracağını, Türk Cumhuriyetleri’nden de 30 öğrencinin burslu olarak kabul edildiğini belirtti. 
     Kesici, geçen yıldan 270 öğrencileri bulunduğunu, yeni kayıtlarla öğrenci sayısının 740’a çıkacağını ifade ederek, öğrencilerin yüzde 57’sinin burslu olduğunu bildirdi. 
     Burslu öğrencilerden Türkiye genelinde sınavda ilk 500’e girenlere 800 YTL, ilk bine girenlere 500 YTL, diğer tüm burslu öğrencilere ise 
     200 YTL aylık harçlık verdiklerini kaydeden Kesici, Ankara dışından 
     gelen öğrencilerin tümüne de 400 YTL yurt yardımı yaptıklarını dile getirdi. Üniversite puanlarının yükseldiğine de işaret eden Kesici, üniversitelerinin Türkiye genelinde devlet ve vakıf üniversiteleri sıralamasında burslu bölümleriyle ilk 8’de yer almayı başardığını vurguladı. Öğrencilere kayıt sırasında birer diz üstü bilgisayar da verdiklerini belirten Kesici, öğrencilerin, sigortalanan bilgisayarları eğitimleri boyunca kullanacaklarını anlattı. 
     
     İŞYERİ DÖNEMİ 
     Eğitimde sanayi-üniversite işbirliğini sağlayacak "ortak eğitim" programını hayata geçireceklerini bildiren Rektör Prof. Dr. Tahsin Kesici, 2 dönemlik yarıyılı 3 döneme çıkaracaklarını ve öğrencilerin 3.5 aylık son dönemlerini kendi alanlarıyla ilgili işyerlerinde 
     geçireceklerini söyledi. Kesici, öğrencilerin ortak eğitim programına birinci sınıftan ikinci sınıfa geçerken başlayacaklarını, öğrencilerin eğitim hayatları sonuna kadar en az 8, en fazla 12 ay işyerinde fiilen çalışarak eğitim göreceklerini anlattı. 
     
     "BENİ TANIYOR MUSUN " 
     Açıklamalarının ardından kayıt yaptıran öğrencilerin yanına giderek "hoş geldiniz" diyen Kesici, bazı öğrencilere diz üstü bilgisayarlarını verdi. Öğrencilerle sohbet de eden Kesici, öğrencilerden, bilgisayarlarını "oyun için değil eğitim için" kullanmalarını istedi. 
     Kesici, İktisat Fakültesi’ne kayıt yaptıran Eray Vardallı adlı öğrenciye bilgisayarını verirken, daha önce bilgisayar kullanıp kullanmadığını sordu. Öğrencinin bilgisayarı, "oyun oynamak, müzik indirmek, internette chat yapmak" için kullandığını söylemesi üzerine Kesici, bilgisayarın teknik özellikleri hakkında bilgi vererek, "Bu bilgisayarı eğitim için kullanacaksın" dedi. 
     Öğrenciye, "Beni tanıyor musun " diye soran Prof. Dr. Tahsin Kesici, "Rifat Hisarcıklıoğlu" yanıtını alınca, "Daha oralara gelemedim" diyerek espri yaptı ve kendisini tanıttı. 
     
</TEXT>
</DOC>
