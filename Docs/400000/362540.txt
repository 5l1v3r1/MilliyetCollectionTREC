<DOC>
<DOCNO> 362540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sontur44.html </URL>
<DATE> 2005/07/19/ </DATE>
<TIME> 19.20 </TIME>
<AUTHOR>  </AUTHOR>
<HEADLINE>
Orman gözetleme memuru "Küçük, pervaneli bir uçaktı" 
</HEADLINE>
<TEXT>

     Aydın’ın Didim İlçesi Belediye Başkanı Mümin Kamacı, Tavşanburnu mevkiinde uçak düştüğü ihbarı üzerine geniş çaplı arama çalışmaları yapıldığını belirtti. 
     AA muhabirinin görüştüğü Mümin Kamacı, Milli Parklar Şefliği’ndeki yangın gözetleme görevlilerince yapılan ihbar üzerine olay yerine geldiklerini kaydederek, "Arama çalışmalarına katılan askeri yetkililer bize uçağın kendilerine ait olmadığını bildirdi" dedi. 
     Arama çalışmalarının 1 uçak, 3 helikopter, bir sahil güvenlik botu yanında karadan da itfaiye ve sivil savunma ekiplerince da sürdürüldüğünü belirten Kamacı, halen uçak düştüğüne dair bir bulguya rastlanmadığını kaydetti. 
     Mümin Kamacı, "Son olarak düşen uçağın Marmaris ya da Bodrum’dan kalkan gezi amaçlı 2 kişilik küçük tipte bir sivil uçak olabileceği düşünülüyor. Yöredeki özel uçak firmaları ile temasa geçildi" dedi. 
     
     "UÇAĞI DÜŞERKEN GÖRDÜM" 
     Milli Parklar’da görev yapan Orman Gözetleme Memuru Mehmet Kaçmaz, uçağı düşerken gördüğünü öne sürdü. 
     Düşen uçağın sivil, pervaneli olduğunu öne süren Kaçmaz şu bilgiyi verdi 
     "Saat 16.00 sıralarıydı. Mezar Geçidi diye bilinen bölge üzerinde çok alçaktan uçuyordu. Milli Parklara düşeceğini sandım. Eşek Adası ile Büyük Menderes Kafa Bölgesi arasında denize düştü. " 
     
</TEXT>
</DOC>
