<DOC>
<DOCNO> 362510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sontur14.html </URL>
<DATE> 2005/07/19/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Yargıtay Velayet anne ve babaya tanınan bir haktır 
</HEADLINE>
<TEXT>

     Yargıtay, velayet hakkının münhasıran anne ve babaya tanınan bir hak olduğunu, bu hakkın evlat edinme hali hariç bir başkası tarafından kullanılamayacağına karar verdi. 
     İstanbul’da bir kişi, eşinden boşandıktan sonra çocuğunun velayetinin annesine verildiğini, ancak annenin de vefat ettiğini belirterek, çocuğunun velayetinin kendisine verilmesi istemiyle dava açtı. 
     Sultanbeyli Asliye Hukuk Mahkemesi, davaya bakarken yaptığı araştırmada, çocuğun velayetini isteyen babanın, eski eşini öldürmekten ağır hapis cezasına çarptırıldığını ve cezaevinde yattığını tespit etti. 
     Mahkeme, bunun üzerine çocuğun velayetini baba yerine, anneanneye verdi ve bu karar temyiz edilmeksizin kesinleşti. 
     Adalet Bakanlığı, Sultanbeyli Asliye Hukuk Mahkemesi’nin bu kararının kanun yararına bozulması istemiyle Yargıtay’a başvurdu. 
     Yargıtay 2. Hukuk Dairesi’nin, Resmi Gazete’nin bugünkü sayısında yayımlanan kararında, Türk Medeni Kanunu’nun "Ergin olmayan çocuk ana ve babasının velayeti altındadır" hükmü anımsatıldı. 
     Aynı Yasa’nın velayet altında bulunmayan küçüklerin vesayet altına alınacağını düzenlediği kaydedilen kararda, şöyle denildi 
     "Sözü edilin yasal düzenlemelere göre velayet hakkı, münhasıran anne ve babaya tanınan bir hak olup, evlat edinme hariç, anne ve baba dışında hiç kimseye tevdi olunamayacağından hüküm gerekçesine göre davanın reddine karar verilmesi ve küçüğe vasi tayin edilmesi için durumun vesayet makamına bildirilmesi gerekirken yazılı şekilde hüküm kurulması usul ve yasaya aykırıdır." Yargıtay 2. Hukuk Dairesi, yerel mahkemenin kararını bu gerekçeyle sonuca etkili olmamak üzere kanun yararına bozdu. 
     
</TEXT>
</DOC>
