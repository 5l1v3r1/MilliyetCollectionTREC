<DOC>
<DOCNO> 350020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sonsiy13.html </URL>
<DATE> 2005/06/08/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
CHP'de muhalefet hareketlendi 
</HEADLINE>
<TEXT>

     CHP Artvin Milletvekili, "iktidara yürüyüş hareketi" sözcüsü Yüksel Çorbacıoğlu, kurultay sürecinde parti içi barışın ayaklar altına alındığını ve karşı seslere kesinlikle hayat hakkı tanınmadığını savunarak, "Kurultay sürecinde yaşanan tüm olumsuzluklara karşın büyük bir iddia ile yola çıkıyoruz" dedi. 
     Çorbacıoğlu, CHP’li 12 milletvekili ve görevden alınan bazı il başkanları ile birlikte TBMM’de basın toplantısı düzenledi. 
     Atatürk’ün, "Vaziyeti muhakeme ederken ve tedbir düşünürken acı olsa da hakikati görmekten bir an geri kalmamak lazımdır. Kendimizi ve birbirimizi aldatmak için lüzum ve mecburiyet yoktur" sözleri ile basın toplantısına başlayan Çorbacıoğlu, son genel seçimlerden bu yana 3 yıla yakın bir süre geçtiğini ve o günden bu yana Türkiye’nin daha 
     da kötüye gittiğini söyledi. 
     Toplumun temel sorunlarına çözüm bulunamadığını, işsizlik, tarım, özelleştirme, eğilim ve yatırım gibi ana konularda önceki durumdan daha geriye düşüldüğünü öne süren Çorbacıoğlu, sorunların toplumsal bunalıma dönüştüğünü ifade etti. Çorbacıoğlu şöyle konuştu 
     "Bütün bunlar olur ve ülke adeta karanlık günlere doğru seyrederken bu gidişe dur diyebilecek en önemli ve sorumlu kurum CHP’dir. 
     Ülkenin bu kötü gidişi karşısında AKP’ye karşı daha caydırıcı ve hizaya getirici bir tavır koyması ve iktidara tek alternatif olacak bir yol izlemesi gereken partimiz, bunun yerine parti içinde yapılan delege seçimlerine odaklanmıştır. 
     Daha önce yapmış olduğumuz çağrıları önemsemeyen parti yöneticileri on yıllardır partiye emek vermiş olan partililerimizi tarihimizde hiç görülmedik bir biçimde hukuk dışı yollarla tasfiye etmektedir. Delege seçimleri, yapılacak olan kurultaya yönelik olduğundan, mevcut yönetime karşı olan hiç kimseye hayat hakkı tanınmamakta, parti içi barış ayaklar altına alınmaktadır. O kadar ileriye gidilmiştir ki tüzük, yönetmelik ve yasa ihlal edilmiş ve bunun doğal sonucu olarak bazı parti yöneticilerimiz hiç kimsenin onaylamayacağı şekilde sanık sandalyesine oturmak zorunda kalmıştır." Yüksel Çorbacıoğlu, bu sorunlara rağmen parti yönetiminden, bundan sonra yapılacak olan kongreler ve kurultay sürecinde tüm partilileri kucaklayıp, herkesin seçme ve seçilme hakkını kullanabildiği bir süreci yaşatarak partiyi iktidara götürecek yolu açmasını beklediklerini ifade etti. 
     CHP’nin, "12 Eylül’ün ürünü olan Anayasayı, seçim yasasını ve siyasi partiler yasasını" değiştirerek demokratikleşmeyi sağlamasının,ve demokratik bir tüzük değişikliği yapmasının en öncelikli görevi olduğunu belirten Çorbacıoğlu, bu konuda ciddi bir hazırlık içinde oldukları ve Siyasi Partiler ve Seçim Yasası ile ilgili önerilerini TBMM’nin gündemine getireceklerini söyledi. 
     Bir gazetecinin, "İktidara Yürüyüş Hareketi Sözcülüğünüz önümüzdeki süreçte genel başkan adaylığına dönüşecektir herhalde. 
     Ancak Kurultay sürecinde yaşanan bu olumsuzluklar şansınızı azaltmıyor mu " sorusunu Çorbacıoğlu, "Bizim bir hedefimiz var. Bu partide yanlış giden bir şeyler var ve biz onları ortadan kaldırmayı hedefliyoruz. Şansımızın az ya da çok olması bu süreci yaşamamıza engel olamaz. Doğrularımızı söylemeye devam edeceğiz. Kaldı ki kurultay sürecinde yaşanan tüm olumsuzluklara karşın büyük bir iddia ile yola çıkıyoruz" diye yanıtladı. 
     Görevden alınan eski İzmir İl Başkanı Alaattin Yüksel de aynı soruya, "Delege seçimlerinde orman kanunu ile siyasi şiddet uygulanıyor. Ancak biz bu siyasi katliama rağmen iddiamızı sürdürüyoruz. Çünkü seçilen kişiler partililerdir" yanıtını verdi. 
     
</TEXT>
</DOC>
