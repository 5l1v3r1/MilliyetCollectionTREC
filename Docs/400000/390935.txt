<DOC>
<DOCNO> 390935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/dunya/dun03.html </URL>
<DATE> 2005/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
26 bin Iraklı ölü ya da yaralı 
</HEADLINE>
<TEXT>



ABD Savunma Bakanlığı Pentagon , 2004 yılının başından bu yana Irak'ta direnişçilerin düzenlediği saldırılarda 26 bin dolayında Iraklının öldüğünü ya da yaralandığını, günlük kayıp sayısının da giderek arttığını bildirdi. 
Pentagon'un Kongre'ye sunduğu raporda, 1 Ocak-31 Mart 2004 arasında günlük ölü ya da yaralı sayısı ortalama 26 iken, bu rakamın 29 Ağustos-16 Eylül 2005 arasında 64'e çıktığı belirtildi. Raporda, saldırıların yaklaşık yüzde 80'inin koalisyon güçlerini hedef aldığı, ancak bu saldırılarda ölen ya da yaralananların yüzde 80'inin Iraklılar olduğu ifade edildi. Bir haftada düzenlenen saldırıların geçen yılın ilk çeyreğinde 200'ün altında olduğunu bildiren Pentagon, 15 Ekim'deki referandum yaklaştıkça bu rakamın 650'yi aştığını kaydetti. Bakanlık, Amerikan güçleri tarafından öldürülen ya da yaralanan Iraklıların sayısını ise açıklamadı. 


</TEXT>
</DOC>
