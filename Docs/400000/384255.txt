<DOC>
<DOCNO> 384255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/sonspo21.html </URL>
<DATE> 2005/10/05/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
A Milli Takım'da Tolga takımla birlikte çalıştı... 
</HEADLINE>
<TEXT>

     A Milli Futbol Takımı, 8 Ekim Cumartesi günü İstanbul’da Almanya ile yapacağı özel, 12 Ekim Çarşamba günü de Tiran’da Arnavutluk ile oynayacağı 18. Dünya Kupası Avrupa Eleme Grubu maçlarının hazırlıklarını, bugün yaptığı antrenmanla sürdürdü. 
     BJK Nevzat Demir Tesisleri’nde, Milli Takımlar Teknik Direktörü Fatih Terim yönetiminde yapılan ve ilk 15 dakikası basına açık olan antrenmanda, dün akşam kampa katılan Tolga Seyhan, takımla birlikte çalıştı. 
     Dün akşamki çalışmanın son bölümüne katılan Nuri Şahin ise bugün takımla çalışırken, takımla birlikte ısınma hareketleri yapan Emre Belözoğlu daha sonra fizyoterapist eşliğinde idman yaptı. 
     
     İDMANLAR BASINA KAPATILDI 
     A Milli Takım’ın bu sabah yaptığı antrenmandan sonra Almanya maçına kadar yapacağı idmanlar basına kapatıldı. 
     Milliler, bu akşam ve yarın akşam BJK Nevzat Demir Tesisleri’nde, 7 Ekim Cuma günü de Atatürk Olimpiyat Stadı’nda basına kapalı olarak yapacağı idmanlarla Almanya maçının hazırlıklarını tamamlayacak. 
     
</TEXT>
</DOC>
