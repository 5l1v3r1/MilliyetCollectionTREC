<DOC>
<DOCNO> 379041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/sontur14.html </URL>
<DATE> 2005/09/16/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Kalçasında kırılan iğne 2 gün sonra sağ ayağından çıkarıldı 
</HEADLINE>
<TEXT>

     Halife YALÇINKAYA DHA 

      SİVAS’taki Kümbet Mahallesi'nde oturan 32 yaşındaki Durmuş Koç’un kalçasına saplanan iğne, 2 gün sonra sağ ayağından çıkarıldı. 
     Sivas’ta inşaat işçiliği yapan Durmuş Koç, akşam iş çıkışı evine geldi. Kanepenin üzerine uzanan Koç, kanapenin üzerindeki iğnenin sağ kalçasına batması ile acıyla ayağa kalktı. Dikiş iğnesinin yarısının kırıldığı anlaşılırken, kalçaya saplanan iğnenin parçasının çıkartılması için hastaneye gitti. Hastanede iki gün yapılan incelemeler ve çekilen röntgen filmleriyle iğnenin vücudunda hareket ederek sağ ayağına indiği anlaşıldı. Sivas Cumhuriyet Üniversitesi Tıp Fakültesi Hastanesi Ortopedi Servisi'nde tedavi altına alınan Durmuş Koç’un ayağına inen iğne yapılan cerrahi müdahale ile alındı. Koç’un sağlık durumunun iyi olduğu belirtildi. 
     
</TEXT>
</DOC>
