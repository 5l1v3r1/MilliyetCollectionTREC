<DOC>
<DOCNO> 352604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sonsiy22.html </URL>
<DATE> 2005/06/16/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Edelman Türkiye ile ilişkilerimiz sadece siyasi çıkarlarla ele alınamaz 
</HEADLINE>
<TEXT>

     ABD’nin bağımsızlığının 229. 
     yıldönümü, ABD’nin Ankara Büyükelçisi Eric Edelman’ın ev sahipliğinde verilen resepsiyonla kutlandı. Resepsiyonda Türk ve Amerikan milli marşlarının çalınmasının ardından konuşan Edelman, 4 Temmuz 1776’da Bağımsızlık Bildirisi’nin kabul edilmesinin üzerinden 229 yıl geçtiğini belirterek, bu bildiride ABD’nin kurucu prensiplerinin yer aldığını, bunlar arasında en önemli olanlardan birinin de, "Herkes eşit olarak yaratılmıştır, Tanrı’nın kendine bahşettiği doğal haklar bulunmaktadır. Bu haklar, hiçbir hükümet tarafından kaldırılamaz" ifadesi olduğunu söyledi. ABD başkanlarından Abraham Lincoln’ün, doğal hakların ihlali olduğu gerekçesiyle köleliğe karşı çıktığını hatırlatan Edelman, "evrensel eşitlik prensibinin öneminin o tarihte de çok iyi anlaşıldığını, bir insanın haklarının her yerde güvence altına alınmadığı müddetçe, herhangi bir yerde haklarının ve özgürlüğünün güvence altına alınmasından söz etmenin mümkün olmadığını" kaydetti. ABD’nin 11 Eylül 2001’deki saldırılarla tarihinin en kötü yabancı tehditlerinden biriyle karşı karşıya kaldığını ifade eden Edelman, ABD Başkanı George Bush’un, bu tehdit karşısında kendisinden önceki başkanların başvurduğu yolu seçerek, "gündemi genişlettiğini ve güvenlik tehdidine yönelik savunmaya sosyal, siyasi ve ekonomik faktörleri dahil ettiğini" söyledi. Edelman, Bush’un ocak ayında yaptığı bir konuşmaya atıfta bulunarak, "ABD’de özgürlüğün savunulmasının, başka ülkelerdeki özgürlüğün başarısına gittikçe daha fazla bağlı olduğunu" belirtti. Edelman, Türkiye’nin "ilham kaynağı" olduğunu kaydederek, "Atatürk’ün, ABD’nin kurucu prensiplerine benzer prensiplerle savaşlarla yıkılmış bir imparatorluğun küllerinden Türkiye’yi Batı’ya giden yola yerleştirdiğini" ifade etti. Türkiye’nin vizyonunun ve başarılarının takdire layık olduğunu belirten Edelman, ABD’nin, Türkiye’nin demokrasisine verdiği desteğin, geçmişte olduğu gibi bundan sonra da Amerikan dış politikasının temel ilkeleri arasında yer alacağını kaydetti. Edelman, ABD ile Türkiye’nin ilişkilerinin sadece siyasi çıkarlar çerçevesinde ele alınamayacağını, "iki ülkenin savunduğu ortak değerlerin, Türkiye ve ABD’yi birbirine bağladığını, ittifaka amaç ve canlılık kattığını" kaydetti ve şöyle devam etti "Bu güzel ülkede eşim ve ben ülkemize hizmet etmekten büyük memnuniyet duyuyoruz. ABD’nin güvenilir müttefiki olan Türkiye şundan emin olmadır ki, dostluğunuza verdiğimiz değer, görüşlerinize duyduğumuz güven ve özgürlük davasında yardımınıza duyduğumuz ihtiyaç devam edecektir. Tanrı ABD’yi ve Türkiye’yi korusun." 
     
     DIŞİŞLERİ BAKANI GÜL 

     Dışişleri Bakanı ve Başbakan Yardımcısı Abdullah Gül, resepsiyonda yaptığı konuşmada, "Türkiye-ABD ilişkilerinin, demokrasi, hukukun üstünlüğü, insan hakları gibi ortak değerlerle şekillenen sağlam temellere dayanmakta olduğunu" söyledi. 
     Yakın ittifak ilişkilerinin 50 yılı aşkın süredir devam ettiğini ifade eden Gül, bu ilişkilerin her alanda güçlendiğini kaydetti. 
     Kitle imha silahlarının yayılması ve terörizm başta olmak üzere 21. yüzyılın küresel tehditlerinin, Türkiye-ABD dayanışmasını ve stratejik ortaklığını giderek daha önemli kıldığını belirten Gül, Türk dış politikasının temel eksenlerinden biri olan ABD ile ilişkilerin, küresel gelişmelerle birlikte yeni boyutlar kazandığını, ilişkilerin yalnızca savunma ve güvenlik alanlarıyla sınırlı olmayıp kültür, ekonomi ve ticaret alanlarında da kapsamlı şekilde geliştiğini söyledi. Gül, "Bu ilişkileri daha da pekiştirmeye kararlıyız" diye konuştu. Başbakan Recep Tayyip Erdoğan ile ABD’ye yaptıkları ziyarette, iki ülkenin siyasi ortaklık vizyonunu teyit etme olanağı bulduklarını ifade eden Gül, Türkiye-ABD ilişkilerinin halklara mal olduğunu söylemekten mutluluk duyduğunu belirtti. Konuşmasında Ankara’daki görev süresi dolmak üzere olan Edelman’a hitap eden Gül, görev süresi boyunca Edelman’ın iki ülke ilişkilerine önemli katkılarda bulunduğunu belirtti ve kendisine yeni görevinde başarılar diledi. Resepsiyona, Gül’ün yanı sıra Devlet Bakanları Beşir Atalay, Mehmet Aydın, Adalet Bakanı ve Hükümet Sözcüsü Cemil Çiçek, Genelkurmay İkinci Başkanı Orgeneral İlker Başbuğ, MGK Genel Sekreteri Yiğit Alpogan, Dışişleri Bakanlığı Müsteşarı Büyükelçi Ali Tuygan, Türkiye’nin Irak Özel Temsilcisi Büyükelçi Osman Korutürk, ANAP Genel Başkanı Erkan Mumcu ile çok sayıda yerli ve yabancı davetli katıldı. Bu arada, AB Dönem Başkanı Lüksemburg’u Ankara’da temsil eden Hollanda’nın Ankara Büyükelçisi Sjoerd Gosses, resepsiyon sırasında kısa bir süre Dışişleri Bakanı Gül ile sohbet etti. Sohbette, Başbakan Recep Tayyip Erdoğan’ın AB büyükelçilerine verdiği yemekte konuşulanların gündeme geldiği öğrenildi. 
     
</TEXT>
</DOC>
