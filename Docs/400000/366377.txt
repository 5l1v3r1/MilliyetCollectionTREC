<DOC>
<DOCNO> 366377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/soneko10.html </URL>
<DATE> 2005/08/02/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Yapı Kredi'den Tümteks ve Boyasan açıklaması... 
</HEADLINE>
<TEXT>

     Yapı ve Kredi Bankası, Tümteks ve Boyasan'ın borç ödemelerine ilişkin olarak, Alacaklı Bankalar Konsorsiyumu'nu toplantıya çağırma kararı aldı. 
     Yapı ve Kredi Bankası'ndan Borsa'ya gönderilen açıklamada, ilgili yasa çerçevesinde, bankanın Denizli şubesine borçlu Tümteks Tekstil Sanayi ve Ticaret A.Ş. ve Boyasan Tekstil Sanayi ve Ticaret A.Ş. ile aralarında Yapı Kredi Bankası'nın da bulunduğu Alacaklı Bankalar arasında Finansal Yeniden Yapılandırma Sözleşmesi'nin FYYS imzalandığının kamuya açıklandığı hatırlatıldı. 
     Açıklamada, Tümteks ve Boyasan'ın özel durum açıklamalarında, sözleşme kapsamında 2005 yılı Ocak ve Temmuz aylarında yapılacak ödemelerle ilgili olarak bankalarla görüşmelerin devam etmekte olduğu ve bu ödemelerin 31 Temmuz 2005 tarihinden başlamak üzere yeniden taksitlendirilmesinin planlandığı hususlarına yer verildiği belirtilerek, ''Bahse konu taksit ödemeleri 1 Ağustos 2005 tarihi itibariyle hesaplara intikal etmemiştir. Lider banka sıfatıyla bankamızın Alacaklı Bankalar Konsorsiyumu'nu toplantıya çağırması kararlaştırılmıştır'' denildi. 
     Bu arada, Tümteks ve Boyasan'ın Borsa'da işlem gören hisseleri, şirketlerden konuya ilişkin ek açıklama istenmesi nedeniyle geçici olarak işleme kapatıldı. 
     
</TEXT>
</DOC>
