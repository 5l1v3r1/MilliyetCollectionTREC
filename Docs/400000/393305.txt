<DOC>
<DOCNO> 393305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sondun06.html </URL>
<DATE> 2005/11/09/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Fransa'da sokağa çıkma yasağı tepkilere yol açtı 
</HEADLINE>
<TEXT>

     
     Saadet ORUÇ PARİS Fransa , DHA 
     
FRANSA'da son günlerde meydana gelen şiddet olaylarının ardından yürürlüğe giren Olağanüstü Hal Yasası uyarınca, sokağa çıkma yasağı uygulaması tepkilere yol açtı. 
     Sokağa çıkma yasağı uygulamasına tepki duyan bazı Fransız vatandaşları, yasanın kabulünden duydukları rahatsızlığı dile getirerek, yasanın savaş durumunda uygulandığını söyledi. Yeşiller Partisi, Komünist Partisi ve İnsan hakları yetkilileri ise yaşananların bir savaş’ değil, sosyal kriz’ olduğunu belirterek, Olağanüstü Hal Yasası'na karşı çıktıklarını ifade etti. 
     Paris'in Belleville semtinde de İçişleri Bakanı Nicolas Sarkozy'e ve hükümetin almaya başladığı tedbirlere yönelik tepkiler oldu. DHA muhabirine konuşan Cezayirli bir genç, Sarkozy'nin müslümanlara hayvan’ muamelesi yaptığını öne sürdü. Cezayirli genç, Fransa'nın Yahudilerle Müslümanlara uyguladığı çifte standardı eleştirerek, Sokağa çıkma yasağı halka değil, Sarkozy'ye uygulanmalıdır.'' dedi. Belleville sakini Cezayirli, Fransa'nın başörtüsü yasağına da vurgu yaparak, 15 yaşındaki kızları g-stringle, dövmelerle, burunlarında piercing ile görünce daha çok rahatsız oluyorum. Bunlara izin var, ama bizim başörtümüze izin yok.'' diye konuştu. 
     Öte yandan, 15 yıl önce Müslümanlığı seçerek İdris’ adını alan Fransız Pascal ise Fransa'da müslümanlara karşı hiçbir tepki olmadığını öne sürdü. Sakalı ve takkesiyle dikkat çeken İdris Pascal, banliyölerdeki gençlerin İslam'ı dinleseler bu duruma gelmeyecekleri yorumunu yaparak, İslam, şiddeti yasaklar.'' dedi. 
     Belleville semtinde, Çinli, Arap, Türk, Afrikalı ve Balkanlı göçmenler yaşıyor. Polisin sık sık kimlik kontrolü yaptığı, gençleri takip ettiği bu semtte, polis denetimlerinin arttığı da gözlendi. 
     
     LE MONDE İYİ BİR MESAJ VERMİYORSUNUZ 
     Fransa'nın saygın gazetelerinden Le Monde, Onların büyükbabalarına uyguladığınız yasayı onlara da uygulayarak iyi bir mesaj vermiyorsunuz.'' dedi. 
     Le Monde başyazısında, Başbakan Dominique de Villepin'in bir devlet adamında olması gereken sinirlere sahip olmadığı yorumunu yaptı. Gazete başyazısında Villepin'in soğukkanlılığını kaybettiğini ifade etti. Le Monde, Kamu yaşamımızın en kötü anlarından birinin yasası'' olarak tanımladığı 1955 Olağanüstü Hal Yasası ile banliyö gençlerine 50 yıl önce büyükbabalarına davranıldığı gibi davranılacağı mesajının verildiğinin altını çizdi. 
     
     18 YAŞINDAN KÜÇÜKLERİN SOKAĞA ÇIKMASI YASAK 
     12 gündür devam eden, 6 bin'e yakın arabanın yakıldığı, 1000'den fazla kişinin gözaltına alındığı ve 270 sitenin doğrudan etkilendiği banliyö olaylarını kontrol altına alamayan Fransız hükümeti, 1955 Nisan ayında Cezayir olayları sırasında uygulanmak üzere çıkarılan bir yasayı gündeme getirerek olağanüstü hal kararı aldı. Buna göre, valilere gerekli görüldüğü takdirde sokağa çıkma yasağı ilan etme yetkisi verilecek. Bu karar, vakit geçirmeksizin uygulamaya konuldu. Belirli saatler arasında 18 yaşından küçüklerin sokağa çıkmaları yasaklandı. 
     
</TEXT>
</DOC>
