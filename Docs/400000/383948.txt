<DOC>
<DOCNO> 383948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sonspo22.html </URL>
<DATE> 2005/10/04/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Eski futbolcu Ahmet Çay, kalp krizi sonucu öldü... 
</HEADLINE>
<TEXT>

     Birinci Futbol Ligi'nde, 1978-1984 yılları arasında top koşturan ve halen Kozan Belediyespor'da kaleci antrenörü olarak görev yapan Ahmet Çay, geçirdiği kalp krizi sonucu öldü. 
     Futbola Kozanspor'da başlayan ve 1978 yılında Birinci Lig takımlarından Orduspor'a transfer olan, 1982-1984 yılları arasında Diyarbakırspor'da görev alan Ahmet Çay, Fenerbahçe ile yaptıkları karşılaşmada, rakip takımın sakatlanan futbolcusu Cemil Turan'ı kucağına alarak, tedavisi için saha kenarına taşıması dolayısıyla günümüz ''fair play''inin örneğini göstererek göz doldurmuştu. 
     Adana'nın Kozan İlçesi'nde, evinde bulunduğu sırada, geçirdiği kalp krizi sonucu ölen Ahmet Çay 57 için kulüp binası önünde ve evinde tören düzenlendi. 
     Ailesi ve yakınlarıyla Türkiye Futbol Antrönerleri Derneği Adana Şube Başkanı Ali Hoşfikirer, ASFK Başkanı Ali Gülleri, Futbol Federasyonu Adana Bölge Müdürü Mustafa Çürük, Kozan Belediye Başkanı Kazım Özgan, Kozan Belediyespor Kulüp Başkanı Yusuf Bilgili ve çok sayıda futbolcu ile vatandaşın katıldığı törenlerin ardından cenaze toprağa verilmek üzere Kozan Şehir Mezarlığı'na götürüldü. 
     
</TEXT>
</DOC>
