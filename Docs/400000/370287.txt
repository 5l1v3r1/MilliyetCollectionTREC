<DOC>
<DOCNO> 370287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/sonsiy13.html </URL>
<DATE> 2005/08/16/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
DEHAP kendini feshetti 
</HEADLINE>
<TEXT>

     ANKARA ANKA 

      DEHAP Parti Meclisi ve İl Başkanları’nın, partinin kendini feshederek Demokratik Toplum Hareketi’ne DTH katılma kararı aldığı öğrenildi. 
     DEHAP Parti Meclisi ve İl Başkanları, çalışmaların askıya alınarak DTH’ye katılma gündemiyle Parti Genel Merkezi’nde toplandı. Edinilen bilgiye göre, tek gündem maddesiyle toplanan il Başkanları ve PM’nin açılış konuşmasını yapan Genel Başkan Tuncer Bakırhan, partinin misyonunu tamamladığını ve DTH’ye katılması gerektiği yönünde görüşlerini açıkladı. 
     Bakırhan, Başbakan Tdayyip Erdoğan’ın Diyarbakır gezisine de konuşmasında yer verirken, "Ama maalesef 6 yıllık süreç körler ve sağırlar diyalogu şeklinde devam etti. Bu süreçte hükümetin ve devlet ile birlikte demokratik kamuoyunun bunu yaratamaması yeni bir süreci beraberinde getirdi. Bu süreçte yeniden silahlar konuştu. Sürecin barışa evrilmemesi üzerimize düşen sorumluluğu yeterince yerine getirmediğimizi gösteriyor" diye konuştu. Bakırhan, yeni bir sürecin başladığına işaret ederek, "Tıkanan süreç son yaşanan gelişmeler ile aşılmaya çalışılıyor. Yaşanan çatışmalar, silahların artık çözüm olmadığını gösterdi. Yeni süreç ile birlikte hükümetin, uluslar arası kamuoyunun, demokratik çevrelerin Kürt sorununu tartışmaya başladıklarını, iyi ya da kötü bir takım çözümler geliştirmeye çalıştıklarını hep birlikte gördük. Bunun en iyi örneği hükümetin ortaya koyduğu tavırdır" ifadelerini kullandı. Bakırhan, birkaç gün öncesine kadar Türkiye’de sivil darbeye benzer bir durumun olduğunu öne sürerek, "Hükümetin ve Genelkurmay’ın tavrında meydana gelen değişiklik yeni sürecin başlamasıdır. Bu süreçte inkar ve imha ile sorunun gerçek muhataplarının dışında çözülmeyeceği görüldü" dedi. Konuşmasında "Hükümetin söyleyeceğini söyleyerek sorunu tanıdığını" dile getiren Bakırhan, "Hükümet 80 yıllık politikaların dışında yeni şeyler söyledi. Sadece bu söylenenler ile bırakılırsa bize ve demokratik kamuoyuna yönelik yeni bir imha ve saldırının başlangıcı olabilir. Bize düşen bu süreci iyi okuyup, hükümetin gerekenleri yerine getirmesi için yoğun bir çaba göstermemiz gerekir" diye konuştu. Bakırhan konuşmasını şöyle sürdürdü 
     "Bu AKP’nin son 3 yıldır verdiği sözleri yerine getirmediğinin göstergesidir. Köşe yazarlarının söyledikleri gerçekleri yansıtmıyor. Asıl oy ve taban kaybeden AKP’nin kendisidir. Hadi biz gitmeyin dinlemeyin dedik, bu bizim tabanımız üzerinde etkili oldu. Ama Diyarbakır’da yüzde 34 oy alan AKP’ye oy verenlerin gitmemesini iyi okumak lazım. 
     Dolayısıyla oy kaybeden AKP’dir, her şeye rağmen oy kazanan demokratik Kürt hareketidir." 
     
     MUHATAP DEMOKRATİK KÜRT HAREKETİ 

     Bakırhan, aydınların Başbakan Erdoğan ile yaptığı görüşmeye de değinerek, sorunun muhatabının Demokratik Kürt Hareketi olduğunu ileri sürdü. Bakırhan, "Gelinen noktada Türkiye’de aydınların sorunun gerçek muhatapları ile sorunun çözülmesi için çaba harcamaları gerekir. Dolayısıyla bu sorunun muhatapları Türkiyeli aydınlar değildir. 
     Önemsiyoruz, hep beraber yapılacak en önemli şey bu sorunun muhataplarını işaret etmeleridir" dedi. 
     
     CHP KIZIL ELMACI 

     Tuncer Bakırhan, CHP’nin Kürt sorunu konusunda takındığı tavrı da eleştirerek, "CHP’nin gittiği yol Kızıl Elmacıların yoludur" dedi. Bakırhan sözlerine şöyle devam etti 
     "CHP’nin ve Baykal’ın açıklaması ırkçı şoven güçleri sokağa davet ediyor. Irkçı şoven güçler ile demokratik güçler arasında çatışma yaşanmasına davet ediyor. 1921 Anayasası’nda Bugün AKP’nin dile getirdiği birçok şey içeriyor. Cumhuriyetin kuruluşunda Lazı, Çerkezi, Kürdü ve Türkünü kabul eden bir yaklaşım var. Baykal Cumhuriyetin ilkelerini iyi okumalıdır." 
     
</TEXT>
</DOC>
