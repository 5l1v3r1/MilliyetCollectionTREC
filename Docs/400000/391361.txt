<DOC>
<DOCNO> 391361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sondun29.html </URL>
<DATE> 2005/11/01/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Abbas'ın konvoyu birkaç dakikayla kurtuldu İsrail'den hava saldırısı 
</HEADLINE>
<TEXT>

     İsrail'in Gazze'ye düzenlediği hava saldırısında, radikal Filistin örgütlerinden El Aksa Şehitleri Tugayı'nın bir üst düzey üyesiyle birlikte, Hamas örgütünün üst düzey üyelerinden birinin de öldüğü bildirildi. 
     Gazze'deki Cebeliye mülteci kampına düzenlenen İsrail hava saldırısında, Hamas örgütünün üst düzey üyelerinden Fevzi Ebu Kara'nın da öldüğü açıklandı. 
     Bölgeden gelen ilk haberlerde, içinde radikal Filistin örgütlerinden El Aksa Şehitleri Tugayı'nın üst düzey üyesinin bulunduğu bir aracın vurulduğu, saldırıda biri örgütün üst düzey üyelerinden olan Hasan Mahdun ile birlikte bir kişinin daha öldüğü kaydedilmişti. 
     Hastane yetkilileri de, İsrail'in hava saldırısında 9 kişinin de yaralandığını açıkladı. 
     Bu arada Filistin güvenlik yetkilileri, İsrail füzelerinin hedef alınan aracı vurmasından birkaç dakika önce bölgeden içinde Filistin lideri Mahmud Abbas'ın bulunduğu konvoyun geçtiğini bildirdi. 
     Öte yandan İsrail'in saldırısından sonra Hamas örgütü ve El Aksa Şehitleri Tugayı intikam yemini etti. 
     Hamas'ın sözcüsü Müşir El Masri, yaptığı açıklamada, '' İsrailliler işledikleri suçun bedelini ağır ödeyecek'' dedi. 
     Hava saldırısından sonra cesetlerin götürüldüğü hastane önünde toplanan onlarca El Aksa Şehitleri Tugayı üyesi havaya ateş ederek, ''İntikam, intikam'' diye bağırdı. Örgütün sözcüsü de hastane önünde elinde silahla yaptığı açıklamada, ''İntikamımız suçun büyüklüğüne denk olacak'' dedi. 
     İsrail geçen haftalarda, Filistinli militanların intihar ve roket saldırılarının ardından militanlara yönelik suikast operasyonlarını yeniden başlatmıştı. 
     
</TEXT>
</DOC>
