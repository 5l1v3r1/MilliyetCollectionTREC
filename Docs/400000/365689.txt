<DOC>
<DOCNO> 365689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/son/sonspo02.html </URL>
<DATE> 2005/07/30/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Volkan'ın moral hocası Rüştü 
</HEADLINE>
<TEXT>

     Barcelona’dan bir yıllığına daha kiralanan Rüştü, yine ikinci kaleci durumuna düşen Volkan’la başbaşa görüşüp, destek verecek. 
     
     Hayal kırıklığı yaşadı 
     Daum’la elde edilen ilk şampiyonlukta kaleyi korumasına karşın, geçen sezon Alman hocanın ısrarlı istekleri sonucu Rüştü’nün transfer edilmesiyle birlikte ikinci sıraya düşen Volkan, bir kez daha aynı duruma düşmenin sıkıntısını yaşıyor. Sezon başı hazırlıklarında Rüştü’nün durumunun belirsizliğini korumasının kendisini olumsuz etkilediğini sık sık dile getirip, Kafam rahat değil'' diyen genç file bekçisi, milli kalecinin geri dönüşüyle birlikte büyük moral bozukluğu yaşadı. 
     
     Alınmasını o istemişti 
     Takımın birinci kalecisi olmayı umarken, hayal kırıklığına uğrayan Volkan’ın bu durumdan kurtulması için en büyük yardımı ise, onun bu duruma düşmesinde bir numaralı etken olan Rüştü yapacak. Genç kaleciyle birebir görüşmeler yapacak olan milli file bekçisi, kendisine arka çıkıp, kafasını takmamasını isteyecek. Kartalspor’dan transfer edilmesi için yöneticilere önerdiği Volkan’ın çok iyi bir kaleci olduğunu her fırsatta vurgulayan Rüştü, arkadaşının moralini düzeltmeye çalışacak. 
     
     Bu akşam kale onun 
     Almanya kampı sırasında Daum’un, Çok ciddi çalışıyor ve işini iyi yapıyor'' sözleriyle destek verdiği Volkan, Rüştü sezon başı hazırlıklarına katılmadığı için bu akşam oynanacak Everton maçında kaleyi koruyacak. Sezonun ilk haftalarında da genç file bekçisinin görev yapması bekleniyor. Bu arada Alman hocanın, sezon başı hazırlıklarında yer almayan Rüştü için özel program yapacağı, yoğun çalışmalarla bir an önce form tutmasını sağlamak istediği kaydedildi. 
     
</TEXT>
</DOC>
