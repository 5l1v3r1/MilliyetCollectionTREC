<DOC>
<DOCNO> 390088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sondun22.html </URL>
<DATE> 2005/10/27/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Gayri resmi AB zirvesi başladı... 
</HEADLINE>
<TEXT>

     Avrupa Birliği'nin dönem başkanlığını yürüten İngiltere'nin başkenti Londra'da düzenlenen gayri resmi devlet ve hükümet başkanları toplantısı başladı. 
     AB liderlerinin, küreselleşme sonucu ortaya çıkan ekonomik zorlukları, AB bütçesini, göç sorunlarını konuşacakları zirveye, Başbakan Recep Tayyip Erdoğan'ın da öğlen saatlerinde katılması bekleniyor. 
     Başbakan Erdoğan'ın AB devlet ve hükümet başkanlarının Londra zirvesi için hazırlanan aile fotoğrafında yer alması, liderlerle birlikte öğle yemeğine katılması ve dönem başkanı İngiltere'nin Başbakanı Tony Blair ile ikili görüşme yapması öngörülüyor. 
     Erdoğan'ın zirve çerçevesindeki temaslarının ardından, zirvenin yapıldığı Hampton Court Palace yakınında veya kaldığı otelde bir basın toplantısı düzenlemesi de bekleniyor. 
     İngiltere Başbakanı Blair, 25 AB üyesi ülkenin devlet ve hükümet başkanlarını saat 09.00'dan itibaren Hampton Court Palace girişinde karşıladı. 
     Zirvenin, akşam saatlerinde, Blair tarafından yapılacak basın toplantısıyla sona ermesi bekleniyor. 
     Blair, zirve öncesinde yaptığı açıklamalarda, dönem başkanı olarak, 2007-2013 yıllarını kapsayan AB bütçesi üzerinde, başkanlık görevini devretmeden bir uzlaşma zemini sağlayabileceklerine inandığını bildirdi. 
     Tony Blair ayrıca, AB liderlerinin önüne yeni bir terörle mücadele stratejisi koyacaklarını ve bunun üzerinde de dönem başkanlığının son zirvesinde bir uzlaşma ümit ettiğini kaydetti. 
     AB zirvesine ev sahipliği yapan Londra'da uygulanan güvenlik önlemleri de dikkat çekiyor. 
     Polisin bütün ana metro istasyonlarında olağanüstü önlemler uyguladığı başkentte, AB liderlerinin konvoylarının geçtiği güzergahlar trafiğe kapatıldı. 
     
</TEXT>
</DOC>
