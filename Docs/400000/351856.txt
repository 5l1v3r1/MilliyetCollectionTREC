<DOC>
<DOCNO> 351856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sonsiy09.html </URL>
<DATE> 2005/06/14/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Fransız Girişimciler Hareketi Referandum 3 Ekim'e engel değil 
</HEADLINE>
<TEXT>

     Fransız Girişimciler Hareketi MEDEF 
     International Başkanı Louis Schweitzer, Fransa’daki referandumun, Türkiye’nin 3 Ekim’de müzakerelere başlamasında engel oluşturmayacağını söyledi. 
     Başbakan Recep Tayyip Erdoğan, Schweitzer ve beraberindeki heyet ile TÜSİAD Başkanı Ömer Sabancı’yı, Başbakanlık Merkez Bina’da kabul etti. 
     Sabancı, başlangıcında kısa bir görüntü alınmasına izin verilen ve basına kapalı gerçekleşen görüşmenin ardından gazetecilere yaptığı açıklamada, Schweitzer ve beraberindeki heyetin, görüşmeden memnun ayrıldığını düşündüğünü kaydetti. 
     Türkiye’nin en büyük sorunlarından birisinin işsizlik olduğuna işaret eden Sabancı, bu sorunun ancak yerli ve yabancı sermayenin Türkiye’ye daha fazla yatırım yapmasıyla çözülebileceğini belirtti. 
     Sabancı, bu ziyaretlerin, Türkiye’nin işsizlik sorununu çözmede orta ve uzun vadede çok yararlı olacağını ifade ederek, geçen hafta Lüksemburg’ta AB üyesi ve aday ülkelerden işadamlarının yer aldığı Avrupa İşveren Konfederasyonlar Birliği’nin toplantısına katıldığını anımsattı. 
     Ömer Sabancı, "Avrupa’daki yatırımcıları Türkiye’ye çekmemiz ve işsizliğe bir çözüm bulmamız gerekiyor" dedi. 
     
     "TÜRKİYE’NİN MÜZAKERELERE BAŞLAMASINI BEKLİYORUZ" 
     Schweitzer de Fransa’daki referandumun, Türkiye’nin 3 Ekim’de müzakerelere başlaması için bir engel oluşturmayacağını vurguladı. 
     Fransız iş dünyası olarak, Türkiye’nin 3 Ekim’de tam üyelik müzakerelerine başlamasını beklediklerini belirten Schweitzer, dün ve bugünkü temaslarının, çok başarılı geçtiğini anlattı. 
     Schweitzer, görüşmede, Fransa’daki referandum sonucunun gündeme gelip gelmediğine ilişkin bir soruya, "Evet gündeme geldi. MEDEF politik bir kuruluş değil. Dolayısıyla biz daha çok iş konularıyla ilgili hususları dile getirdik. Ama şunu söylemem lazım Bu konular, Türkiye’nin çalışması, ilerlemesiyle ilgili konular değil, biz bunları birbirinden ayırıyoruz" karşılığını verdi. 
     Görüşmeye, Devlet Bakanı ve Başbakan Yardımcısı Abdüllatif Şener, Devlet Bakanı Ali Babacan, Maliye Bakanı Kemal Unakıtan ve Başbakanlık Sözcüsü Akif Beki de katıldı. 
     
</TEXT>
</DOC>
