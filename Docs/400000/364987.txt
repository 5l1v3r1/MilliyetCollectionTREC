<DOC>
<DOCNO> 364987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sondun14.html </URL>
<DATE> 2005/07/28/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
İngiltere'de Müslümanlara ve Asyalılara saldırılar arttı 
</HEADLINE>
<TEXT>

     İngiltere'de terör saldırılarının ardından, bu ülkede yaşayan Müslümanlara ve Asyalılara yönelik ırkçı saldırılarının arttığı açıklandı. 
     İslami İnsan Hakları Komisyonu sözcüsü, kendilerine gelen ihbarların, bu tür saldırılarda 13 kat artış olduğunu ortaya koyduğunu bildirdi. 
     Müslümanların Güvenliği Forumu tarafından yapılan açıklamada da artışın bir önceki yıla göre yüzde 500 oranında olduğu belirtildi. 
     Polis teşkilatı ise saldırılarda büyük artış görüldüğünü doğrularken, herhangi bir rakam vermekten kaçındı. 
     Teşkilat sözcüsü Rob Beckley, BBC'ye yaptığı açıklamada, bu tür saldırıların terörü yaratanların amacına hizmet ettiğini belirtirken, polisin Müslüman ve Asyalıları korumak için elinden geleni yapacağını söyledi. Bu tür saldırıların önlenmesi gerektiğini belirten Beckley, bu konuda kararlı bir tutum izleyeceklerini ifade etti. 
     İngiltere'deki Müslümanlar tarafından kurulan sivil toplum kuruluşlarından yapılan açıklamalarda da ırkçı saldırılara karşı Müslüman toplumun korunacağına dair kararlılık dile getirildi. 
     Müslümanların Güvenliği Forumu sözcüsü, ''İngiliz halkı ve medyasında bütün Müslümanları teröristlerle aynı kefeye koyan bir kesimin bulunduğuna'' işaret ederek, ''7 Temmuz saldırılarından bütün Müslümanlar sorumlu tutulamaz. İngiltere'de yaşayan Müslümanlar kurban edilmelerine ve daha fazla suça itilmelerine izin vermeyecektir'' dedi. 
     İslami İnsan Hakları Komisyonu Başkanı Mesud Shadjareh de daha önce İngiltere'de Müslümanlara yönelik haftada 6-7 saldırı olurken, bu sayının bir anda haftada 170'e yükselmesinin ''bazı kesimlerde intikam duygusunun varlığını göstermeye yettiğini'' söyledi. 
     Shadjareh, masum Müslümanların işlemedikleri suçlardan sorumlu tutulmalarına izin verilemeyeceğini söyledi. 
     
</TEXT>
</DOC>
