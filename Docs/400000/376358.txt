<DOC>
<DOCNO> 376358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sondun38.html </URL>
<DATE> 2005/09/07/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Avusturya, Ermenistan-Azerbaycan arasında arabulucu 
</HEADLINE>
<TEXT>

     Avusturya Dışişleri Bakanı Ursula Plassnik, Ermeni işgali altındaki Yukarı Karabağ ile ilgili olarak Azerbaycan ile Ermenistan arasında yıllardır süren sorunun çözümü için ''arabululuculuk yapacaklarını'' bildirdi. 
     Resmi ziyaret için Viyana'da bulunan Azerbaycan Dışişleri Bakanı Elmar Memmedyarov ile düzenlediği ortak basın toplantısında AA muhabirinin sorusunu yanıtlayan Plassnik, ülkesinin Avrupa Güvenlik ve İşbirliği Teşkilatı AGİT ve Birleşmiş Milletler çerçevesinde Yukarı Karabağ sorununa çözüm bulunabilmesi için yoğun faaliyet gösterdiğini anımsattı. 
     Plassnik, ''Bizim bu konudaki girişimlerimizi ve söylemlerimizi Azerbaycanlı dostlarımız yakinen biliyorlar. Bu çerçevede sivil toplum örgütlerinin düzenlediği bazı toplantıları ve basın yayın organlarının girişimlerini destekliyoruz. Bundan sonra da uzun süredir dondurulan bu sorunun çözümü için girişimlerimizi sürdüreceğiz ve ortak çözüm bulanabilmesi için çalışacağız'' dedi. 
     Memmedyarov da ülkesinin topraklarının yüzde 20'sinin Ermenistan işgali altında bulunduğunu anımsatarak, yıllardır topraklarını terk etmeye zorlanan bir milyon Azerbaycanlının tekrar topraklarına kavuşabilmesi için Yukarı Karabağ sorununa adil çözüm bulunması gerektiğini söyledi. 
     Avusturya ile aralarında dostça ilişkiler bulunduğunu söyleyen Memmedyarov, özellikle ekonomik ilişkileri geliştirmek istediklerini ve Avusturyalı yatırımcıları Azerbaycan'da yatırım yapmaya çağırdıklarını kaydetti. 
     Avusturya Havayolları'nın AUA Bakü'ye haftada 5 sefer yaptığını belirten Memmedyarov, Azerbaycanlı işadamlarının da Avusturya'da yatırım yapmalarına olanak tanınmasını beklediklerini belirtti, Merkezi Viyana'da bulunan AGİT Genel Kurulu toplantısına da katılarak Yukarı Karabağ sorununu anlatan Memmedyarov, üye ülkelerin temsilcilerinin sorularını yanıtladı. 
     Memmedyarov, Plassnik'in onuruna verdiği öğle yemeğine katıldıktan sonra bugün akşam saatlerinde ülkesine dönmek üzere Viyana'dan ayrılacak. 
     
</TEXT>
</DOC>
