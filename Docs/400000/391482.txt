<DOC>
<DOCNO> 391482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sonspo23.html </URL>
<DATE> 2005/11/01/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Fatih Terim Türk Milli Takımı almanya'da olmayı hak ediyor 
</HEADLINE>
<TEXT>

     Milli Takımlar Teknik Direktörü Fatih Terim, ''Türk Milli Takımı gerek gücü, gerekse oynadığı futbolla 2006 yılında Almanya'da olmayı hak ediyor'' dedi. 
     Fatih Terim, Futbol Federasyonu'nun aylık resmi yayın organı Tam Saha Dergisi'nin Kasım sayısında yer alan röportajında, ''Futbol Federasyonu'nda Milli Takımlar Sorumlusu olarak göreve geldiğimiz ilk günden bu yana, Türk Milli Takımı'nın 2006 Dünya Kupası'nda yer alması gerektiğini dile getirdik. Biliyor ve inanıyorduk ki, Türk Milli Takımı gerek gücü gerekse oynadığı futbolla 2006 yılında Almanya'da olmayı hak ediyor'' diye konuştu. 
     Göreve gelmeleriyle birlikte kamuoyunda oluşan başarı beklentisi ve Türk halkının kendilerine verdiği desteğin en büyük güç kaynakları olduğunu belirten Terim, ''Federasyonumuzun tüm çalışanlarının manevi desteği yanı sıra, başta Başkan Dr. Levent Bıçakcı olmak üzere yönetim kurulumuzun tüm üyelerinin bizlere sağladığı imkanlar başaracağımıza olan inancımıza güç kattı'' dedi. 
     
     ''ÖNCELİKLİ HEDEF 2006 DÜNYA KUPASI 
     Play-off'a kalabilmek için göreve geldikten sonra oynadıkları 3 maçta 7 ila 9 puanın kendilerine yeteceği öngörüsünde haklı çıktıklarını vurgulayan Terim, muhtemel rakipler hakkında bilgi sahibi olduklarını kaydederek, ''Basınımızda yer alan haberlerin aksine, eğer bir tercihte bulunmamız gerekirse, sıralamamız Slovakya, İsviçre ve Norveç şeklindeydi'' dedi. 
     Kura çekiminde İsviçre ile eşleşmenin hemen ardından bu maçın hazırlıklarına başladıklarını, milli maç organizasyonu ile ilgili her bir ayrıntıya dikkat ederek, büyük bir ciddiyetle çalışmalarını sürdürdüklerini anlatan Terim, şöyle konuştu 
     ''Grubunda hiçbir maçı kaybetmeyen İsviçre, yükselen grafiği ile dikkati çekiyor. Türk futbolunun en büyük sorunlarından biri olan rakibi küçümseme hastalığının bilincinde olan ekibimiz, her zaman olduğu gibi tüm ciddiyetiyle hazırlıklarına devam ediyor. 
     Rakibin gücünü önemseyen, rakibini ciddiye alan, ancak gözünde büyütmeyen bir anlayışla İsviçre maçına hazırlanacak olan Türk Milli Takımı'nın öncelikli hedefi 2006 Dünya Kupası'nda yerini almak olacaktır.'' 
     
     ARZULANAN MİLLİ TAKIM 
     Milli Takımlar Teknik Direktörü Fatih Terim, ''Asıl hedef, her turnuvaya, her şampiyonaya katılan Türk Milli Takımı yaratmak'' dedi. 
     Türk futbolunda, 1996 yılında İngiltere'de düzenlenen Avrupa Şampiyonası'na katılımla başlayan süreçte istikrarın en önemli kavram olarak öne çıkmakta olduğunu vurgulayan Terim, ''EURO 96 ile başlayan süreç, Fransa 98 Dünya Kupası'na katılamasak da EURO 2000 ve 2002 Dünya Kupası ile devam etti. EURO 2004'e gidemeyen Milli Takımımız, 2006 Dünya Kupası'na katılarak yeni bir başarı sürecini başlatacaktır'' diye konuştu. 
     Fatih Terim, sözlerini şöyle noktaladı 
     ''2005 Şampiyonlar Ligi final maçına ev sahipliği yapıp, aynı yıl Meridyen Cup organizasyonundan tam not alan ülkemiz, 2012 Avrupa Şampiyonası'nı ülkemizde düzenlemek için UEFA'ya başvurmuştur. Dileğimiz 2012 yılına kadar düzenlenecek her organizasyonda başarılarımızla yer alıp, 2012 yılında Türkiye'de düzenlemeyi arzuladığımız Avrupa Şampiyonası'nda kendi evimizde en büyük mutluluğu yaşamaktır.'' 
     
</TEXT>
</DOC>
