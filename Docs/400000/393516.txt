<DOC>
<DOCNO> 393516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sontur13.html </URL>
<DATE> 2005/11/09/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
YÖK protestosunda gözaltına alınanların 49'u adliyeye gönderildi 
</HEADLINE>
<TEXT>

     Kızılay’daki olaylı YÖK protestosunun ardından gözaltına alınan 50 kişiden 49’u sabah saatlerinde Ankara Adliyesi’ne gönderildi. 
     Gözaltına alınan eylemcilerle birlikte 32 adet molotof kokteyli, 100 adet cam bilye ve 4 sapan ele geçirildiği bildirildi. 
     Kızılay’da önceki gün YÖK’ü protesto etmek için toplanan bir grup eylemci polise taşla saldırmış, polisin biber gazı ile müdahale ettiği olaylarda 50 kişi gözaltına alınarak Ankara Emniyet Müdürlüğü Terörle Mücadele Şube Müdürlüğü’ne TEM gönderilmişti. 
     Emniyetteki işlemlerinin tamamlanmasının ardından sabah saatlerinde gruplar halinde Ankara Adliyesi’ndeki Adli Tıp Şube Müdürlüğü’nde sağlık kontrolünden geçirilen eylemcilerden, 40’ı Toplantı ve Gösteri Yürüyüşleri Kanunu’na muhalefet etmek, kamu malına zarar vermek, emniyet güçlerine mukavemet etmek suçlarından Ankara 11. 
     Ağır Ceza Mahkemesi’ne, 18 yaşından küçük 9 kişi ise aynı suçlardan çocuk mahkemesine sevk edildi. 
     Eylemcilerin adliyeye getirilmeleri sırasında çevik kuvvetin yoğun güvenlik önlemleri aldığı görüldü. 
     Bu sırada eylemciler, adliye koridorlarında sloganlar attılar ve türküler eşliğinde halay çektiler. 
     Konuyla ilgili TEM’de yapılan basın açıklamasında ise 07 Kasım Pazartesi günü saat 12.30 sıralarında Kızılay’da gerçekleşen YÖK protestosuna Ankara dışından kişilerin de katıldığı belirtilerek, eylemcilerin, güvenlik görevlilerine molotof kokteylleri ve sapanlarla bilye atarak saldıracakları duyumları üzerine gerekli güvenlik önlemlerinin önceden alındığı kaydedildi. 
     Açıklamada, olay günü Kızılay Ziya Gökalp Caddesi’nde toplanan yaklaşık 400 kişilik eylemci grubun basın açıklaması yaptıktan sonra dağılmaları uyarılarına rağmen, sapan ve kaldırım taşları ile güvenlik görevlilerine saldırdıkları, kaçarken de reklam panoları, cam bariyerler, trafik levhaları ile resmi ve sivil otomobillere zarar verdikleri, ayrıca yollarda ateş yaktıkları belirtildi. 
     Olaylarda, görevlilere saldırdıkları belirtilen 45 kişi, durumu şüpheli görülen 1 kişi ve eylemden önce Ankara Üniversitesi Cebeci Kampüsünde alınan bir istihbaratın değerlendirilmesi üzerine yakalan 4 kişi ile birlikte toplam 50 kişinin gözaltına alındığı kaydedildi. 
     Gözaltına alınan 9 kişinin yaşları küçük olduğu gerekçesiyle Çocuk Şubesi’ne teslim edildiği, durumu şüpheli görüldüğü için gözaltına alınan 1 kişinin de gerekli incelemelerin yapılmasının ardından savcılık talimatıyla serbest bırakıldığı belirtildi. 
     Gözaltına alınan kişilerin yapılan üst aramalarında 32 molotof kokteyli, 100 adet cam bilye, 1 adet plastik baret ve 1 çift inşaat eldiveni ile birlikte siyah sprey oto boyası, 1 adet maske, 2 pankart, 1 adet megafon, 10 adet bez maske, 10 adet fular, 4 adet şapka, 10 
     adet flama ve 5 adet sopa ele geçirildiği de kaydedildi. 
     Emniyet yetkilileri, olayların ardından yapılan hasar tespit çalışmalarında ilk belirlemelere göre, resmi ve sivil otomobillere yaklaşık 5 bin YTL tutarında zarar verildiğini, kaldırım taşları ile diğer pano ve levhalara verilen hasarın ise henüz tespit edilemediğini ifade ettiler. 
     
</TEXT>
</DOC>
