<DOC>
<DOCNO> 359777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/spor/spo06.html </URL>
<DATE> 2005/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Gövde gösterisi 
</HEADLINE>
<TEXT>


Gençlerbirliği beş futbolcuyu renklerine bağladı. İsveçli Risp ile Jardler'in yanı sıra Tolga, Hasan ve Bayram kulüp binasında üçer senelik sözleşmeye imza attı 

NECMİ KEPÇETUTAN 


Kızılcahamam kampını tamamlayan Kırmızı - Siyahlı takım beş futbolcuya aynı gün imza attırarak gövde gösterisi yaptı. İsveçli oyuncular Risp ve Jardler, Konyaspor'dan Hasan Uğur, Akçaabat Sebatspor'dan Bayram ve yuvaya geri dönen Tolga Doğantez, İkinci Başkan Atilla Aytek'in de katıldığı kulüp binasındaki törende 3'er yıllık resmi sözleşme imzaladı. 

Aytek iddialı 
Atilla Aytek imza töreninde yaptığı konuşmada genç ve tecrübeli isimlerden oluşan bir takım kurduklarını söyledi. Aytek, "Zaman darlığı yüzünden beş futbolcuya aynı günde imza attırdık. Bizim için hepsi ayrı bir değer. Yeni sezonda neler yapabileceğimiz Belçika kampında oynayacağımız maçlarda ortaya çıkacak. Geçmiş yıllardan daha iyi bir performans göstermek istiyoruz" dedi. 

İsveçliler umutlu 
İsveçli futbolcular Risp ve Jardler, Ankara'da güzel bir ortam bulduklarını belirtti. Tecrübeli oyuncular, "Herkes bize dostça yaklaşıyor. Tesisler de mükemmel. Başarılı olacağımıza inanıyoruz" diye konuştu. Tolga, Hasan Uğur ve Bayram ise "Hedefleri olan büyük bir kulübe geldik. Oynayacağımız futbolla bize güvenenleri mahçup etmeyeceğiz" ifadesini kullandı. Bu arada Teknik Direktör Ziya Doğan, Başkan İlhan Cavcav'la yaptığı görüşme sonrasında kadroda indirime gitti. Doğan Sami Gtari, Emrah ve Kemal Yıldırım'ı, Belçika kampı kadrosuna almadı. Bugün izin yapacak olan Kırmızı - Siyahlı takım yarın ikinci etap kamp çalışmaları için Belçika'ya hareket edecek. 


</TEXT>
</DOC>
