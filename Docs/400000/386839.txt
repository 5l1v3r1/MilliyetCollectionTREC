<DOC>
<DOCNO> 386839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/magazin/yazdud.html </URL>
<DATE> 2005/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Çarşılar sabaha kadar açık 
</HEADLINE>
<TEXT>


Üç Şerefeli Camii, alışverişte Ali Paşa Çarşısı, Selimiye Arasta Ramazan'da çok renkli, ciğer, köfte ve badem ezmesi yemeden dönmeyin, 300 camiden 50'si hizmette... 



Efendim, dün kaldığımız yerden devam ediyoruz. Çarşıdan sonra üç büyük tarihi eserden biri olan Üç Şerefeli Cami'ye gittim. Burayla ilgili güzel bir anım vardır NTV kameramanı Birol Çakan ve Vakıflar için özel çekim yapan başka bir kameraman arkadaşım Fatih Özdemir ile nefesimiz tıkanmıştı orada. Neden mi Üç kişi, aynı anda ama ayrı yollardan çıkmaya kalktık. Üç Şerefeli'nin buluştuğu üç yoldan en uzun olanını, 203 basamaklısını tercih edince ruhumuzu teslim ediyorduk az daha. Ebü'l Hayrat Hayırlar Babası sıfatıyla anılan 6'ıncı Osmanlı Padişahı II'inci Murat tarafından yaptırılmış. Buranın müezzini Süleyman Sert koyu bir POSTA okuyucusu çıktı, sohbet ettik. Üç Şerefeli Camii, mimari açıdan "merkezi büyük kubbeye geçişin" başlangıcı olmuş. Camiiyi inşa eden mimarın, Mimar Sinan'ın hocası olduğu söylenen Müslihiddin Ağa olduğuna dair iddialar var ama kesin olarak bilinmiyor. Rıfat Osman'ın 'Edirne Sarayları' adlı eserinde ise mimarın Amasyalı Ata olduğu yazılı. Üç Şerefeli Camii, mimarisinin ve devrinin en güzel sanat eserlerinden biri. Pencerelerinin üstündeki üçgen şekilli başlıklar içine döşenmiş eski Osmanlı çinilerinin büyük bölümü silinmiş ne yazık ki ve sadece iki pencere kalmış. Öğle namazını kılıp Bedesten'e uğradım. Buraya da mutlaka gidin. Dükkanlarda daha çok yün ve minik elektrikli aletler satılıyor. 'Köprü Kitapevi'nde patron Sırrı Özkayalar'la biraz sohbet ettim. İkinci kitabım 'Yüreğim Hala Biten Aşkımıza Ağlıyor'un satışlarını sordum. Çok talep varmış ama bir türlü siparişleri yerine getirememişler. Hemen yayıncımı, Alfa'nın genç patronu Vedat Bayrak'ı aradım. Onunla çalışmaktan gerçekten mutluyum, Vedat, güzel karısı İkbal ve minik oğulları Burak ile artık bir aile gibiyiz. Ardından, Edirne'nin en popüler tarihi çarşılarından olan, dükkanları vakfa ait Ali Paşa'ya girdim. Burası, 1992 yılında çıkan yangında kullanılamaz hale gelmiş, 5 yıl sonra ise restore edilerek tekrar hizmete açılmış. 1561 yılında Hersekli Ali Paşa tarafından Mimar Sinan'a yaptırılmış. Bir rivayete göre de Kırklareli'nde yapılacak bir camiye gelir sağlamak amacıyla yaptırılmış. Yapılmasının diğer bir amacı da kıymetli eşya satan altın, gümüş, vb. ticaret sahiplerini bir çatı altında toplamak ve bu insanları koruma altına almakmış. Yerli-yabancı turistlerin akınına uğrayan en popüler yerlerden biri Ali Paşa Çarşısı. Çarşıda 130 dükkan ve 6 kapı var. Kiralar 500 milyon-1 milyar arası. Ama Edirne'de yeterli lüks otel olmadığı ve yabancı turist de gelmediği için dükkan sahipleri zorda. Edirne'ye özgü meşhur mis kokulu meyva sabunları yapan şık bir mağazaya, Turkuaz'a uğradım. Ana-oğul Egemen-Şermin Ürenli çalıştırıyor. Eskiden, her gece burada yüz adet bekçi beklermiş malları. Yani 
o kadar kıymetliymiş. Şimdi ise mücevher, altın satan çok az. Bunlardan Gözde Kuyumculuk'un sahibi Fahreddin Dut ile konuştum. İşlerin çok tatsız olduğunu söyledi. Dut aynı zamanda ETSO Edirne Ticaret ve Sanayi Odası Yönetim Kurulu Üyesi. Çarşıda, kuzeyden güneye, bir demir kapıdan diğerine varmak tam bin adım. 

Dünyanın en iyi mutfağı 
Bir gün iftarımı buranın çok meşhur olan köftesi ile yaptım. Gerçekten müthiş leziz. Çınar Restoran'da yedim. İki köprü arası Edirne'de. Yanında getirilen beyaz soğanlar ise bir harika. Acı değil, şeker gibi. Burada soğan kokusuna aşırı hassas olan Yayın Yönetmen'im Rıfat'ım Ababay'ımın kulaklarını çınlattım. Edirne ili ve yöresinin enfes yemeklerini özellikle Ramazan'da tatmamak olmaz tabi. En popüler yemeği köfteyle birlikte tava ciğer, taze dana ciğerinin neredeyse kağıt inceliğinde doğranıp unlandıktan sonra kaynar ayçiçeği yağına atılmasıyla hazırlanıyor. Yanında kurutulmuş biberle servis yapılıyor. İstanbul'dan özel guruplar halinde Edirne'ye tava ciğerini yemeye gelenler varmış. Bu ciğerin üzerine ise buranın yine en püpüler tatlısı olarak badem ezmesi yemeniz şart çünkü enfes. En popüler restoranlar arasında ise Park, Lalezar, Villa, Ağa Köşkü başta geliyor. Bu arada cumartesi günkü sayfamda sizlere daha detaylı adresler vereceğim. Bu restoranların büyük çoğunluğu da iki köprü arasında hep. Efendim, bugünlük de bu kadar Sizleri Edirne'nin fahri turizm elçisi gibi çalışan 'Edirne'de tarih, kültür, inanç turu' ve 'Mimar Sinan, Edirne ve Selimiye' adlı kitapları bulunan sevgili Ayhan Tunca'nın rehber niteliğindeki notlarıyla baş başa bırakıyorum. Bu notlarda hiç bilmediğiniz Edirne'yi keşfedeceksiniz. Günü birlik bile giderseniz size lazım olacak. Final, kısmetse cumartesi günkü köşemde... Neler yer alacak, neler. Sevinçleriniz okyanuslar, üzüntüleriniz ise kum tanesi kadar olsun. Hoş kalın. 

Tarih, kültür ve inanç turu 
1 Türkiye'deki toplam pirinç üretiminin yüzde 40'ı, ve ayçiçek yağı üretiminin de yüzde 50'si Edirne'de gerçekleşir. 
2 Zamanla 300 kadar olan camii sayısı, şimdilerde 50 civarındadır. Padişahların yaptırdığı en eski cami olan Eski Camii Cami-i Atik , cami mimarisinde ilk denemelerin yaşandığı ilk üç şerefeli, ilk avlulu, tek kubbeye geçişin ilk örneği Üç Şerefeli Camii, Kırkpınar güreşlerinin yapıldığı ünlü Sarayiçi'ne neredeyse kuşbakışı olan Muradiye Camii, cami mimarisinde doruk noktası olarak nitelenen Selimiye Camii mutlaka gezilmeli. 
3 Gezi noktaları arasında Edirne'nin en yüksek noktası da sayılan 84 metrelik Buçuktepe'den, çıplak gözle Yunanistan ve Bulgaristan topraklarını görebilirsiniz. Burada, Balkan Savaşı'nın önemli anıları var. Ağaç kabuğu ve süpürme tohumundan ekmek yiyerek 153 gün süreyle kenti savunan Edirne Müdafii Şükrü Paşa'nın Anıt Mezarı ve Balkan Şehitleri Müzesi bunlardan sadece birkaçı. 
4 Her yıl, Hıdrellez'den bir gün önce bir çeşit Çingene Hıdrellezi sayılan Kakava Şenlikleri de Edirne'de yapılıyor. Şenlikler, güneş doğmadan önce çingenelerin kutsal saydığı Tunca Nehri'ne girmesiyle başlayıp gün boyu sürüyor. 
5 Edirne, günübirlik ticarette Yunanlar'la ilişkilerini her geçen gün geliştirmekte. Her gün ve günün her saatinde, özellikle Ali Paşa Kapalı Çarşısı'nda Yunanlı turistleri görebilirsiniz. Otomobillerinin tamiri için bile Edirne Sanayii Çarşısı'nı mesken tutmuş Yunanlılar.. Bulgarlar ise daha çok zeytin, soba ve sebze türü şeyler alıyormuş. 
6 TEM ile Edirne 230 kilometre. Otobüsler bu yolu 2 saat 15 dakikada alıyor. 
7 Selimiye Arastası, Ramazan ayında geceleri de açık. Edirne'nin çarşıları günün 24 saati, bayanların özgür ve korkusuzca gezebildiği mekanlar. 
8 Edirne'de oteller 2 yıldızlı. Ancak son yıllardaki talep 4 yıldızlı otel inşaatlarını da başlatmış. Efe Otel, Açıkgöz Otel, Balta Otel, Sultan Otel ve Rüstempaşa Kervansaray Otelleri yaklaşık 500 yatak kapasiteli. 
9 Edirne'deki Kaleiçi'nde yaşayan azınlıkların öyküleri hala dillerde. Gerçekten de burada Türk İslam, Rum, Musevi, Bulgar, Ermeni toplulukları yıllarca bir arada barış içinde yaşamış. Bu dağılımın Türkiye'de bir başka örneği yok. 
10 Edirne'nin mis sabunu genç kızların çeyizine konuyor. Yörenin ünlü hediyelik eşyası aynalı süpürge ve bu mis kokulu sabunlar. 

Köşebaşı Beylikdüzü'nde 

Efendim, sevgili Ali Akkaş'ın ortak olduğu, favori kebapçılarımdan Köşebaşı 8'inci dükkanını Beylikdüzü'nde açtı. TÜYAP Kitap Fuarı'na gittiğimde gördüm. Kaya Ramada Oteli'nin hemen altında. Muhteşem bir yer yapmışlar. Müdür Tayfun Bozkurt, şef Ali Osman Çakır, kaptan Erkan Adar, garson Ali Savaş, kasiyer Saygın Temelli, mutfak şefleri Mehmet Yıldırım ve Bayram Kuvetli ile iftar saatine kadar sohbet ettik. İftar mönüsü çok zengin. Kahvaltılıklarda yok yok Mercimek çorbası, taş fırında ıspanaklı pide, ki benim en sevdiğim çeşittir, gavurdağı salatası, süzme yoğurt, döner, çöp şiş, Adana kebap, tavuk şiş ve kanat... Tatlıları da güllaçtan dondurmalı irmik tatlısına kadar uzanan geniş bir yelpazede. Bu iftar mönüsü, limitsiz içecek ile kişi başı 35 YTL. Paket servisi de var. Telefon numarası 0212 886 66 99. 



</TEXT>
</DOC>
