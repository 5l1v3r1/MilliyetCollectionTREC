<DOC>
<DOCNO> 392878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sontur27.html </URL>
<DATE> 2005/11/07/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Etiler'de kumarhane operasyonu .. Yaşar Öz de gözaltına alındı 
</HEADLINE>
<TEXT>

     Etiler’de kumarhaneye dönüştürülen bir villaya yönelik düzenlenen operasyonda gözaltına alınan ve aralarında "Susurluk Davası" hükümlülerinden Yaşar Öz’ün de bulunduğu 39 kişi, poliste ifadeleri alındıktan sonra serbest bırakıldı. 
     İstanbul Asayiş Şube Müdürlüğü’nden alınan bilgiye göre, Etiler Tamburacı Sokak’ta işyeri gibi görünen bir villada kumar oynatıldığı ihbarını alan Ahlak ve Kumar Büro Amirliği ekipleri, dün akşam saat 22.00 sıralarında söz konusu villaya operasyon düzenledi. 
     Kumarhaneye dönüştürülen bu villada, 1 rulet masası, 1 rulet topu, 2 black jak masası, 2 yuvarlak oyun masası ve 30 deste oyun kağıdı ele 
     geçirildi. 
     Kapalı devre 7 adet kamerayla izlenen villada bulunan "Susurluk Davası" hükümlülerinden Yaşar Öz’ün de aralarında olduğu 40 kişi gözaltına alındı. 
     Şubeye getirilen Öz ve 10’u kadın 38 kişi, ifadeleri alındıktan sonra serbest bırakıldı. 
     İşyeri sahibi olduğu öne sürülen U.Z.Ç. 33 ise "kumar oynamaya yer temin etmek", "ülkeye sokulması ve bulundurulması yasak olan kumar aletleri bulundurmak" suçlarından hakkında yasal işlem uygulanmak üzere adliyeye sevk edildi. 
     
</TEXT>
</DOC>
