<DOC>
<DOCNO> 364683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/soneko14.html </URL>
<DATE> 2005/07/27/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Zeytin ve zeytinyağı ihracatı yüzde 122 arttı... İşte sektörlerde durum 
</HEADLINE>
<TEXT>

     Zeytin ve zeytinyağı ihracatı, bu yılın ilk yarısında geçen yılın aynı dönemine göre yüzde 122.1 artışla ihracatın en fazla arttığı sektör olurken, meyve ve sebze mamulleri ihracatında yüzde 10.7’lik gerileme yaşandı. 
     İhracatçı Birlikleri kayıt rakamlarından yapılan hesaplamaya göre, yılın ilk 6 ayında 192 milyon 123 bin dolar zeytin ve zeytinyağı ihracatı gerçekleştirilirken, bu sektörü yüzde 73 artışla fındık ve fındık mamulleri ihracatı izledi. Fındık ve mamulleri ihracatının tutarı 663 milyon 460 bin dolar oldu. 
     Aynı dönemde taşıt araçları ve yan sanayii ürünleri ihracatı yüzde 38.1 artarak, 6 milyar 728 milyon 250 bin dolar olarak gerçekleşti. 
     Kimyevi maddeler ihracatı, geçen yılın Ocak-Haziran dönemine göre bu yılın aynı döneminde yüzde 30.7 artışla 3 milyar 41 milyon 790 bin dolar, halı ihracatı yüzde 30.4 artışla 103 milyon 904 bin dolar olarak gerçekleşti. 
     
     YAŞ MEYVE-SEBZE İHRACATI 

     Bazı ülkelerle yaşanan sorunlara rağmen Türkiye’nin yaş sebze-meyve ihracatı da yılın ilk yarasında artmaya devam etti. 
     Bu yılın Ocak-Haziran döneminde Türkiye’nin yaş meyve-sebze ihracatı geçen yılın aynı dönemine göre yüzde 25.4 oranında artarak 688 milyon 694 bin dolara yükseldi. 
     Yaş meyve-sebze ihracatının yaklaşık yüzde 80’i Almanya, Avusturya, Belçika, Fransa, Hollanda, İngiltere ve İtalya’dan oluşan Avrupa Birliği ülkelerine yapıldı. 
     Geçen yılın ilk yarasında Türkiye 549 milyon 217 bin dolarlık yaş sebze-meyve ihracatı gerçekleştirmişti. 
     
     İHRACATI GERİLEYEN SEKTÖRLER 

     Yılın ilk 6 ayında meyve ve sebze mamulleri ihracatı, bir önceki yılın aynı dönemine göre yüzde 10.7 gerileme ile ihracatın en fazla düştüğü sektör olurken, sektörün ihracatı 77 milyon 860 bin dolar oldu. 
     Meyve sebze mamullerini yüzde 6.9 gerileme ile tütün ihracatı izlerken, 6 ayda 272 milyon 151 bin dolarlık ihracatı yapıldı. 
     
</TEXT>
</DOC>
