<DOC>
<DOCNO> 386382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/soneko51.html </URL>
<DATE> 2005/10/13/ </DATE>
<TIME> 21.35 </TIME>
<AUTHOR>  </AUTHOR>
<HEADLINE>
Bakan Güler "Elektrik santralleri özelleştirilecek" 
</HEADLINE>
<TEXT>

     Enerji ve Tabii Kaynakları Bakanı Hilmi Güler, "Önce elektrik dağıtımlarının, ardından da önümüzdeki yıl santralların özelleştirilmesine başlanacak" dedi. 
     Bakan Güler, Zonguldak'ın Çatalağzı Beldesi'nde kurulu bulunan Çatalağzı Termik Santralı'nda basına kapalı gerçekleştirilen "Termik Santrallar İşletme Müdürleri Değerlendirme Toplantısı"nın ardından verilen iftar yemeği sonrası gazetecilerle sohbet etti. 
     Santrallarda yerli kaynaklardan faydalanılmasına önem verdiklerini ve giderek artan kömür kullanımının söz konusu olduğunu belirten Güler, şöyle konuştu 
     "Türkiye'de arz güvenliği dediğimiz enerjinin devamlı temin edilmesi lazım. Toplantıda 15 termik ve 107 hidroelektrik santralın durumunu görüştük. Sezon başlamadan önce herkesi burada hazır ola çekmeye geldik. Santralların özelleştirilmesi gündemdedir. Önce elektrik dağıtımlarının ardından da önümüzdeki yıl santralların özelleştirilmesine başlanacak. Bunlara termik santrallar da dahildir. Özeleştirme İdaresi Başkanlığı bu çalışmaları yapıyor. Biz de onlara sektör bakanlığı olarak teknik yönünden yardımcı oluyoruz." 
     
     SİSTEM YAKLAŞIMI 
     Bakan Güler, maliyetleri düşürmek amacıyla, Elektrik Üretim A.Ş santrallarındaki fuel oilin toptan pazarlıkla alınmasını kararlaştırdıklarını ifade ederek, şunları kaydetti 
     "En uygun fiyatı verenden toptan alış yaparak maliyetleri düşüreceğiz. Enerjiyi bütün olarak değerlendiriyoruz. Bizim bakış açımızda kömür, doğalgaz ve su ayrı değil. Yönetimi tek elden yapan sistem kurduk. Başarımızın esas temeli bu sistem yaklaşımındadır. Suyun, kömürün, gazın ve paranın idaresi birleşince enerjinin yönetimi oluyor. Buna da sistem yaklaşımı diyoruz. Elektriğe 3 yıldır zam yapmıyoruz. Bunun enflasyonu düşürücü etki yapmasının yanısıra maliyetler artmadığı için sanayide de gelişmeler oldu." 
     
     "BARAJLAR ÖZEL SEKTÖRE AÇILDI" 
     Barajlar ve sulama tesislerinin Devlet Su İşleri tarafından yapılmasının zaman aldığına dikkati çeken Güler, şöyle dedi 
     "Çalışmaları özel sektöre sunduk. Şu anda 6 barajı, yarım kalmış yatırımı özel sektöre açtık. 5 yıl ödemesiz 10 yıl ödemeli taksit yapılıyor. Barajlar tamamlandığında bizim yaptığımız kısmın parasını taksitlerle ödüyorlar. Böylece daha kısa sürede yatırımları bitirmiş oluyoruz. Türkiye'de yeni kömür, su ve maden kaynaklarını araştırıyoruz, bu konuda seferberlik başlattık. Amacımız bütün su kaynaklarımızı 2023'e kadar tamamlamak. " 
     
     TAŞKÖMÜRÜ ÜRETİMİ 
     Güler, Türkiye Taşkömürü Kurumu'nun TTK özel sektöre kiralanan 22 sahasında çok iyi gelişmeler olduğunu da vurgulayarak, şunları söyledi 
     "Üretim iyi bir noktaya ulaştı. Daha önce düşünülen rakam neredeyse 3'e katlanmış durumda. Bu da bizi memnun ediyor. Kömür üretiminde Türkiye Kömür İşletmeleri ve TTK'da artış yapma durumundayız. Dünyadaki fiyatlarla rekabet edebilmemiz lazım. Bu konuda önlemleri birlikte alacağız yani işin sosyal, ekonomik ve teknik boyutu birlikte değerlendirilecek. Zonguldak bölgesine önem veriyorum. Daha önce kapanacak maden ocaklarını canlı ve hayatta tutuyoruz. Çünkü, dünyanın en kaliteli kömürlerinden biri burada, ancak verim noktasında zafiyet var." Bakan Güler'e bazı belediye başkanları madenci heykeli, kestane ve çeşitli hediyeler armağan etti. 
     Birinci Amatör Süper Ligi takımlarından Işıkspor yöneticileri de bakana adının yazılı olduğu forma sundu. 
     
</TEXT>
</DOC>
