<DOC>
<DOCNO> 367778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/spor/ygokce.html </URL>
<DATE> 2005/08/07/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Ossi'den özür dileyin 
</HEADLINE>
<TEXT>



Süper ligimiz açılışını erken yaptı. Hava sıcaklığı her yerde mevsim normallerinin üzerinde. Bu nedenle oynanan oyunun kalitesi de lig standardının altına düşebilir. Bunları anlayışla karşılayabiliriz. Ne var ki, yeni takımında ilk resmi maçına çakan Ali Tandoğan'ın profesyonellik ve sporculuk felsefesinin dışındaki davranış biçimini asla normal karşılayamayız. Ali Tandoğan, Ömer Ateş'in kendisine faul yaptığını iddia ederek yan hakemi uyardı. Bu hitabet biçiminin hangi sözleri içerdiğini bilmiyoruz. Ama olay yerine çağırılan İsmet Arzuman, yardımcısı Alper Ulusoy'dan aldığı bilgi ile cebinden sezonun ilk kırmızı kartını çıkardı. Şimdi bu durumu normal kabul etmek mümkün mü Ali Tandoğan, Beşiktaş'a katkıda bulunmak bir yana arkadaşlarını yalnız bırakıyor. Takımını eksiltiyor. Beşiktaş'ın oyun gücünü indirgiyor. Yattara'yı eleştirdiğimiz gibi Ali Tandoğan'ı da kınamalıyız. Üstelik bu adam ligin kalburüstü bir oyuncusu. Ama sorumluluk duygusu en sık elekten bile süzülüp aşağı düşecek kadar minik. 
Yine de 10 kişi kalan Beşiktaş'ı Ali Tandoğan olayı ile mazur görmenin anlamı yok. Çalımbay belli ki, sahaya yenilmemek felsefesiyle statik - durağan bir on bir çıkarmış. Bakmayın Youla - Ahmet Dursun'dan oluşturduğu çift santrfora. Takımın itip dürtmekten, rakibi kovalayıp bozmaktan başka hiçbir olumlu niyeti yok. Takımdaşlık duygusu yok. Takımın en iyilerinden Koray, Rıza hocanın oluşturduğu üçlü savunmanın içinde adeta hapis. Koray ancak Beşiktaş o saçma sapan golü yedikten sonra ileri çıkıp oyun kurgusuna katılıyor. Takımın lideri yok. Bütün hesaplar kontrol ve markaj üzerine yapılmış. 
Beşiktaş şimdilerde ellili yaşlarını süren Arjantinli Osvaldo Ardiles'ten de özür dilemeli. 1978 Dünya Kupası'nın starı sırtında 1 numarayı taşıyordu ve takımının gerçekten bir numaralı lideriydi. Şimdi aynı numarayı Saracoğlu efsanesine sığınarak Pancu gibi uyduruk ve gösteriş heveslisi bir oyuncuya veriyorsanız en azından Ardiles'e saygısızlık ediyorsunuz, demektir. Bırakın bir numarayı, Pancu numarayı bile hak etmiyor. 
Rıza hocanın jokeri Sergen... Onu göbeği ile yaşam biçimi ile eleştirebilirsiniz. Ama Beşiktaş'taki toplam kaliteye Sergen'in tek başına fazla geldiğini kimse yadsıyamaz. 
Kayserispor Nice'den Nijeryalı Agali'yi 450 bin Euroya almış. Beşiktaşlı dostlarımız yıldız peşinde koşarken böyle yetenekli gençleri neden görmezler. Gecenin karanlığında mı kalmıştı acaba Agali gibiler 



</TEXT>
</DOC>
