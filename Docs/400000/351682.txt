<DOC>
<DOCNO> 351682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/siyaset/axsiy02.html </URL>
<DATE> 2005/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan 2 ayda 6 gün ekranlardaydı 
</HEADLINE>
<TEXT>


CHP, Başbakan Erdoğan ve Deniz Baykal'ın son 2 aydaki 'medyada görünme' bilançosunu çıkardı. Buna göre 'medya pastasından' Erdoğan yüzde 81, Baykal ise yüzde 13 pay aldı 

Ezelhan Üstünkaya - Ankara 


CHP, magazin dünyasının isimlerine yönelik çalışmanın bir benzerini yaparak, Başbakan Recep Tayyip Erdoğan ile CHP Genel Başkanı Deniz Baykal'ın son 2 ayda ekranda ne kadar göründüğünü saptadı. 
CHP Parti Meclisi'ne PM sunulan rapora göre, Erdoğan ekranlarda 522 bin 63 saniye, yani 6 gün süreyle, Baykal da 78 bin 771 saniye 21.6 saat göründü. Medyayı yanlı davranmakla suçlayan rapora göre, Erdoğan'la ilgili 2 bin 998 haber yayımlandı ve çıkan haberlerin oranı yüzde 81.82 oldu. Aynı dönemde hakkında 479 haber yer alan Baykal da yüzde 13.09'da kaldı. 
Raporda, "Televizyonların yüzde 81.82 oranında kendisini haber yapmasına rağmen Erdoğan, halkın sorunlarını çözecek, milletin sırtındaki yükleri ve işsizliği azaltacak, sosyal hukuk devletini ve demokrasimizi geliştirecek, ulusal çıkarlarımızı koruyacak adımlar atmak yerine her fırsatta medyaya çatarak yapay gündem oluşturmaktadır" denildi. 

'Ilımlı İslam yoktur Müslümanlık vardır' 

Raporda "ılımlı İslam" ifadesine de tepki gösterilerek "Ilımlı İslam diye bir din yoktur. Müslümanlık kendi başına bir dindir. Halkımızın Müslüman olması hukukumuzun ve devlet düzenimizin İslami bir düzen olması anlamına gelmiyor. Bu ayrışma çok yararlı, çok uygun, çok doğru bir ayrışma. Bu ayrışmanın altında laiklik anlayışı yatıyor" denildi. Türkiye'de Müslümanların ezici bir çoğunlukla yer aldığı kaydedilen raporda, "Bunu bir jenerik kimlik haline getirip, bir devlet kimliği haline getirme çabaları Türkiye'ye yapılabilecek en büyük haksızlıktır. İnançlar özgür, inançlar saygıdeğerdir. Müslüman toplum, laiklik ve demokrasi bu üçü bir arada uyum içinde var olduğu sürece demokrasimiz her türlü engeli aşar" ifadelerine yer verildi. Raporda, AKP hükümetine ağır eleştiriler yöneltilirken, Türkiye'nin fetret dönemi yaşadığı savunuldu. TCK'da izinsiz Kuran kurslarına ceza indirimi öngören değişikliğin kaygı verici olduğu vurgulandı. 


</TEXT>
</DOC>
