<DOC>
<DOCNO> 351133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/sonyas01.html </URL>
<DATE> 2005/06/11/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Cruise ve Holmes'tan evliliğe yeşil ışık... 
</HEADLINE>
<TEXT>

     Birlikte görüldükleri ilk günden bu yana ''reklam beraberliği'' yaşadıkları iddia edilen ünlü aktör Tom Cruise ile 26 yaşındaki yıldız Katie Holmes evliliğe yeşil ışık yaktı. 
     People dergisinin internet sitesinde yer alan habere göre, birkaç haftadır hemen her davette boy gösteren ve magazin basınının ilgi odağı haline gelen çift, televizyon programları ve yazılı basının da vazgeçilmez haber malzemesi oldu. 
     ''Dawson's Creek'' adlı gençlik dizisi ile üne kavuşan 26 yaşındaki Holmes, Cruise ile görülmeye başladıktan sonra şöhretine şöhret kattı. Son olarak ''Batman Begins'' adlı filmde kamera karşısına geçen Holmes, katıldığı ''Late Night with David Letterman'' programında evlililiğe hazır olduğunun sinyalini verdi. 
     42 yaşındaki Cruise ile çok mutlu olduğunu belirten Holmes, ''Evlilik hakkında konuşmak için çok erken, değil mi Peki bu konuyu konuştunuz mu '' diye soran sunucuyu, ''Bakın görüyorsunuz nasıl gülüyorum. Bu çok güzel olur'' sözleriyle yanıtladı. 
     Tom Cruise cephesinden de benzer bir yanıt Entertainment Weekly ile yaptığı röportaj sırasında geldi. Gelecekte bir düğün görülüp görülmediğinin sorulması üzerine ünlü aktör, ''Bu mutlaka olacak. Er geç olacak '' dedi. 
     
     AİLELER TANIŞTI 
     Cruise ile Holmes bu sözlerle evlilik sinyalleri verirken, birkaç gün önce ünlü aktörün Beverly Hills'teki evinin yakınındaki bir restoranda çiftin aileleri birlikte yemek yedi. 
     Bu yemeğe Holmes'un ailesi ve Tom Cruise'un annesi katılırken iki aile samimi bir ortamda tanıştı. Cruise, yemekte her şeyin yolunda gittiğini belirterek, ''Arkadaşlarım benim için mutlu. İnsanlar mutlu olduğumu görüyor. Ailem mutlu, annem mutlu. Daha ne olsun'' sözleriyle mutluluğunu bir kez daha dile getirdi. 
     Tom Cruise, 1987 yılında oyuncu Mimi Rogers ile evlenmiş ve 1990'da boşanmıştı. Aynı yıl Nicole Kidman ile hayatını birleştiren Cruise, 11 yıllık evliliğin ardından güzel yıldızla da yollarını ayırmıştı. Kidman ile Cruise'un, Isabella 13 ve Connor 10 adlı iki evlatlık çocukları bulunuyor. 
     
</TEXT>
</DOC>
