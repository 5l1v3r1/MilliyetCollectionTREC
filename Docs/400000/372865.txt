<DOC>
<DOCNO> 372865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sontur14.html </URL>
<DATE> 2005/08/25/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Sosyete antikacısı boşandı 
</HEADLINE>
<TEXT>

     Bahri KARATAŞ İZMİR, DHA 

İSTANBUL'da 1978 yılında Suadiye Vapuru'nu kaçıranlar arasında yer alan, sonradan sosyete antikacısı’ olarak tanınan Filiz Kansu Özbir, dört yıl önce evlendiği Doğan Özbir'den boşandı. Kürt İdris’ lakaplı İdris Özbir'in oğlu olan Doğan Özbir'in boşandığı eşine ayda 500 YTL nafaka ödemesine karar veren hakim, 500 bin YTL'lik tazminat istemini ise raddetti. 
     Doğan Özbir'in kendisini aldattığını öne süren Filiz Kansu Özbir, iki yıl önce boşanmak için mahkemeye başvurdu. Avukatı aracılığıyla verdiği boşanma dilekçesinde, Doğan Özbir ile beşinci evliliğini yaptığını belirten Filiz Kansu, sevgiyi bulduğunu sandığını, ancak aldatılmanın acısını yaşadığını iddia etti. Kansu, Beni başka kadınlarla aldatıyor. Evimden 1 milyon dolar değerindeki Salvador Dali tablosunu da götürdü. Maddi ve manevi olarak yıkıldım. Kendisiyle uzun zamandır ayrı yaşıyoruz'' dedi. 
     Kansu, eşinin tabloyu geri vermesini, ayda 2 bin dolar nafaka ile 250'si maddi 250'si manevi olmak üzere 500 bin YTL tazminat ödemesini istedi. Doğan Özbir ise mahkemeye sunduğu ilk cevap dilekçesinde, eşini sevdiğini, boşanmak istemediğini belirtti. Doğan Özbir daha sonra ikinci bir dilekçe vererek, boşanmak için eşinden 100 bin YTL manevi tazminat talep etti. 
     Davanın görüldüğü İzmir 1'inci Aile Mahkemesi'nde yapılan son duruşmaya taraflar katılmazken, avukatları hazır bulundu. Hakim Osman Olcay, dinlenen tanık ve toplanan delillere göre, tarafların evlilik birliğinin temelden sarsıldığına, ortak hayat sürdürmelerine olanak bulunmadığına kanaat getirip, çifti boşadı. Mahkeme heyeti, kusurlu bulduğu Doğan Özbir'in, eşine ayda 500 YTL nafaka ödemesine karar verdi. İki çocuk annesi Filiz Kansu'nun istediği toplam 500 bin YTL maddi ve manevi tazminatı reddeden mahkeme heyeti, Doğan Özbir'in 100 bin YTL'lik tazminat talebini de geri çevirdi. 
     Evden alındığı iddia edilen Salvador Dali tablosu konusunda ise bu davayla direkt ilgisi olmadığı için herhangi bir karar verilmedi. 
     
</TEXT>
</DOC>
