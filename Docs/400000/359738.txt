<DOC>
<DOCNO> 359738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/guncel/axgun02.html </URL>
<DATE> 2005/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Fakir ama mutlular' 
</HEADLINE>
<TEXT>


Ödüllü mimar Massimiliano Fuksas, "İstanbul için hiçbir şey yapmayın. Bu şekilde mükemmelsiniz. Çünkü siz hayatsınız. Sizin şehriniz ölü değil" dedi 

Pınar Aktaş - İstanbul 

Dünya Mimarlık Kongresi için Türkiye'ye gelen İtalya'nın ünlü mimarlarından Massimiliano Fuksas'la Bağcılar'ı gezdik. İstanbul'un en çok göç alan ilçelerinden Bağcılar'ın sokaklarındaki yaşamı sıcak bulan Amerikan Mimarlar Birliği Onursal üyesi Fuksas, "Fakirler ama mutlular. Zenginlerin yaşadığı yerlerde ruh yok ve onlar çok yalnızlar" dedi. 
La Sapienza Üniversitesi Mimarlık Fakültesi'nden mezun olan Fuksas 61 , misafir profesör olarak Stutgart, Paris, Viyana ve New York'ta çeşitli üniversitelerde dersler verdi. 1999'da Fransa Mimarlık Büyük Ödülü, 2000'de İtalya San Luca Ulusal Akademisi ile Fransız Sanat ve Edebiyat Birliği Başkanlığı ödüllerini aldı. Roma, Paris ve Frankfurt'ta mimarlık büroları bulunan Fuksas, eşi mimar Doriana O. Mandreli ile birlikte çalışıyor. 

Bağcılar'ın görüntüsünü nasıl yorumlarsınız 
İnsanların yaşamlarını düşünecekseniz, mimariyi unutun. Bu bir şehir modeli. Sokaklarda sadece kamuya ait ya da sadece özel alan yok. Kamusal özel alanlar var. Mesela kaldırımda insanlar oturup birbirleriyle sohbet edebiliyor. Bir çocuk tek başına sokakta oynayabiliyor. Annesi onu camdan izleyebiliyor. Herkes birbirini tanıyor. İnsanlar camdan halılarını sarkıtıyor. Balkondan bize bakıp ne yaptığımızı merak ediyorlar. Bu tam bir hayat. Ama tabi ki normal bir hayat değil. Fantastik bir görüntü. Belki oturdukları ev yasal değil ama mutlular. Bu kadar çocuğu bir arada kent burjuvazisinde göremezsiniz. 

Avrupa'da da böyle yerler var mı 
Bunu Avrupa'nın hiçbir yerinde göremezsiniz. Sadece İtalya'nın güneyinde görürsünüz. Yapımı bitmeyen ve hiç bitmeyecek binalar... Seçimler öncesi bir kat daha çıkabilmeyi beklerler. Avrupa'da bu insanlar için sosyal konutlar yapıyorlar. Sosyal konutlara insanları yerleştirirseniz hayatı yok etmiş olursunuz. 

İstanbul'da beklenen büyük depremde burası ne olur 
Emin olabilirsiniz ki büyük bir deprem sonrasında burada gördüğümüz binaların çoğu yıkılır. Kolonların çok sağlam olduğu söylenemez. Herhangi bir inceleme yapmadan, dışarıdan bakarak yapıların çok da doğru yapıldığını söylemek güç. 

Daha iyi bir görünüm için yıkıp yeniden mi yapmalıyız 
Bu, Anglosaksonların söyleyebileceği bir şey. Esas önemli olan şey, bu binaların içinde yaşayan insanların mutlu olması. 
Bu noktada, mimariyi değil insanları düşünün. Bizim entelektüel rüyamız, hiçbir fakir insan kalmaması. 

Peki İstanbul için ne yapabiliriz 
Hiçbir şey, mükemmelsiniz. Çünkü siz hayatsınız. Sizin şehriniz ölü değil. Franfurt'a gitseniz herşey temiz, düzgün. 
Ama hiçkimse orada yaşamak istemez. Bugünkü İstanbul 20 yıl önce gördüğüm İstanbul'dan çok uzak. O zaman bir şehir merkezi ve kırsal kesim varoşları vardı. İnekler, atlar gezerdi. Şimdi daha modern bir hayat var. 

'Saçma yaşam stili' 
Siteler içindeki modern binalarda oturanlar hakkında ne düşünüyorsunuz 
Onların kapıda güvenlikleri, otoparkları var. Daha zenginler. Ama ruhsuz bir yerde yaşıyorlar ve yalnızlar. Saçma bir yaşam stili. Varoşta ise herkes bir arada yaşıyor, fakirler ama mutlular. 


</TEXT>
</DOC>
