<DOC>
<DOCNO> 398702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sonspo05.html </URL>
<DATE> 2005/11/28/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Ali Sami Yen'de maç öncesi sinir harbi 
</HEADLINE>
<TEXT>

     Maç öncesindeki gerginlik kulübeye de yansıdı. Daum başarı dilemek için Gerets’e elini uzattı, ancak Belçikalı hoca hiç oralı olmadı 
     
     Fair-Play nerede 

     Her iki takım için de büyük önem taşıyordu. Kazanan şampiyonluk yolunda önemli bir adım atacaktı. Karşılaşmadan önce de her iki cephede büyük gerginlik vardı. Bu gerginlik, teknik adamlara yansımıştı. Fenerbahçe Teknik Direktörü Christoph Daum, sahaya çıktığında Sarı-Kırmızılı ekibin çalıştırıcısı Eric Gerets’in yanına gitti. Alman teknik adam, başarı dilemek için rakip çalıştırıcıya elini uzattı. Ancak ne olduysa bundan sonra oldu. 
     
     Çimleri kontrol etti 

     Gerginliği yüzünden okunan Belçikalı teknik adam, Daum’a elini uzatmadı ve yedek kulübesine doğru yöneldi. Daum bu duruma şaşırmasına rağmen tepki vermeyerek kulübeye yürümeye başladı. Bu sırada Daum, tribünlerden atılan bir ayran kutusunu eline alarak kenarda duran fotomuhabirlerine gösterdi. Fenerbahçe’nin hocası bu sezon ilk kez ısınmak için sahada bulunan takımının yanına gitti ve çimleri kontrol etti. 
     
     Barış sonra sağlandı 

     İki teknik direktör arasındaki gerginlik hakem Serdar Tatlı’nın bitiş düdüğünden sonra biraz olsun azaldı. Kaybedilen üç puan nedeniyle sinirli olan Gerets, Fenerbahçe’nin 1-0 galibiyetiyle biten maçtan sonra rakip takımın yedek kulübesine gitti ve Daum’un elini sıktı. Belçikalı teknik adam, galibiyet nedeniyle Alman teknik adamı tebrik ederken, Daum da Almanca bilen meslekdaşıyla çok kısa sohbet etti. 
     
</TEXT>
</DOC>
