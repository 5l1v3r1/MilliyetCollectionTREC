<DOC>
<DOCNO> 394839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sonspo13.html </URL>
<DATE> 2005/11/14/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Halilhodziç Kötü sonuçlar sonrası kimse bırakmamı beklemesin 
</HEADLINE>
<TEXT>

     Trabzonspor Teknik Direktörü Vahid Halilhodziç, bordo-mavili takımın aldığı kötü sonuçlar sonrası kimsenin kendisinden görevi bırakmasını ve pes etmesini beklememesini istedi. 
     Halilhodziç, dün akşam Trabzon'da yayın yapan yerel bir televizyonda katıldığı programda yaptığı konuşmada, elinde sihirli bir değneğin bulunmadığını ve bir anda her şeyi değiştiremeyeceğini belirterek, ''Benden bu kötü, olumsuz sonuçlar sonrasında kimse bırakmamı, pes etmemi beklemesin. Ben düşündüğünüzden daha sağlamım. Kalan maçlarımızı kazanacağımızı söyleyemem, ama kazanmak için çaba sarf edeceğiz, çalışacağız derim'' dedi. 
     ''Trabzonspor'u bırakmak isteseydim, 10 gün önce bırakırdım'' diyen Halilhodziç, şöyle devam etti 
     ''Avrupa'nın önemli bir kulübü tazminatımı ödeme koşuluyla bana teklif getirdi, ancak kabul etmedim. Türkiye'ye gelmemin nedenlerinden biri savaşta Türkler bize çok yardımcı oldu. Yıkılan Mostar Köprüsü'nü Türkler yeniden yaptırdı. Daha ünlü kulüplerden teklif aldım, ama sıcak ilişkilerden dolayı buraya geldim. Bir sergide Türkiye'nin Fransız Büyükelçisiyle karşılaşmıştım. Bana Türkiye'ye gelecek misin demişti. Ben de bir gün Türkiye'ye geleceğimi söylemiştim. Ben de Trabzonspor ile anlaşarak ona verdiğim sözü yerine getirdim.'' Bordo-mavili taraftara yaşattıkları sonuçlar nedeniyle çok üzüldüklerini ifade eden Halilhodziç, ''Son maçta bizi iyi desteklediler. Bu taraftara sevinç yaşatmak için her şeyi yapacağız. Ben de kaybetmeye alışık değilim. Her maçtan sonra hasta olmak istemiyorum. Benim de gülmem gerekiyor'' diye konuştu. 
     Trabzonspor'un daha önce ligdeki yerinin dördüncülük ile altıncılık arasında olduğu yönünde yaptığı açıklamalar ile ilgili olarak da Halilhodziç, şöyle konuştu 
     ''Bazen gerçekler acıdır. Yalan söylemeyi kimse benden beklemesin. Zaten yalan söylemeyi de sevmem. Şampiyon olacak bir ekip için iyi planlama gerekir. Trabzonspor, Fenerbahçe gibi olamaz. Onun bütçesi, 3-4 kat daha fazla. Transferde bütün kulüpler istedikleri oyuncuları alamıyorlar. Paris Saint Germain'de görev yaparken de maddi gücümüz 1-2 oyuncuyu almaya yetmedi. Bütün kulüp başkanları, Chelsea'nın başkanı Abramoviç değil. Transfer konusunda bir takım çalışmalar içindeyiz ve gizli tutuyoruz. En büyük güçlenmeyi Fatih, Gökdeniz ve Szmykowiak'ın katılımıyla bekliyoruz.'' 
     
     GÖKDENİZ VE FATİH FAKTÖRÜ 
     Halilhodziç, Gökdeniz'in hata yaptığını ve af dilediğini de belirterek, ''Genç, modern bir hücum oyuncusu. Ben onu benimsedim. Oynaması halinde çok mutlu olurum. O ve Fatih olsaydı, içeride üç maçı da kazanırdık. Türk futbolunun yöneticileri, Gökdeniz ile ilgili olumlu bir karar vermeli. Türk futbolu için gerekli bir oyuncu. Önümüzde 5 maçlık zorlu bir dönem var. Bir ay öncesine oranla iyi durumdayız. Krizden çıkmak için bu dönemden galibiyetlerle çıkmamız gerekiyor. Özellikle iç sahada puan kaybetmemeliyiz'' diye konuştu. 
     
     MİLLİ TAKIMIN ŞANSI 
     Milli takımın İsviçre ile yaptığı karşılaşma öncesi favori olduğunu kaydeden Halilhodziç, ''Şimdi İsviçre, favori gözüküyor. Türkiye, beklenmedik bir futbol oynadı. Tur atlaması zor olacak. Kendi takımımda gördüğüm zaafı milli takımda da gördüm. Fatih'in oyuna girmemesine üzüldüm. İsviçre günümüzün modern futbolunu, Türkiye ise 20 yıl öncesinin futbolunu oynadı. Gökdeniz ve Fatih aynı anda oynasaydı, milli takım bu duruma düşmezdi'' diye konuştu. 
     Fazla yabancı oyuncunun Türkiye'ye gelmesinin iyi bir durum olmayacağını kaydeden Halilhodziç, ''Türkiye'de yetenekli oyuncular var. Onlarla iyi çalışmak gerek. Yabancı oyuncunun fazlalaşması Türk milli takımının kalitesini kaybetmesi anlamına gelir'' dedi. 
     
</TEXT>
</DOC>
