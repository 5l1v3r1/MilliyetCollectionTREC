<DOC>
<DOCNO> 383214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/dunya/dun04.html </URL>
<DATE> 2005/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hedef, ocağa kadar en az bir başlık 
</HEADLINE>
<TEXT>


BRÜKSEL Milliyet 


3 EKİM'de müzakerelerin başlamasıyla birlikte Türkiye için tarama süreci devreye girecek. Yıllardır Avrupa Birliği kapısında olması nedeniyle bazı alanlarda Birlik müktesebatına uyumda belli bir aşama kaydeden Türkiye'nin yasal düzenlemelerinin boyutu tarama sürecinde ele alınacak. Tarama süreci bazı başlıklar için çok kısa zaman alacak. Bunlara örnek olarak "eğitim ve kültür" ile "bilim ve araştırma" gibi başlıklar gösterilebilir. Konuların daha zor olduğu "tarım ve kırsal gelişme" ile "çevre" gibi başlıklarda ise tarama sürecinin daha fazla zaman alması bekleniyor. Tarama süreci devam ederken müzakere başlığının açılmasının önünde engel yok. 
Türkiye'nin öncelikli hedefini ise İngiltere'nin Dönem Başkanlığı'nı Avusturya'ya devredeceği 1 Ocak 2006'ya kadar en az bir başlığın açılması oluşturuyor. AB'nin Türkiye'ye "Mutlaka şu başlıktan başlayacağız" gibi bir dayatmada bulunması söz konusu olmayacak. Başlık açmaya ilişkin eşiklerin kolay aşılabileceğinin düşünüldüğü "eğitim ve kültür" ile "bilim ve araştırma" gibi başlıklar Türkiye'nin öncelikli tercihlerini oluşturuyor. 


</TEXT>
</DOC>
