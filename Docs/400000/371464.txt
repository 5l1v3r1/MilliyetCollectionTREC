<DOC>
<DOCNO> 371464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/son/soneko18.html </URL>
<DATE> 2005/08/20/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Bergama altını yurt içinde de satılacak... 
</HEADLINE>
<TEXT>

     İzmir'in Bergama İlçesi'ne bağlı Ovacık altın madeninin işletmesini Normandy Madencilik A.Ş'den satın alan Koza Altın Şirketi'nin, ürettiği altın ve gümüşün 4-5 milyon dolarlık bölümünü, İstanbul Altın Borsası aracılığıyla iç piyasaya süreceği bildirildi. 
     Koza Altın Şirketi Halkla İlişkiler Müdürü Hayri Öğüt, AA muhabirine yaptığı açıklamada, bugüne kadar Ovacık Altın Madeni'nde üretilen altın ve gümüşün tamamının ihraç edildiğini ifade etti. 
     Koza Altın Şirketi Yönetim Kurulu Başkanı Akın İpek'in İstanbul Altın Borsası ile yaptığı anlaşma uyarınca, Ovacık'ta üretilen altın ve gümüşün dore halinde İstanbul Altın Borsası'na gönderileceğini belirten Öğüt, ''Altın ve gümüş burada işlendikten sonra iç piyasaya sürülecek'' dedi. 
     Hayri Öğüt, Koza Altın Şirketi olarak ayda yaklaşık 6-7 milyon dolarlık altın ürettiklerini dile getirerek, bunun 4-5 milyon dolarlık bölümünün İstanbul Altın Borsası aracılığıyla iç piyasaya sürüleceğini söyledi. 
     Öğüt, kalan bölümü de eskiden olduğu gibi ihraç etmeye devam edeceklerini belirtti. 
     
</TEXT>
</DOC>
