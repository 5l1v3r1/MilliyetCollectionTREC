<DOC>
<DOCNO> 365087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sonsiy17.html </URL>
<DATE> 2005/07/28/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Kretschmer Türkiye'nin Irak'a müdahalesine Irak Hükümeti karar verir 
</HEADLINE>
<TEXT>

     Avrupa Komisyonu Türkiye Delegasyonu Başkanı Büyükelçi Hansjörg Kretschmer, "PKK bir terör örgütüdür. Bunu kabul ediyoruz. Türkiye’nin Irak’a müdahalesine ise Irak hükümeti karar verir" dedi. 
     Kilis Valisi Aslan Kütükçü ile bir süre görüşen Kretschmer, görüşmenin ardından gazetecilere yaptığı açıklamada, kentte gerçekleştirdiği görüşmelerin Kilis’in sınır ili olması açısından önemli olduğunu söyledi. 
     Kretschmer, bir gazetecinin "Irak’taki terör örgütü PKK varlığı için Türkiye’nin bir sınır ötesi harekatı halinde AB’nin tutumu ne olacak " sorusunu şöyle yanıtladı 
     "PKK bir terör örgütüdür. Bunu kabul ediyoruz. Türkiye’nin Irak’a müdahalesine ise Irak hükümeti karar verir. Ayrıca, Irak hükümetinin ülkenin kuzeyindeki terörist faaliyetlere karşı da tedbir alması gerekir. Biz terörü global veya yöresel olarak değerlendirmiyoruz. 
     Bizim terörist iyi, sizin terörist kötü mantığı olmaz, terörle mücadele tüm dünya ülkelerinin birlikte hareket etmelerinden geçer." Vali Kütükçü ise Büyükelçi Kretschmer’e kentin kültürel ve bölgesel durumuyla ilgili bilgi verdiğini söyledi. 
     Konuşmaların ardından, Vali Kütükçü, Büyükelçi Kretschmer’e Kilis yorganı hediye etti. 
     Kretschmer, daha sonra Kilis’ten ayrıldı. 
     
</TEXT>
</DOC>
