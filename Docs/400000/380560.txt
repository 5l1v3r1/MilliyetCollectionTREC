<DOC>
<DOCNO> 380560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/soneko24.html </URL>
<DATE> 2005/09/22/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
AB'de şeker reformu fiyatları düşürecek... Türkiye nasıl etkilenecek 
</HEADLINE>
<TEXT>

     Avrupa Birliği'nin AB yaklaşık 40 yıldır değişmeyen şeker rejiminin, 2003 yılında başlatılan Ortak Tarım Politikası OTP reform süreci ve Dünya Ticaret Örgütü'nün DTÖ iç destekler ve sübvansiyonların düşürülmesi yönündeki baskılarının da etkisiyle, bu yıl sonunda değiştirilmesi bekleniyor. 
     AB Komisyonu'nun hazırladığı ve 22 Haziran'da açıkladığı şeker piyasası reform önerilerinin Kasım'da yapılacak olan Tarım Konseyi toplantısında kabul edilmesi öngörülüyor. 
     Şeker Kurumu da, AB'nin şeker rejimi reformu ve Türkiye'ye muhtemel etkilerinin tartışılması amacıyla 29 Eylül'de Ankara'da bir toplantı düzenledi. 
     ''AB Şeker Rejimi Reformu ve Türkiye Şeker Sektörü'' konulu, Bilkent Otel'de yapılacak toplantıda, AB'nin şeker reformu, bu reformun Türkiye'ye etkisi, dünya şeker piyasasındaki gelişmeler, Türkiye'de şekerde özelleştirme, nişasta bazlı şeker politikaları ele alınacak. 
     Toplantıya, İngiltere ve Hollanda'dan da uzmanlar katılacak. 
     
     AB'NİN ŞEKER REFORMUNUN AMAÇLARI VE ETKİLERİ 
     Şeker Kurumu'nun internet sitesinde yer alan verilere göre, AB Komisyonu'nun hazırladığı şeker reformunun amaçları, ''OTP reformu ile uyumlu bir şeker sektörü oluşturmak, piyasa dengelerini sürdürülebilir kılmak, daha açık ve rekabetçi bir piyasa yaratmak, en rekabetçi ülkelerde üretim faaliyetlerinin ve istihdamın devamlılığını sağlamak, en az rekabetçi üye ülkelerin üretimden vazgeçerek yeniden yapılanmaları için onlara daha cazip koşullar sunmak'' olarak sıralanıyor. 
     Reform programının etkisiyle, AB'de şeker ve şekerli ürünler fiyatlarında düşüş, üye ülkelerden Yunanistan, İrlanda, İtalya ve Portekiz'de üretimin çok ciddi boyutlarda düşmesi, hatta giderek sona ermesi, Çek Cumhuriyeti, İspanya, Danimarka, Letonya, Litvanya, Macaristan, Slovakya, Slovenya ve Finlandiya'da üretimin süreceği, ancak önemli ölçüde azalacağı öngörülüyor. 
     Komisyon önerisine göre, AB'nin yeni şeker rejimi, tekrar bir gözden geçirmeye tabi tutulmaksızın ve kabul edildiği şekliyle 2014 15 pazarlama yılının sonuna kadar geçerli olacak. 
     
     KOTANIN KAPSAMI 
     Kota düzenlemeleri, fiyat düzenlemeleri, telafi edici tedbirler ve yeniden yapılandırma olmak üzere dört ana başlıkta değerlendirilen öneriler kapsamında, zorunlu kota indirimi yapılmayacak. 
     Piyasa dengesi, bir sonraki yıla aktarma mekanizması, piyasadan şeker çekme ve özel depolama sistemlerinin yanı sıra, bir miktar kotanın 'gönüllü yeniden yapılanma' programına girmesi sağlanacak. 
     İç piyasaya yapılacak satışları içeren A ve ihtiyat stoklarını içeren B kotaları, tek bir üretim kotası olarak birleştirilecek. İhracat amaçlı üretimi öngören C şekeri üreticisi ülkelerde belli bir üretim düzeyini korumak amacıyla, yeniden yapılandırma yardımının ilk yıldaki düzeyine 730 avro ton tekabül eden bir defalık ödeme karşılığında 1 milyon tonluk ilave kota verilecek. Kota kapsamı dışında tutulan biyoyakıt ve alkol endüstrilerine yönelik şeker üretimi yanında, kimya ve eczacılık endüstrilerinin kullandığı yaklaşık 500 bin ton şeker de üretim kotası kapsamından çıkarılacak. 
     Halihazırdaki üretici şirketlerin izuglukoz kotaları, yılda 100 bin ton olmak üzere, üç yılda toplam 300 bin ton artırılacak. 
     
     ŞEKER PANCARI VE ŞEKER FİYATLARI DÜŞECEK 
     AB Komisyonu'nun reform önerisinde, piyasa dengelerinin sürdürülebilirliğini güvenceye almak için 2006 07 döneminden başlamak üzere fiyatlarda iki yılda yüzde 39'luk indirim öngörülüyor. Halen 43.63 avro ton olan pancarın minimum fiyatı 2006 07 pazarlama yılı için 32.86 avro ton, ondan sonraki yıllar için 25.05 avro ton olacak. Ayrıca bu fiyat, imalatçılar ve çiftçiler arasında pazarlığa tabi olarak yüzde 10'unu geçmemek üzere düşürülebilecek. 
     Müdahale sistemi kaldırılacak, müdahale fiyatının yerine geçecek şekilde 'referans fiyat' tesis edilecek. Şeker referans fiyatları 2006 07 dönemi için 631.9 avro ton, 2007 08 dönemi için 476.5 avro ton, 2008 09 dönemi için 449.9 avro ton, 2009 10 döneminden itibaren 385.5 avro ton olacak. 
     Piyasa fiyatlarının referans fiyatın altına düşmesi durumunda güvenlik ağı oluşturmak üzere özel depolama sistemi kurulacak. 
     
     TELAFİ EDİCİ TEDBİRLER 
     Fiyat indiriminin çiftçiler üzerinde meydana getireceği kaybın yüzde 60'a kadar olan kısmı, telafi edilecek. Ödemeler, üretimden bağımsız olacak. 
     Yeniden yapılandırma kapsamında kapatılacak fabrikalara pancar teslim hakkı bulunan çiftçilere, bu fabrikaların kapanmasından doğan kayıplarının telafisi amacıyla 3 yıl süreyle yüksek düzeyde doğrudan ödeme yapılacak. 
     Yeniden yapılandırma kapsamında kapatılacak fabrika sahiplerine ve onların üreticilerine yapılacak ödemeler, giderek azalacak bir vergi tahsilatı suretiyle kota sahipleri tarafından, üç yıl içinde finanse edilecek. 
     
     FABRİKALAR KAPANACAK 
     Sektörün rekabet gücünün yükseltilmesi amacıyla verim ve karlılığı düşük fabrikaların gönüllü katılıma dayalı olarak 4 yıl içerisinde kapatılması, buna karşılık kapanan fabrikalara ve bunların çiftçilerine tatminkar düzeyde ödeme yapılması öngörülüyor. 
     Rekabet gücü düşük olan bölgelerde şeker üretiminden vazgeçilmesi teşvik edilecek. Fabrika kapanmasının yol açacağı sosyal ve çevresel etkiler ile baş edilebilmesi için maddi destek, reformdan en çok etkilenen bölgelerde AB'nin yapısal ve kırsal kalkınma fonları ile uyumlu şekilde yeni işler geliştirilmesi için fon sağlanacak. Şeker fabrikaları için 4 yıllık gönüllü yeniden yapılandırma süreci kapsamında, fabrika kapanması ve kotadan vazgeçme karşılığı olarak ve ayrıca yeniden yapılandırma sürecinin sosyal ve çevresel etkilerini gidermek amacıyla ton başına ilk yıl 730 avro, ikinci yıl 625 avro, üçüncü yıl 520 avro ve son yıl 420 avro ödeme yapılacak. 
     Ayrıca şeker pancarı, gıda dışı amaçlara yönelik üretildiğinde tedarik fonundan bir ödemeye hak kazanacak. 
     
     REFORMUN OLASI ETKİLERİ 
     Yeni rejim kapsamında kota ve fiyat düzenlemelerinin uygulanması ile Topluluk içi şeker ve şekerli ürün fiyatlarında, Kotalı üretim miktarında önemli düşüş, kota dışı C şekeri üretiminin azalarak sona ermesi, izoglukoz üretiminde artış bekleniyor. 
     Şeker ithalatı ve ihracatında da azalma, üretim ve ithalatın başa baş olarak iç talebi karşılaması, Topluluk şekerinin kamış şekeri karşısında rekabet gücünün artması öngörülüyor. 
     Reform önerilerinin hayata geçmesiyle, ihracat sübvansiyonları nedeniyle DTÖ ile sorun yaşayan AB'nin, DTÖ nezdinde müzakere pozisyonunun da güçleneceği tahmin ediliyor. 
     
     ÜYE ÜLKELERİN ŞEKER SEKTÖRLERİ 
     AB'nin yeni şeker reformundan, üye ülkelerin farklı düzeylerde etkilenecekleri belirtiliyor. 
     Üye ülkelerden Yunanistan, İrlanda, İtalya ve Portekiz'de üretimin çok ciddi boyutlarda düşeceği, hatta giderek sona ereceği, Çek Cumhuriyeti, İspanya, Danimarka, Letonya, Litvanya, Macaristan, Slovakya, Slovenya ve Finlandiya'da üretimin süreceği, ancak önemli ölçüde azalacağı bekleniyor. 
     Avusturya, Belçika, Fransa, Almanya, Hollanda, Polonya, İsveç ve İngiltere'de üretimin az miktarda düşeceği veya mevcut düzeyde kalacağı öngörülüyor. 
     
</TEXT>
</DOC>
