<DOC>
<DOCNO> 384275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/sonspo41.html </URL>
<DATE> 2005/10/05/ </DATE>
<TIME> 19.40 </TIME>
<AUTHOR>  </AUTHOR>
<HEADLINE>
Fenerbahçe, Ankaragücü maçı hazırlıklarına başladı 
</HEADLINE>
<TEXT>

     Fenerbahçe, iki günlük iznin ardından, ligin 9. haftasında Ankaragücü ile yapacağı maçın hazırlıklarına başladı. 
     Samandıra Tesisleri'nde, teknik direktör Christoph Daum yönetiminde gerçekleştirilen 1,5 saatlik antrenmanda, futbolcular sahada ve ormanlık alanda 10 tur koşunun ardından, yarı sahada çift kale maç oynadı. 
     Antrenmana, milli takımlarda bulunan futbolcuların yanı sıra Daum'dan izin alan Önder de katılmadı. Karısını ve çocuklarını karşılamak için havaalanına giden Luciano antrenmana geç katılırken, Tuncay ve Zafer koşudan sonra tesislere girerek tedavi oldu. 
     15 futbolcunun yer aldığı antrenmana, kaleciler Rüştü ve Volkan milli takımda olduğu için PAF takımından Melih de alındı. 
     
     ANTRENMANDA İFTAR 
     Fenerbahçe'de oruç tutan oyuncular, antrenman sırasında iftar açtı. 
     Koşunun ardından yapılan istasyon çalışması sırasında ezan okununca, oruçlu oyuncular çalışmanın ardından hurma ve su ile iftarlarını açtı. Türk oyuncuların çoğunun yanı sıra Müslüman olan Fransız futbolcu Anelka'nın da oruç tuttuğu ve iftar açtığı görüldü. 
     Fenerbahçe yarın yapacağı çift antrenmanla Ankaragücü maçının hazırlıklarını sürdürecek. 
     
</TEXT>
</DOC>
