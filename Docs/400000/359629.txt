<DOC>
<DOCNO> 359629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/son/soneko02.html </URL>
<DATE> 2005/07/09/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Türkiye ekonomisi "dış açıkkolik" oldu 
</HEADLINE>
<TEXT>

     "Yüksek dış ticaret ve yüksek cari işlemler açığı yüksek büyümenin sonucu" savunması yapılan Türkiye’de bu yılın ilk aylarında yaşanan gelişmeler, dış ticaret açığı ve cari işlemler açığının ekonomik büyümeyle bağının kesildiğini her iki açığın da reel olarak önemli ölçüde değerlenerek son 25 yılın zirvesine çıkan Türk lirasına bağlı olarak geliştiğini ortaya çıkardı. 
     ANKA’nın Türkiye’nin son sekiz üç aylık dönem ve son üç yıllık GSMH, cari işlemler açığı ve dış ticaret açtığı rakamlarını karşılaştırarak yaptığı hesaplamalara göre son sekiz çeyreklik dönemde ortalama yüzde 10.5 ve son üç yılda da yüzde 10 olan dış ticaret açığının aynı dönemlerdeki GSMH’ye oranı bu yılın ilk çeyreğinde yüzde 12.1’e kadar yükseldi. Dış ticaret ve cari açığa ilişkin gerçekleşmeler bu oranın yılın ikinci çeyreğinde daha da yukarı tırmandığına işaret ediyor. 
     Cari işlemler açığının GSMH’ye oranı da son sekiz çeyrekte ortalama yüzde 4.37 ve son üç yılda ra ortalama yüzde 3.5 olarak gerçekleşti. Bu yılın ilk üç aylık döneminde ise yüzde 9.15’e kadar tırmandı. 
     Dış ticaret ve cari işlemler açığının ulusal gelirin artan kısmına oranında ise uçurumun daha da büyüdüğü saptandı. 
     Son 2 yılın çeyrekler itibariyle milli gelir ile dış ticaret ve cari açık rakamları karşılaştırıldığında, Türkiye’deki cari açığın ve dış ticaret açığının büyümeyle bağlantısının koptuğu ortaya çıkıyor. 
     2003-2004 yılları içerisindeki sekiz çeyrek dönem 
     itibariyle Türkiye’nin üç aylık milli geliri ortalama 67.3 milyar dolar olarak gerçekleşti. Türkiye bu ölçüde bir milli gelir yaratabilmek için bu çeyreklerde ortalama 7.1 milyar dolarlık dış ticaret açığı, 2.9 milyar dolarlık da cari işlemler açığı verdi. Ancak bu yılın ilk çeyreğinde 70.2 milyar dolarlık ulusal gelir yaratabilmek için 8.5 milyar dolarlık dış ticaret açığı, 6.4 milyar dolar da cari işlemler açığı verilmesi gerekti. Bu yılın ilk çeyreğindeki dış ticaret açığının aynı dönemdeki GSMH’ye oranı yüzde 12.1 ile 2004’ün ilk çeyreğindeki yüzde 12.3’lük rekor düzeyin az da olsa altında kaldı. Buna rağmen aynı dönemdeki cari işlemler açığının yine aynı dönemde yaratılan milli gelire oranı yüzde 9.15’le rekor kırdı. Türkiye bu yılın ilk çeyreğinde 6.4 milyar dolar çeyrek dönemler itibariyle rekor düzeyde cari açık verdi. Cari işlemler açığındaki büyüme, ekonominin genel büyümesinin oldukça üzerine çıktı. Bu yılın ilk çeyreğinde gerçekleşen cari işlemler açığı, aynı dönemde geçen yılın eş dönemine göre ulusal gelirde yaşanan artış miktarının ise yüzde 65’i kadar bir büyüklük oluşturdu. Başka bir ifadeyle Türkiye ekonomisi 100 dolarlık büyüme için 65 dolarlık açık verdi. Bu yılın ilk çeyreğinde gerçekleşen cari açığın ulusal gelirdeki artış miktarı içindeki payı, son 8 çeyreklik dönemlerin ortalamasıyla karşılaştırıldığında ise cari açıktaki kaygı verici büyüme ortaya çıkıyor. Son 8 çeyrek dönemde ortalama yüzde 20 olan cari açığın, aynı dönemde milli gelirdeki artan kısma oranı bu yılın ilk çeyreğinde yüzde 65’le iki kat yükseldi. 2002-2004’ü kapsayan son üç yılda Türkiye’nin ortalama yıllık milli geliri 239.8 milyar dolar oldu. Bu yıllarda yıllık ortalama 24 milyar dolar dış ticaret açığı, 8.4 milyar dolar da cari işlemler açığı verildi. Yıllık ortalama 51.8 milyar dolarlık gelir artışı, dış ticaret açığında 11.5 milyar, cari işlemler açığında ise 6.3 milyar dolarlık artışla sağlandı. Yıllık ortalamada dış ticaret açığının ulusal gelire oranı yüzde 10, ulusal gelir artışına oranı yüzde 46.3 olurken, cari açığın ulusal gelire oranı yüzde 3.5, ulusal gelirdeki artışa oranı da yüzde 16.14 oldu. 
     
</TEXT>
</DOC>
