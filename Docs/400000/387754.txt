<DOC>
<DOCNO> 387754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sontur37.html </URL>
<DATE> 2005/10/18/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Kütahya'da telef olmuş bıldırcın paniği 
</HEADLINE>
<TEXT>

     Balıkesir’in Manyas İlçesi’ne bağlı Kızıksa Beldesi’nde tespit edilen kuş gribi vakasının ardından, birçok ilde çeşitli önlemler alınıyor. 
     Kütahya-Eskişehir karayolunda denetleme yapan Kütahya Emniyet Müdürlüğü Bölge Trafik Şubesi ekiplerinin, yol kenarındaki bir tarlada, bir kısmı telef olmuş 500 bıldırcın bulmaları üzerine, Tarım İl Müdürlüğü ve jandarma yetkilileri harekete geçti. 
     Jandarma, bıldırcınların bulunduğu bölgede geniş güvenlik tedbirleri alırken, Kütahya Valisi Osman Aydın da olay yerinde incelemelerde bulundu. 
     Vali Aydın, gazetecilere yaptığı açıklamada, bıldırcınların yol kenarına kim tarafından bırakıldığının henüz bilinmediğini, olayın güvenlik güçlerince araştırılacağını söyledi. 
     Bıldırcınların ölüm nedeninin araştırıldığını belirten Aydın, "Tarım İl Müdürlüğü ekipleri, bulunan bıldırcınların kesin ölüm nedenini araştıracak. Kuş gribi nedeniyle korku ve paniğe kapılan bir satıcı ya da üretici bu bıldırcınları buraya atmış olabilir" dedi. 
     Tarım İl Müdürü Bekir Gencer de ilk izlenimin kuş gribi yönünde olmadığını belirterek, "Ölü bulunan bıldırcınlar imha, diğerleri de itlaf edilecek. Bıldırcınlardan alınan numuneleri, laboratuvar incelemesinin yapılması için acil olarak İzmir’e göndereceğiz" diye konuştu. 
     Gencer, bulunan bıldırcınların toplanmasının ardından bölgenin Tarım İl Müdürlüğü ekiplerince ilaçlanacağını sözlerine ekledi. 
     
     IĞDIR 
     Iğdır Tarım Müdürü Cihan Akbaş, ilde kanatlı hayvan üreticilerini, kuş gribi hastalığına karşı bilinçlendirmeye çalıştıklarını söyledi. 
     Akbaş, AA muhabirine yaptığı açıklamada, kuş gribi hastalığına karşı herkesin dikkatli olması gerektiğini belirterek, Tarım İl Müdürlüğü olarak gerekli denetimleri yaptıklarını belirtti. 
     Kentte kanatlı hayvan üretimi yapan çiftçilerin özellikle dezenfekte işlemine dikkat etmeleri konusunda uyarıldığını ifade eden Akbaş, "Iğdır’da kanatlı hayvan üreticilerini kuş gribine karşı bilinçlendirmeye çalışıyoruz. Çiftçilerimiz özellikle dezenfekte işlemlerine dikkat etmelidir. Vatandaşlarımız şüphelendikleri durumlarda hemen bize başvurmalıdır" dedi. 
     
</TEXT>
</DOC>
