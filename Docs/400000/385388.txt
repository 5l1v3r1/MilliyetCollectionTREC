<DOC>
<DOCNO> 385388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/yasam/axyas01.html </URL>
<DATE> 2005/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Manyas kuş cehennemi oldu 
</HEADLINE>
<TEXT>


Türkiye'de de baş gösteren kuş gribinin yarattığı panik sürüyor. Manyas'ta 9 milyon kanatlı hayvan tehdit altında. Veterinerler, 'Tavuk yiyebilirsiniz' diyor 

IŞIL ARSLAN, NAİL KAHRAMAN, ERDEM ÖZCAN, SÜLEYMAN ÖZAYDIN Balıkesir DHA 

Manyas Kızıksa'da 1800 hindinin telef olmasıyla ortaya çıkan kuş gribi nedeniyle bölgedeki 9 milyon kanatlı hayvan da tehdit altında. 3 kilometrelik alan karantinaya alındı. 21 gün sürecek karantina boyunca bölgedeki çiftliklerden canlı kanatlı hayvan çıkışına izin verilmeyecek. 
Kesimhanelerde pastörize edilen ve ambalajlanan ürünlere yasak getirilmedi. Veterinerler ise "Kanatlı hayvanların yenmesinde sakınca yok" açıklamasını yaptı. 

Zehirli gaz kullanıldı 
Mehmet Eksen'e ait çiftlikte görülen kuş gribi üzerine alarma geçen Tarım Müdürlüğü ekipleri, bölgedeki çiftliklerde denetim başlattı. Kızıksa'da Sıtkı Bozkurt'a ait çiftlikte hastalığın bulaştığı 2600 hindinin itlafına karar verildi. Önceki gece özel giysili ekipler, hindileri zehirli gazla itlaf etti. 

Av yasağı da geldi 
Tarım Bakanlığı Müsteşar Yardımcısı Nihat Pakdil, hayvanları itlaf edilenlere 50 bin YTL ödeneceğini söyledi. Kızıksa Belediye Başkanı Ekrem Göktürk, başı boş dolaşan köpek ve kedilerle, yakalanmaları halinde güvercin gibi kuşların itlaf edileceğini, avlanmanın da yasaklandığını kaydetti. 

'Önlem alınsaydı olmazdı' 
AKP'li Turhan Çömez, "Bakanlık, Kuş Cenneti'nde takip merkezi oluşturup göçmen kuşların virüs taşıyıp taşımadığını araştırsaydı, bu olmazdı" dedi. Bandırma Tarım Müdürü Osman Nuri Kale ise "Bu hastalığı göç ederken Kuş Cenneti'ne uğrayan kuşlar taşıdı" diye konuştu. Vali Vekili Halil Yavuz Kaya da vatandaşlara şöyle seslendi "Hayvanları kesip yemeyin. Hayvanları itlaf etmek zorundayız. Bu çocuk oyuncağı değil." 

İki ülke ithalatı durdurdu 
AB ülkeleri, 'kuş gribi'nin görüldüğü Türkiye'yi takibe aldı. Polonya ve Yunanistan, Türkiye 'deki ve Romanya'daki kuş gribi tehlikesi nedeniyle bu ülkelerden kümes hayvanları ithalatını durdurma kararı aldı. 

Uzmandan uyarı Tavuk temizlenmezse bulaşır 

İstanbul Üniversitesi Veteriner Fakültesi öğretim üyesi Prof. Dr. Bülent Nazlı, kuş gribine yol açan virüsün hayvanın sindirim sisteminde yaşadığını ve ete geçmediğini söyledi. 
Virüsün tavuk veya hindi eti yemekle insana bulaşmadığını belirten Nazlı, şunları söyledi "Çünkü virüs sindirim sisteminde yaşıyor ete geçmiyor. Ama tavuğun dışkısı veya salyasına dokunmakla bulaşabiliyor. Hava yoluyla da insana geçebiliyor." 
Nazlı, konuşmasını şöyle sürdürdü "Virüs ete bulaşmasa da, yemek dışında ciddi bir tehlike var. Türkiye'deki et ticaretine baktığımız zaman, eğer o tavuklar mide sıvılarıyla bulaşıksa ki çoğu bulaşık oluyor, dışkıları temizlenmemişse, orada kırmızı lekeler varsa bunların hepsi tehlike. Bunu satanlar, alıp pişirenler ve buzdolabına koyanlar bu ete dokunuyor. Ben piyasadaki tavuklara baktığım zaman bu tür kirlilik içinde olan birçok tavuk görüyorum." n İSTANBUL Milliyet 

7 kişi tedavi görüyor 

Salgının görüldüğü 2 çiftliğin sahibinin yanı sıra, çalışmalara katılan Tarım ve Köyişleri 
Bakanlığı ile Sağlık Bakanlığı'ndan 5 görevli, koruma amaçlı ilaç tedavisine alındı. Salgın nedeniyle sıkıntılı günler yaşayan Manyas Kaymakamı Resul Çelik, yorgunluktan yatağa düştü. Evinde serum verilen Çelik, rahatsızlığının kuş gribiyle ilgisi olmadığını belirtti. 

Sağlık Bakanlığı 'Endişeye gerek yok' 

Sağlık Bakanlığı, Türkiye'de kuş gribi kaynaklı insan vakası bulunmadığını belirterek şu açıklamayı yaptı "Ülkede toplumu tehdit eden bir grip salgını söz konusu değil. Kuş gribi, etkeni ne olursa olsun, kanatlılarda görülen bir hayvan hastalığıdır. Hasta hayvanlarla yakın temas içinde olan kişilere çok az ihtimalle de olsa bulaşabilir. Ancak insanlar arasında hastalığın geçişi henüz yoktur ve hasta insandan sağlam insana bulaşması söz konusu değildir." 


</TEXT>
</DOC>
