<DOC>
<DOCNO> 354575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/ekonomi/eko06.html </URL>
<DATE> 2005/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayyam Garipoğlu için kırmızı bülten istendi 
</HEADLINE>
<TEXT>


ESRA ALUS İstanbul 

İstanbul 8. Ağır Ceza Mahkemesi, Sümerbank davası kapsamında 27 yıl 3 ay 15 gün ağır hapis ve 107 milyon YTL para cezasına çarptırılan Hayyam Garipoğlu hakkında kırmızı bülten çıkartılması için İstanbul Cumhuriyet Başsavcılığı'na yazı gönderdi. Alınan bilgiye göre, İçişleri Bakanlığı, Adalet Bakanlığı aracılığıyla İstanbul 8. Ağır Ceza Mahkemesi'nden Garipoğlu hakkında kırmızı bülten çıkartılmasına ilişkin görüşünü sordu. 
Değerlendirme sonucu, Garipoğlu hakkında kırmızı bülten çıkartılmasının uygun olduğu görüşünü içeren yazı, Adalet Bakanlığı'na iletilmek üzere İstanbul Cumhuriyet Başsavcılığı'na gönderildi. Yazının Adalet Bakanlığı kanalıyla İçişleri Bakanlığı'na ulaştırılmasının ardından Garipoğlu hakkında kırmızı bülten çıkartılması bekleniyor. 

Kararı dinlememişti 
Garipoğlu, el konulan Sümerbank'ın usulsüz işlemlerle zarara uğratıldığı iddiasıyla 51 sanıkla yargılandığı davanın 1 Haziran 2005 tarihli duruşmasında "zimmet" ve "nitelikli dolandırıcılık" suçlarından toplam 27 yıl 3 ay 15 gün ağır hapis ve 107 milyon YTL para cezasına çarptırılmıştı. Karar oturumuna katılmayan Garipoğlu, hakkında çıkarılan yakalama emri uyarınca da aranıyor. İtiraz sonrasında bir üst mahkeme de tutuklama kararını yerinde bulmuştu. 


</TEXT>
</DOC>
