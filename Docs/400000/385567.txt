<DOC>
<DOCNO> 385567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sontur08.html </URL>
<DATE> 2005/10/10/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Demirel'in akrabası hırsız kovalarken kalp krizinden öldü 
</HEADLINE>
<TEXT>

     TAYLAN YILDIRIM İzmir DHA 

DOKUZUNCU Cumhurbaşkanı Süleyman Demirel'in teyzesinin torunu olan ve bir süre Doğru Yol Partisi DYP Karşıyaka İlçe Başkanlığı da yapan 52 yaşındaki Hasan Tuncer Kılav, oğlunun otomobilini çalmaya çalışan hırsızları kovalarken kalp krizi geçirip öldü. Polis, bir marketten de hırsızlık yaptıkları belirlenen üç zanlıyı kovalamaca sonucu yakaladı. 
     Olay, bu sabah saat 05.30 sıralarında Şemikler Mahallesi, 6183 3 sokak 15 numarada meydana geldi. Bostanlı 6483'üncü Sokak'taki Yıllar Market'e girerek hırsızlık yapan 26 yaşındaki B.Y., 25 yaşındaki A.S. ve C.S. kaçmaya çalışırken polis ekiplerince farkedildi. Kovalamacanın, yaklaşık 750 metre ilerideki Şemikler Mahallesi'ne kadar sürmesi üzerine polisleri atlatmak isteyen üç hırsızlık zanlısı 6183 3. Sokak 15 numaralı binanın önünde park halinde duran 35 TL 101 plakalı otomobili çalmak istedi. 
     
     KOVALARKEN KALP KRİZİNE YAKALANDI 

     Kapısını demir levyeyle açmaya çalıştıkları otomobilin alarmının çalması üzerine, otomobil sahibi kadın kuaförü 26 yaşındaki Gencer Kılav'la üst katında oturan babası 52 yaşındaki Hasan Tuncer Kılav, uyanarak sokağa fırladı. Baba oğlunun müdahale ettiği hırsızlar, arkadan gelen polis araçlarının siren seslerini du duyunca yeniden kaçmaya başladı. Oğluyla birlikte hırsızları kovalamaya başlayan Hasan Tuncer Kılav, bu sırada aşırı heyecandan fenalaşarak yaklaşık 50 metre ileride yere düştü. Kalp krizi geçirdiği belirlenen ve yere düşerken başından yaralanan Kılav, olay yerinde sağlık ekiplerinin yaptığı ilk müdahalenin ardından Karşıyaka Devlet Hastanesi'ne kaldırılırken yolda can verdi. Hasan Tuncer Kılav'ın cenazesi savcının incelemesinin ardından otopsi için Adli Tıp Kurumu morgunu kaldırıldı. 
     
     ZANLILAR YAKALANDI 

     Olaydan sonra polisin yaptığı aramanın ardından zanlılar B.Y., A.S. ve C.S., Şemikler Lisesi yakınlarında bıçak ve levyeyle yakalandı. Yaralama suçundan aranan B.Y.'nin üzerinden Ali Demir adına düzenlenmiş sahte nüfus cüzdanı çıktı. Marketten çaldıkları eşyaları kaçarken attıkları anlaşılan üç zanlının, sorgusunun devam ettiği belirtildi. 
     
     DYP İLÇE BAŞKANLIĞI YAPTI 

     Dokuzuncu Cumhurbaşkanı Süleyman Demirel'in Kore gazisi olan kuzeni teyzesinin oğlu Süleyman Kılav'ın oğlu olan Hasan Tuncer Kılav'ın TARİŞ'te 1979- 1981 yılları arasında personel müdürlüğünü yaptığı, TARİŞ'in Çiğli İplik Fabrikası'ndan ayrıldıktan sonra demir ticaretiyle uğraştığı belirtildi. Akrabası olan Süleyman Demirel'in DYP Genel Başkanı olarak girdiği ve başbakan olduğu 1991 seçimleri sırasında DYP Karşıyaka İlçe Başkanlığı'nı yürüten Hasan Tuncer Kılav, seçimlerden sonra da bir süre bu görevini sürdürdü. Kılav'ın altı yıl önce emekli olduğu, işyerini kapatıp çalışmayı bıraktığı belirtildi. 
     
     DAHA ÖNCE HIRSIZLARI YAKALATMIŞ 

     Hırsızları kovalamaya çalışırken ölen Hasan Tuncer Kılav'ın daha önce de otomobillerine hırsız girdiği için huzursuz olduğu ve geceleri sık sık kontrol amaçlı dışarıya çıktığı öğrenildi. 
     Babasının geçen hafta da komşularının evine giren hırsızları ihbar edip, polise yakalattığını anlatan Yasemin Aras, Dünyalar iyisi biriydi. Herkesin yardımına koşardı. Sabah da sesi duyunca dışarıya fırlamış, kovalarken de kalp krizine yakalanmış. Babamın acısının hesabını kim verecek. Artık bu hırsızlara dur denilsin'' dedi. 
     Babasının Süleyman Demirel'in hayranı olduğunu söyleyen Yasemin Aras, DYP İlçe Başkanlığı zamanında İzmir'e gelen Süleyman Demirel'le yanlarında annem de varken hatıra fotoğrafı çektirmişti. Bu fotoğrafı evinin duvarından hiç indirmedi'' dedi. 
     Hasan Tuncer Kılav'ın, otopsinin ardından vasiyeti üzerine, babası Süleyman Kılav'ın Karabağlar Mezarlığı'ndaki kabrine gömüleceği belirtildi. 
     
</TEXT>
</DOC>
