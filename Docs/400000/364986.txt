<DOC>
<DOCNO> 364986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sondun13.html </URL>
<DATE> 2005/07/28/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
PKK, İran askerleriyle çatışıyor çatışmalar Türkiye sınırına kaydı 
</HEADLINE>
<TEXT>

     Hamit ERKUT İRAN, DHA 

      İRAN’ın Mahabat kentinde, bölücü terör örgütü PKK'lılarla İran askerleri arasında geçen hafta başlayan çatışmalar, Türkiye-İran sınırına kaydı. Mahabat'ta dün gece çıkan olaylarda, 4 İran askeri ile 2 PKK'lı göstericinin öldüğü bildirildi. İran'ın yasadışı ilan ettiği ve faaliyetlerine sınırlama getirdiği PKK'nın kurmuş olduğu Kürdistan Özgür Yaşam Partisi'ne PJAK yönelik operasyonlarını Türkiye sınırındaki bölgelere kaydırdı. Başta Mahabat olmak üzere Şino, Saplak, Zeve ve Maşkan'da PKK yanlıları, operasyonları protesto etmek için kepenk kapama eyleminde bulundu. 
     İran'ın, Kürtlerin yoğun olarak yaşadığı 60 bin nüfuslu Mahabat kentinde, bölücü terör örgütü PKK'nın kurdurduğu Kürdistan Özgür Yaşam Partisi PJAK üyesi 1 kişinin tutuklu bulunduğu cezaevinde, işkence gördüğü iddiasıyla PKK teröristler tarafından gösteri yürüyüşleri yapıldı. Yürüyüşlere ayrılıkcı İran Kürdistan Demokrat Partisi İKDP , Hizbi Komela İran Komünist Partisi partileri de destek verdi. Kent merkezinde bulunan İstiklal Meydanı'ndaki yürüyüş sırasında İran askerlerinin açtığı ateş sonucu Ömer Emini isimli bir gösterici öldü. Bu olay üzerine PKK'lılarla İran askerleri arasında sık sık çatışmalar yaşanmaya başladı. 
     Mahabat'taki Kürt gruplara PKK'lı teröristlerin destek vermesi üzerine İran yönetimi, başka bölgelerden kente asker sevkiyatı yaparak stadyumlarda geçici karakollar oluşturdu. Kentte, her geçen gün artan çatışmaların en yoğunu ise dün gece yaşandı. Çatışmalarda, 4 İran askeri ölürken 2 PKK'lı teröristin de öldürüldüğü açıklandı. İran askerleri Kürt gruplara mensup çok sayıda kişiyi gözaltına aldığı belirtildi. 
     Çatışmalar, Hakkari'nin Yüksekova ve Şemdinci ilçeleri sınırlarına da sıçradı. Sınır bölgesinde bulunan Şino, Saplak, Zeve ve Maşkan’da sıkı güvenlik önlemleri alan İran askerleri PKk’lılara karşı operasyonlarını genişletti. İran askerlerinin operasyonlarını protesto etmek isteyen Kürt grupları başta Mahabat olmak üzere Şino, Şaplak, Zeve ve Maşkan yerleşim birimlerinde bugün kepenk kapatma eyleminde bulundu. Küçük yerleşim birimlerinde yaşayanların bir bölümü çatışmalar nedeniyle büyük kentlere kaçtığı bildirildi. İran askerleri özellikle Irak sınırında güvenlik önlemlerini artırarak, Kuzey Irak’tan ülkesine PKK'lı teröristlerin girmesi engellemeye çalıştığı kaydedildi. 
     
     TÜRKİYE İZLİYOR 
     Üst düzey bir güvenlik görevlisi, Türkiye-İran sınırında teröristlerle İran askerlerinin çatışmasını yakından izlediğini belirtti. Sınır bölgesinde güvenlik önlemlerini artıran Türk güvenlik güçleri, bölgede havadan ve karadan devriye görevlerini sürdürüyor. 
     
</TEXT>
</DOC>
