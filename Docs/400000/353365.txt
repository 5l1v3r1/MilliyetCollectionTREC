<DOC>
<DOCNO> 353365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/guncel/gun05.html </URL>
<DATE> 2005/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir operasyonla biten örgüt 
</HEADLINE>
<TEXT>


FERİT DEMİR Tunceli, Van DHA 

GÜVENLİK güçlerinin, Tunceli'nin Ovacık ilçesi kırsalında 2. kongresini yapan terör örgütü MKP-HKO Maoist Komünist Partisi Halk Kurtuluş Ordusu örgütüne yönelik düzenlediği operasyonda 17 terörist ölü ele geçirildi, 3 terörist de sağ olarak yakalandı. Van'da gerçekleştirilen operasyonlarda da 2 PKK'lı terörist öldürüldü. 
Teröristlerin bulunduğu Mercan vadisindeki yeri tespit eden güvenlik güçleri, geceyarısı 3 helikopterin desteğinde bir tabur gücüyle operasyon düzenledi. Dün sabah çembere alınan örgüt üyelerinin, 'teslim ol' çağrılarına ateşle karşılık vermeleri üzerine çıkan çatışmada, aralarında terör örgütünün üst düzey elemanlarının bulunduğu 9 merkez komite üyesi öldürüldü. Helikopterlerin desteğiyle genişletilen operasyonda ölü ele geçen terörist sayısı 17'ye yükseldi. Bölgede halen örgüt üyesinin bulunduğu, çatışmaların yer yer devam ettiği bildirildi. 
Ölü ele geçenler arasında örgütün merkez komite üyelerinden Aydın Hambayat, Avrupa sorumlusu Ali Rıza Sabur, Tunceli-Erzincan sorumlusu ve merkez komite üyesi Cafer Cangöz'ün de bulunduğu öğrenildi. 

4 kilo C-4 ele geçti 
Teröristlerle birlikte 17 silah, mermi, 4 kilo C-4 tipi patlayıcı, dizüstü bilgisayar, 2 taşınabilir bellek ve bol miktarda örgütsel dokümanla malzeme bulundu. 
Van'ın Gürpınar ile Başkale ilçesinin kırsal kesiminde yürütülen operasyonlarda da 2 PKK'lı terörist öldürüldü. 2 asker ile 1 köy korucusu hafif yaralandı. 


</TEXT>
</DOC>
