<DOC>
<DOCNO> 351496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/soneko19.html </URL>
<DATE> 2005/06/13/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Babacan Türkiye, 3 Ekim'den sonra transformasyon sürecine girecek 
</HEADLINE>
<TEXT>

     Devlet Bakanı ve Başmüzakereci Ali Babacan, Türkiye'nin 3 Ekim'den itibaren çok önemli bir transformasyon sürecine gireceğine vurgularken, ''Adeta A'dan Z'ye, sistemimizin baştan aşağı temize çekileceği bir süreç olacak'' dedi. 
     Başmüzakereci Babacan, Fransız Girişimciler Hareketi'nin MEDEF uluslararası ilişkiler birimi MEDEF International Heyeti ile Hilton Oteli'nde, çalışma kahvaltısında bir araya geldi. 
     Babacan, görüşmenin ardından yaptığı açıklamada, burada amacı,n Türk insanının standartları daha yükselmiş, daha yüksek standartları yakalamış bir Türkiye'de yaşıyor olması olduğunu bildirdi ve şöyle devam etti 
     ''Bu transformasyon süreci, hem siyasi reformlar alanında daha iyi işleyen bir demokrasi sistemine kavuşmamız için, insan haklarına, özgürlüklerine, daha saygı duyulan bir ortama ulaşmamız için, hukukun üstünlüğü ilkesinin gerçek anlamda yaşandığı bir Türkiye için son derece önemli.'' Başmüzakereci Babacan, müzakarelerde gösterilecek performans sürecinin yaklaşık 4'de 3'ünün ekonomi ile ilgili olduğunu belirtirken, Türkiye'nin çok daha dışa açık bir ekonomi olması için, Türkiye'de gerçek anlamda her sektörde rekabet ortamının olması için ve her alanda Türk ekonomisinin standartlarının yükselmesi için, Mastricht kriterlerine en kısa zamanda ulaşmak için, tüm bu değişim sürecinin büyük önem taşıdığını vurguladı. 
     
     TÜRKİYE DAHA CAZİP HALE GELECEK 
     ''Türkiye bu süreçten geçtikten sonra, iş dünyası için çok daha cazip bir durum arz edecek'' diyen Babacan, şöyle devam etti 
     ''Türkiye ile iş yapmak çok daha kolaylaşacaktır. AB süreci, Türkiye'deki ekonomik ve siyasi istikrarın uzun vadede garanti altına alınmasına sağlayacak bir süreç olacak. Hem ekonomik alanda hem siyasi alanda uzun vadeli istikrar yatırım ortamı için, iş dünyası için büyük önem taşımakta ve bu da hükümetimizle iş dünyası ile el ele vererek yürütülecek bir süreç. Bu süreçte hem Türkiye için de hem de Türkiye dışında sivil toplum kuruluşları ile çok yakın bir dayanışma ve çalışma içinde olmamız gerekecek. 
     Fransa'nın bu konudaki en önemli kuruluşlarından olan, iş dünyasının en önemli kuruluşu olan MEDEF'le de, bundan sonraki dönemde yakın istişare ve çalışmalarımız mutlaka devam edecek.'' 
     
</TEXT>
</DOC>
