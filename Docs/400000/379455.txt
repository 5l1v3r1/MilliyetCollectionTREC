<DOC>
<DOCNO> 379455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/son/sonspo16.html </URL>
<DATE> 2005/09/18/ </DATE>
<TIME> 23.15 </TIME>
<AUTHOR>  </AUTHOR>
<HEADLINE>
Çalımbay ''Kolay gol yeme ve gol kaçırma hastalığımı sürdü'' 
</HEADLINE>
<TEXT>

     Beşiktaş Teknik Direktörü Rıza Çalımbay, Fenerbahçe karşısında kolay gol yeme ve gol kaçırma hastalıklarının sürdüğünü söyledi. 
     Çalımbay, maç sonrasında düzenlediği basın toplantısında, özellikle ikinci yarıda çok iyi mücadele ettiklerini belirterek, "Ancak her zamanki hastalığımız bu akşam da sürdü. Goller yedik ve çok gol kaçırdık" dedi. 
     İlk yarıyı 1-0 yenik kapamalarına rağmen, hiçbir zaman karamsarlığa kapılmadığını ve maçı kazanacaklarını düşündüklerini anlatan genç teknik adam, "İkinci yarıda inanılmaz goller kaçırdık. 
     Attığımız gol sonrası, ikinciyi de atarız diye düşünürken basit bir gol yedik. Benim en büyük üzüntüm, bizi çok iyi destekleyen taraftarlarımıza galibiyet hediye edememek oldu. En çok taraftarlar adına üzüldüm" şeklinde konuştu. 
     Artık önlerinde Ankaraspor maçı bulunduğunu hatırlatan Rıza Çalımbay, "Şimdi tek hedefimiz, önce Ankaraspor, ardından da Malmö maçlarını kazanmak. Bunun için elimizden geleni yapacağız. Bu maç geride kaldı ve önümüze bakacağız" dedi. 
     Yarını dinlenerek geçirecek siyah-beyazlılar, Ankaraspor maçı hazırlıklarına 20 eylül salı günü başlayacak. 
     
     YOULA’NIN BURNU KIRILDI 

     Karşılaşmanın ilk yarısında Pancu ile çarpışan Youla’nın burnunun kırıldığı bildirildi. 
     Kulüp doktoru Ayhan Optur, Youla’nın burnunda kırık tespit edildiğini ve hastanede tedavisine başlandığını ifade etti. 
     
</TEXT>
</DOC>
