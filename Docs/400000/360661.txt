<DOC>
<DOCNO> 360661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sondun19.html </URL>
<DATE> 2005/07/13/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Almanya'da her 2 kişiden biri, olası terör saldırılarından korkuyor 
</HEADLINE>
<TEXT>

     Almanya'da yapılan bir araştırma, her 2 kişiden birinin ülkede olası terör saldırılarından korktuğunu ortaya koydu. 
     Stern dergisi ile özel televizyon kanalı RTL tarafından yapılan araştırmaya göre, Alman halkının yüzde 51'i terör saldırılarından korktuğunu, yüzde 49'u ise bu konuda endişe duymadığını belirtti. 
     Almanların yüzde 56'sı ise ülkede teröre karşı alınan önlemleri yeterli bulmuyor. Halkın yüzde 35'i önlemlerin yeterli olduğu görüşünü savunurken, yüzde 9'u da bu konuda bilgisi olmadığını söyledi. 
     Stern ve RTL tarafından en fazla desteklenen partiler konusunda her hafta yapılan kamuoyu yoklamasında, Birlik partileri CDU CSU geçen haftaya göre 1 puan kaybederek yüzde 46'ya düşerken, iktidardaki Sosyal Demokrat Parti SPD , 1 puan kazanarak yüzde 27'ye yükseldi. 
     Demokratik Sosyalizm Partisi PDS ile Çalışma ve Sosyal Adalet Seçim Alternatifi WASG tarafından oluşturulan sol ittifak yüzde 10, Birlik 90 Yeşiller Partisi de yüzde 7'de kalırken, Hür Demokrat Parti FDP geçen haftaya göre 1 puan kazanarak yüzde 7'ye yükseldi. 
     Stern dergisi tarafından yapılan bir diğer araştırmaya göre, Alman halkının yüzde 84'ü, partilerin seçimlerden sonra vaatlerini yerine getirmeyeceğine inanıyor. Halkın sadece yüzde 13'ü, partilerin verdiği sözleri yerine getireceğine inandığını belirtirken, halkın yüzde 3'ü de partilerin nasıl davranacağını bilemediğini kaydetti. 
     
</TEXT>
</DOC>
