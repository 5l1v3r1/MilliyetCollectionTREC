<DOC>
<DOCNO> 352742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/dunya/dun01.html </URL>
<DATE> 2005/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush İran seçimi demokratik değil 
</HEADLINE>
<TEXT>



ABD Başkanı George W. Bush, İran'da bugün yapılacak cumhurbaşkanlığı seçiminin demokratik bir seçim olmayacağını söyledi. İran'ın demokrasinin temel gereklerini yerine getirmediğini ileri süren Bush, Tahran rejimini uluslararası terörizme destek vermekle de suçladı. İran'da sandıklar Türkiye saatiyle 07.30'da açılacak, oy verme işlemi 10 saat sürecek. 7 adayın yarışacağı seçimde eski cumhurbaşkanlarından Ali Ekber Haşimi Rafsancani önde görülüyor. Ancak, Rafsancani'nin bugünkü ilk turda oyların en az yüzde 50'sini alıp 24 Haziran'daki ikinci tura gerek kalmadan seçimi kazanması beklenmiyor. Rafsancani, daha ılımlı bir söylemle gençlerin gönlünü kazanmaya çalıştı. 
Pek çok genç kadın da reformcu Hatemi'nin cumhurbaşkanlığı döneminde kazandıkları özgürlükleri yitirmeme kaygısıyla Rafsancani'yi destekliyor. 
Sönük geçen kampanyanın son gününde taraftarlar dün sabah erken saatlerde, adayların posterlerini duvarlara yapıştırarak kararsızları etkilemeye çalıştı. Başkent Tahran'daki radyo - televizyon binasının önünde toplanan 500 kadar gösterici de halka seçimi boykot etmesi çağrısında bulundu. 



</TEXT>
</DOC>
