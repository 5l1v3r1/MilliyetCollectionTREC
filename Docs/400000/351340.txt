<DOC>
<DOCNO> 351340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/son/sonyas03.html </URL>
<DATE> 2005/06/12/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Yaz aylarında sinemalarda bu güzeller olacak... 
</HEADLINE>
<TEXT>

     Internetteki ''netscape'' sitesi, yaz boyunca gişeleri sallayacak ünlü güzelleri derledi. 
     ''Netscape''e göre, yaz aylarında gişe rekoru kırması beklenen yapımların başını Brad Pitt ile Angelina Jolie'nin kamera karşısına geçtiği ''Bay ve Bayan Smith'' çekiyor. Filmde, birbirini öldürmek üzere tutulan kiralık katiller olduklarını fark eden bir karı kocayı canlandıran Pitt ve Jolie, çekimlerin başladığı ilk günden itibaren söylentilerin de hedefi oldu. 
     Filme güzelliği, yeteneğiyle renk katan ve People, Esquire, FHM gibi dergiler tarafından ''Tüm Zamanların En Çekici Kadını'' seçilen Jolie, her yönüyle yaz boyunca da konuşulmaya aday görünüyor. Çek, Fransız ve Kızılderili kanı taşıyan Oscarlı egzotik güzelin filmi, birkaç gün önce seyirciyle buluştu. 
     
     SAÇLI DA GÜZEL, KEL DE... 

     Geçen haftalarda gösterime girerek gişe rekorları kıran ''Yıldız Savaşları Sith'in İntikamı'' filminde galaksiler arası savaş kadar ilgiyi toplayan bir başka unsur da güzeller güzeli Natalie Portman oldu. 
     Bu filmde rol aldıktan sonra başka bir yapım için saçlarını sıfıra vurduran Portman, böylece saçsız bile olsa güzel olduğunu ispatladı. Beş dil bilen Harvard Üniversitesi mezunu Portman, ''V for Vendetta'' adlı film için kamera karşısına geçti. Çalışma takvimi oldukça yoğun olan Portman'ın yeni dört projesi arasında Owen Wilson ile rol alacağı komedi ile ünlü ressam Goya'nın yaşam öyküsünü anlatan film de var. 
     MTV'de sunucu iken üne kavuşan Jessica Simpson'ı Hollywood da keşfetti. Televizyon dizisinden beyazperdeye aktarılan ''The Dukes of Hazzard'' adlı filmde rol alan Simpson, baş karakter Daisy Duke'u canlandırdı. IQ'sunun ''dahi'' seviyesinde olduğu belirtilen bu sarışın güzelin filmi de yazın gösterime girecek. 
     
     YARASA ADAM'IN KALBİNİ ÇALACAK 

     Son günlerde magazin basınının gündeminden düşmeyen bir başka isim de Katie Holmes. 
     ''Dawson's Creek'' dizisiyle küçük yaşta üne kavuşan 26 yaşındaki güzel, ünlü aktör Tom Cruise ile olan birlikteliğiyle her gün gözler önünde. ''Batman Begins'' adlı yapımda Christian Bale ile kamera karşısına geçen Holmes, filmde yarasa adamın kalbini çalacak. Film, yaz aylarının hasılat rekoru kırması beklenen yapımları arasında gösteriliyor. 
     ''Görevimiz Tehlike'' filminin ekibinde yer alan, ancak yapımın çekimlerinin ertelenmesi üzerine kadrodan ayrılan Scarlett Johansson'a bir kapı kapanırken öbürü açıldı. Ewan McGregor ile dev bütçeli gerilim filmi ''The Island'' için kamera karşısına geçen sarışın güzel de yaza damgasını vurmaya hazırlanan isimler arasında. 
     Keira Knightley ismi ''Pirates of the Caribbeean-Karayip Korsanları'' adlı yapımla birlikte anılıyor. İlk filmde beyazperdenin iki yakışıklı aktörü Johnny Depp ve Orlando Bloom ile kamera karşısına geçen ve onların gölgesinde kalmadan başarılı bir oyunculuk sergileyen Knightley, filmin çekimleri başlayan ikincisinde de aynı rolü üstlendi. Bu yaz gösterime girecek ''Pirates of the Caribbean II Dead Man's Chest'', Keira'yı yine dergi kapaklarına, sinema sayfalarına ve televizyon programlarına taşıyacak. 
     Son dönemlerin ilgi çekici isimlerinden Lindsay Lohan ise gözünü minik seyirciye dikti. ''Herbie Fully Loaded'' adlı Disney yapımı filmde rol alan Lohan, bu kez yürekleri hoplatmayı bir yana bırakıp küçük seyirciyi fethedecek. 
     Jessica Alba ise rol aldığı ''Fantastic Four'' adlı çizgi romandan uyarlama filmiyle bu yaz ilgiyi üzerine çekecek oyuncular arasında yer alıyor. 
     
</TEXT>
</DOC>
