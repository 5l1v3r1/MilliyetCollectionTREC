<DOC>
<DOCNO> 373568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/son/soneko09.html </URL>
<DATE> 2005/08/28/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Vatandaş da dilenci de almıyor... 1 YKr'ler elde kaldı 
</HEADLINE>
<TEXT>

     Bakkallar, gerekli olacağı düşüncesiyle Merkez Bankası'ndan aldıkları 1 yeni kuruşları YKr , tüketici istemeyince yeniden bankalara iade ediyor. 
     Yeni banknotlara ve diğer madeni paralara beklenenden daha kısa sürede alışan tüketici, ceplerinde fazladan ''yük'' olarak gördükleri 1 YKr'leri ise benimsemedi. 
     Konya'da bakkal dükkanı işleten Halil Demirbağ, AA muhabirine yaptığı açıklamada, YTL'nin yeni piyasaya sürüldüğü dönemlerde gerekli olacağı düşüncesiyle Merkez Bankası Şubesi'nden çok sayıda 1 YKr aldıklarını söyledi. 
     Para üstü olarak verdikleri 1 YKr'leri vatandaşın istemediğini ve almadığını belirten Demirbağ, ''Müşteriler para üstü olan 1 kuruşları almak yerine kalsın diyerek eksik para üstü almaya bile razı oldu. Çok kullanmadıkları bu parayı cüzdanlarında taşımak istemiyor. Kimseye vermediğimiz için kasada boşuna yer kaplayan 1 yeni kuruşları, toplayıp bankalara geri iade ediyoruz'' dedi. 
     Konya Büyükşehir Belediyesi zabıta yetkilileri ise Cuma günleri yaptıkları denetimlerde, dilencilerin üzerinden döviz de dahil olmak her türlü paranın çıktığını ancak 1 yeni kuruş bulunmadığını belirttiler. 
     Vatandaşın cüzdanında bulundurmak yerine dilenciye verdiği 1 kuruşları dilencilerin de istemediğini dile getiren yetkililer, ''Dilenciler 1 kuruşu kabul etmiyorlar'' dediler. 
     
</TEXT>
</DOC>
