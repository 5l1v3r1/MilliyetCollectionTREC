<DOC>
<DOCNO> 378342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/soneko14.html </URL>
<DATE> 2005/09/14/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Özelleştirmede 20 milyar dolara az kaldı... 
</HEADLINE>
<TEXT>

     Hüseyin Tunçay AA 

Türk Telekom ve Tüpraş gibi büyük özelleştirmelerin art arda gerçekleştirilmesiyle birlikte, özelleştirmede bu yıl ''rekor üzerine rekor'' kırılırken, özelleştirme rakamı 20 milyar dolara gidiyor. 
     Özelleştirme İdaresi Başkanlığı ÖİB tarafından bu yıl gerçekleştirilen özelleştirmelerin tutarı 13 milyar 894 milyon doları geçerken, Atatürk Havalimanı ihalesi ile birlikte özelleştirme toplamı, şimdiden 16.9 milyar dolara ulaştı. 
     Eylül sonunda son tekliflerin alınacağı ERDEMİR'de özelleştirmenin gerçekleştirilmesi durumunda, özelleştirme rakamının daha da yukarı çıkması bekleniyor. 
     
     ÖZELLEŞTİRMEDE SON DURUM 
     Verilere göre yılbaşından bu yana ''satış veya devri'' tamamlanan kuruluşların özelleştirme tutarı, 1 milyar 348 milyon doları buldu. 
     Bunlar içinde Ataköy Turizm, Otelcilik ve Marina, Eti Aliminyum'un satışı, KTHY'de hisse satışı ve Petkim'in halka arzı gibi özelleştirmeler yer alıyor. 
     İhalesi yapılan, ancak devri henüz gerçekleşmeyen ihaleler ise 12 milyar 546 milyon doları bulurken, bunların başında Türk TELEKOM ve Tüpraş geliyor. 
     TEKEL'e ait ikiz kuleler ile araç muayene istasyonları ve Mersin Limanı da devir için sırada bekliyor. 
     Bunun yanında, Ulaştırma Bakanlığı'nca gerçekleştirilen ve 3 milyar doları bulan Atatürk Havalimanı Terminal İşletmesi'nin 15 yıllığına kiraya verilmesi ile birlikte, bu yıl yapılan özelleştirmelerin tutarı araç muayene istasyonları dahil 16 milyar 894 milyon doları buluyor. 
     
     ÖZELLEŞTİRME GELİRLERİ NEREDE KULLANILIYOR 
     Öte yandan özelleştirmeden elde edilen gelir, Hazine'ye ''gelir'' kaydedilerek, özellikle borç azaltımında kullanılıyor. 
     Bunun yanında ''özelleştirme giderleri'' kapsamında, özelleştirme programında yer alan KİT'lerin finansman ihtiyacı karşılanıyor, borç ödemeleri gerçekleştiriliyor. 
     
</TEXT>
</DOC>
