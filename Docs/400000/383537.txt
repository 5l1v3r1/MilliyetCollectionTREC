<DOC>
<DOCNO> 383537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sondun36.html </URL>
<DATE> 2005/10/03/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Irak'ta Petrol Bakanı'nın konvoyuna bombalı saldırı 
</HEADLINE>
<TEXT>

     Irak Petrol Bakanı İbrahim Bahr'ın bulunduğu konvoya bu sabah düzenlenen saldırıda ölü sayısının 3'e yükseldiği açıklandı. 
     Yetkililer, 7 araçtan oluşan konvoyun geçtiği sırada, yola yerleştirilen bombanın patlaması sonucu, Bakan Bahr'ın 3 korumasının hayatını kaybettiğini söyledi. 
     Saldırıdan yara almadan kurtulan Bahr'ın, yeniden inşa edilen bir rafinerinin açılışı için Bağdat'tan Beyci'ye gitmekte olduğu belirtildi. Daha önce, saldırının silahlı kişilerin ateş açması şeklinde düzenlendiği açıklanmıştı. 
     Bu arada, Musul'da Nineva vilayet meclisinin kadın üyesi Nefiye Aziz ile oğlunun öldürüldüğü kaydedildi. Irak Kürdistan Yurtseverler Birliği üyesi Aziz'in, vilayet meclisinde insan hakları komitesi üyesi olduğu belirtildi. 
     Öte yandan, Ramadi'de, direnişçiler ile Irak güvenlik güçleri arasında çıkan çeşitli çatışmalarda 7 kişinin yaralandığı bildirildi. 
     Ramadi'de ayrıca, makineli tüfek ve RPG taşıyan direnişçilerin sokaklarda görüldüğü, yanan 2 Irak askeri kamyonetinin etrafında sivillerin toplandığı belirtildi. 
     
</TEXT>
</DOC>
