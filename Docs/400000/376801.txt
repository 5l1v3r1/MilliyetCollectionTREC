<DOC>
<DOCNO> 376801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sonspo30.html </URL>
<DATE> 2005/09/08/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Volkan Taraftarlarımızı çok özledim 
</HEADLINE>
<TEXT>

     Fenerbahçe'nin milli kalecisi Volkan Demirel, sarı-lacivertli takımın Ankaraspor ile yapacağı maç öncesi, ''Taraftarlarımızı çok özledim, cumartesi gününün gelmesini iple çekiyorum'' dedi. 
     A Milli Futbol Takımı'nın 2006 Dünya Kupası elemelerinde Danimarka ve Ukrayna ile yaptığı son 2 maçta kaleyi koruyan genç file bekçisi, sarı-lacivertli takımın bu akşamki idmanı öncesi kulübün resmi internet sitesine yaptığı açıklamada şunları kaydetti 
     ''Milli maçların bitmesi ile birlikte evimize döndük. Şu anda bizim için önemli olan tek şey cumartesi günü yapacağımız Ankaraspor karşılaşması. Fenerbahçe Şükrü Saracoğlu Stadı'nı cumartesi günü dolduracak olan taraftarlarımızla bu maçtan galibiyetle ayrılacağımızı düşünüyorum. Kendi evimizde maç oynamayı, taraftarımızın insanın tüylerini diken diken eden ıslıklarını, tezahüratlarını ve bize kazandırdıkları motivasyonu çok özledim. Cumartesi gününün gelmesini iple çekiyorum.'' 
     
</TEXT>
</DOC>
