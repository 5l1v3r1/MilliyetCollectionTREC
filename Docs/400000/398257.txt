<DOC>
<DOCNO> 398257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/sontur16.html </URL>
<DATE> 2005/11/26/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Malatya'daki 46 saatlik rehine eylemi nikahla sonuçlandı... 
</HEADLINE>
<TEXT>

     
     Mikail PELİT MALATYA, DHA 
     
MALATYA'nın Kuluncak İlçesi'ne bağlı İlisuluk Köyü'nde, kayınvalidesini pompalı tüfekle yaraladıktan sonra vücutlarında sigara söndürdüğü nikahsız yaşadığı eşi ve 4 aylık kızını rehin alan Cabbar Seven, eve giren annesi tarafından ikna edildi. 46 saat sonra eylemini bitiren Seven, Herşeyi eşimi çok sevdiğim için yaptım'' dedi. Karakoldaki ifadesinin ardından Kuluncak Kaymakamı İbrahim Çenet'in çabalarıyla Fatma Akça ile Cabbar Seven'in İlçe Nüfus Müdürlüğü'nde nikahları kıyıldı. Seven'in psikolojik rahatsızlık’ nedeniyle askerde çürük’ raporu aldığı da ortaya çıktı. 
     Köyde çobanlık yapan Cabbar Seven, geçen çarşamba günü saat 11.00 sıralarında kardeşiyle tartışırken kendilerini ayırmak isteyen kayınvalidesi Güliştan Akça'yı pompalı tüfekle yaraladı. Kayınvalide hastaneye kaldırılırken, Cabbar Seven evde bulunan nikahsız eşi 23 yaşındaki Fatma Akça ile 4 aylık kızı Esma Nur'u pompalı tüfekle rehin aldı. Köylülerin ve güvenlik güçlerinin Cabbar Seven'i ikna çabaları sonuç vermedi. Cabbar Seven sık sık kendisiyle görüşecek gazetecilerin gelmesini, can güvenliğinin sağlanmasını ve Kuluncak İlçesi'ne indirilecek uçakla kendisinin bölgeden gönderilmesini istedi. Kuluncak Kaymakamı İbrahim Çenet de köye giderek Cabbar Seven'i, eşi ve çocuğunu serbest bırakması konusunda ikna etmeye çalıştı. Kaymakam Seven, Eğer onları bırakıp silahını teslim edersen, nikahını ben yaptıracağım'' dedi, ancak o da sonuç alamadı. 
     Evin çevresini kuşatan jandarma, anne ile kızın zarar görmemesi için müdahalede bulunmadı. Jandarma, eylemini tek başına sürdüren Cabbar Sevin'in yorgun düşüp, direncinin kırılması için sabırla bekledi. 
     Eşi ve kızını rehin alan Cabbar Seven'le görüşmek üzere Malatya Devlet Hastanesi'nden dün gece köye gelen psikolog da Cabbar Seven'le görüşemedi. 
     
     ANNESİ İKNA ETTİ 
     Eylemini gece boyu sürdüren Cabbar Seven, bu sabah iyice yorgun düştü. Jandarma sabırla dışarıda beklerken, bu sırada evin önüne gelen Seven'in annesi içeri girmek istedi. Cabbar Seven annesinin içeri girmesini kabul etti. Anne Seven, oğluyla bir süre görüştükten sonra jandarma yetkililerine, Kaymakam beyin nikah sözünü tutacağını söyledim. Oğlum teslim olacak'' dedi. 
     
     RESMİ NİKAHLARI KIYILDI 
     Cabbar Seven de rehin alma eylemini başlattığı andan 46 saat sonra saat 09.00'da eşi ve kızını serbest bıraktı. Daha sonra kendisi de evden çıkan Seven, pompalı tüfeğini jandarma askerlerine teslim etti. Jandarma tarafından eşi ve kızıyla birlikte Kuluncak İlçe Jandarma Komutanlığı'na götürüldü. Buraya gelen Kaymakam İbrahim Çenet, sözünü tuttu ve çifti nikahlarının kıyılması için İlçe Nüfus Müdürlüğü'ne götürdü. Çiftin burada resmi nikahları kıyıldı. Kıyılan nikahın ardından Cabbar Seven, jandarma tarafından sorgulanmak üzere tekrar İlçe Jandarma Komutanlığı'na götürüldü. Fatma Seven'in ağabeyiyle görüştükten sonra resmi nikaha razı oldugu öğrenildi. 
     
     HERŞEY EŞİM İÇİN'' 
     46 saat boyunca eşi ve kızını rehin alan Cabbar Seven, burada verdiği ifadede, eşinin kendisinden ayrılmak istemesi nedeniyle bunalıma girdiğini söyledi. Cabbar Seven, bir süre önce eşinin evi terk ettiğini, araya girenler sayesinde yeniden barıştıklarını, ancak eşinin yeniden ayrılmak istemesi nedeniyle bunalıma girdigini söyleyerek, Herşeyi eşimi çok sevdigim için yaptım'' dediği öğrenildi. Cabbar Seven, jandarmadaki sorgusunun ardından adliyeye sevkedildi. 
     
     ASKERDE ÇÜRÜK’ RAPORU ALMIŞ 
     Komşu ve akrabaları, kendi halinde yaşayan bir kişi olduğunu belirttikleri Cabbar Seven'in, zaman zaman şiddete başvurduğunu söyledi. Cabbar Seven'in geçen yıl komşusu ve akrabası M.S.'yi, evinin yakınına ahır yaptırmasına itiraz etmesi üzerine dövdüğü, kafasına odunla vurduğu, olaydan sonra M.S.'nin kafasına 90 dikiş atıldığı, hastanede 40 gün yattığı öğrenildi. 1996 yılında askere giden Cabbar Seven'in, 1997 yılının Mart ayında Ankara Zırhlı Birlikler Tugayı'ndan psikolojik rahatsızlık’ nedeniyle çürük’ raporu aldığı da öğrenildi. 
     Bu arada damadı tarafından pompalı tüfekle açılan ateş sonucu omuzundan yaralanıp Turgut Özal Tıp Merkezi'ne kaldırılan Güliştan Akça'nın sağlık durumunun iyi olduğu açıklandı. 
     
</TEXT>
</DOC>
