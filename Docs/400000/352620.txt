<DOC>
<DOCNO> 352620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sonspo05.html </URL>
<DATE> 2005/06/16/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Barcelona, Fenerbahçe’nin Rüştü için yaptığı öneriyi geri çevirdi 
</HEADLINE>
<TEXT>

     Mehmet ÇİFTÇİ İSPANYA, DHA 

İSPANYA şampiyonu Barcelona, Fenerbahçe’nin, milli kaleci Rüştü’nün transferi için getirdiği, "Serbest bırakın, Rüştü’ye ödediğiniz parayı biz üstlenelim" önerisini kabul etmedi. 
     Barcelona Kulübü Sportif Direktörü Txiki Begiristain, Fenerbahçe’nin Rüştü için yaptığı teklifi kayda değer bulmadıklarını ifade etti. Bu oyuncunun Katalan kulübü ile 3.5 yıllık daha sözleşmesi olduğuna dikkat çeken Begiristain, Rüştü’yü transfer etmek isteyen kulübün bonservis bedeli getirmesi gerektiğini söyledi. 
     Rüştü konusunda bir çözüm bulmaya çalıştıklarını ifade eden Barcelona Sportif Direktörü, Fenerbahçe’nin tecrübeli kaleciyi bonservisi ile birlikte almaya çalıştığını, ancak getirilen önerinin kendilerini tatmin etmediğini belirtti. 
     Begiristain, sarı lacivertli kulübün milli kaleciyi kendilerine hiçbir bonservis parası ödemeden renklerine bağlama gibi bir çaba içinde olduğuna işaret ederek, Fenerbahçe’nin bu yöndeki girişimlerinin sonuç getirmeyeceğini söyledi. 
     Txiki Begiristain, Rüştü’nün, geleceği ile ilgili sorunun çözülmesine kadar takımla kamplara ve hazırlık maçlarına katılacağı açıklamasını yaparak, kalecinin tatili biter bitmez Barcelona’ya geleceğini ifade etti. 
     
</TEXT>
</DOC>
