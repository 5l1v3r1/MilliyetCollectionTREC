<DOC>
<DOCNO> 380154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/spor/spo03.html </URL>
<DATE> 2005/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Keyiften dört köşe 
</HEADLINE>
<TEXT>


Galatasaray Teknik Direktörü Eric Gerets, Vestel Manisaspor maçı sonrasında Başkan Özhan Canaydın ile bir araya geldi. Belçikalı çalıştırıcının, "İyi ki gelmişim. Galatasaray'da çok mutluyum" dediği öğrenildi 

ERHAN TELLİ 


Galatasaray'da Hagi'nin ardından göreve getirilen Belçikalı Teknik Direktör Eric Gerets'in, yöneticilerle yaptığı görüşmede, Türkiye'ye gelmekle ne kadar doğru bir karar verdiğini söyleyerek, kendisine gösterilen ilgiye, sevgiye ve güvene teşekkür ettiği öğrenildi. 
Gerets'in, Vestel Manisaspor maçı sonrasında bir araya geldiği Başkan Özhan Canaydın, İkinci Başkan Ergun Gürsoy ve yönetici Fatih Gökşen'e, Tromso yolculuğundan beri kendilerini yalnız bırakmadıkları için takımı adına teşekkür etti. 
Gerets, "Ortak çalışma her zaman başarı getirir. Bizi yalnız bırakmamanız çok önemli" dediği bildirildi. 
Galatasaray'da çalışmaktan mutlu olduğunu sık sık dile getiren Belçikalı çalıştırıcının, İstanbul'da yaşamaya çok kısa sürede alıştığını ve Fransız ekolüne sahip olan bir kulüpte çalışmasının kendisi için büyük bir avantaj olduğunu dile getirdiği kaydedildi. 
Yönetici Fatih Gökşen de, Eric Gerets ile çalışmaktan son derece memnun olduklarını belirtti. Gökşen, "Gerets burada olmaktan, bizler de onunla olmaktan dolayı çok mutluyuz. İnşallah bu uyumlu çalışmanın sonucunda büyük başarılar elde eder, şampiyonlukla seviniriz. Takımın ilk haftalardaki performansına alkış tutmamak mümkün değil" diye konuştu. 

Gözler Volkan'da 

Geçtiğimiz sezon gözden düşen yıldızları bir bir takıma kazandıran Eric Gerets, şimdi de Volkan'ı yakın takibe aldı. Ümit Karan ve Saidou'yu adeta baştan yaratan Belçikalı çalıştırıcı, antrenmanlarda Volkan ile özel olarak ilgileniyor. Volkan, "Takıma girmek için büyük bir çaba harcıyorum. Gerets yönetiminde Florya'da birçok şeyin değiştiğini söyleyebilirim. Takım da herşey yolunda gidiyor. Sıramı bekliyorum" diye konuştu. 

Cihan üzüntüsü 

Vestel Manisaspor karşılaşmasında sakatlanan Cihan'ın Samsunspor maçında takımdaki yerini almasının zor olduğu öğrenildi. Sağ ayak tabanında ödem ve kanama meydana gelen tecrübeli futbolcunun tedavisine devam ediliyor. Cuma gününe kadar dinlendirilecek olan Cihan dün MR çektirdi. Teknik Direktör Eric Gerets, futbolcusu için son kararını doktorlardan gelecek olan rapor doğrultusunda maç günü netleştirecek. 

Ümit Karan festivalde 

Galatasaray'ın formda ismi Ümit Karan, Kırklareli'ye bağlı Pehlivanköy İlçesi'nde yapılan 'Sonbahar Panayırı ve Tarım Festivali'ni eşiyle birlikte gezdi. Belediye Başkanı Hüseyin Açıkel'in davetlisi olarak ilçeye gelen golcü futbolcuya, futbolseverler büyük ilgi gösterdi. 

Gerets'e ilk ödül 

Sarı - Kırmızılılar'ın teknik direktörü Eric Gerets, 11 Altın Adam Yarışması'nda "Ayın Teknik Direktörü" seçildi. Yapılan oylama sonucunda 181 puan toplayan Belçikalı çalıştırıcı, Milli Takımlar Başdanışmanı Fatih Terim'in önünde birincilik kürsüsüne çıktı. Eric Gerets, ödülünü önümüzdeki ay alacak. 


</TEXT>
</DOC>
