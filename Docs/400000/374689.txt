<DOC>
<DOCNO> 374689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sondun39.html </URL>
<DATE> 2005/09/01/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
New Orleans için en kötü felaket senaryosu 
</HEADLINE>
<TEXT>

     Katrina kasırgasının vurduğu en büyük kent olan, ABD'nin önemli tarihi, kültürel ve turistik merkezlerinden New Orleans için öngörülen felaket senaryolarında, şehrin bir daha normale dönemeyebileceği görüşü dile getiriliyor. 
     Çevre Koruma Dairesi kuruluşu uzmanı Hugh Kaufman, The Washington Post gazetesine açıklamasında, bu felaket senaryosunu şöyle açıkladı 
     ''Kenti kaplayan metrelerce yüksekliğindeki suyun dışarıya pompalanması en az bir ay sürer. Bunun ardından temiz su şebekesinin yeniden kurulması da en az bir ay alır. Bu sırada teknisyenler, sudaki yılanlarla mücadele ederken kentin elektriğini yeniden sağlamaya çalışır. Bütün bunlar olurken, kasırgada yıkılan evleri için insanlar çoktan sigortadan paralarını alır ve bir daha dönmemek üzere bölgeyi terk eder. Yıkılan evlerin yerine yenilerinin inşa edilmesi bir yıl sonra başlayabilir. Ancak yine hiçbir şey normale dönmez. Çünkü kentten dışarıya pompalanan sulardaki ağır metaller, endüstriyel atıklar, kanalizasyon suları ve ölen insan ve hayvanların kalıntıları, daha 10 yıl Meksika Körfezi kıyısını kaplamaya devam eder. İşte bu, en kötü felaket senaryosu.'' Kaufman, bölgenin tamamen temizlenmesi işlemine bütün ABD'nin parasının bile yetmeyeceğini savundu. 
     New Orleans Belediye Başkanı Ray Nagin de kent sakinlerinin şehre en erken 3-4 ay sonra dönmeye başlayabileceklerini söylemişti. 
     
     BAZI ÜNLÜ SANATÇILARDAN HABER ALINAMIYOR 

     New Orleans'ta binlerce kişinin öldüğü açıklamaları gelirken, ülkenin en önemli caz ve sanat merkezlerinden olan bu şehirde oturan bazı ünlü müzisyenlerden de haber alınamadığı bildirildi. 
     Fox News televizyonu, "Blue Mondey" ve "Blueberry Hill" adlı şarkılarıyla dünyada tanınan blues tarzı piyano virtüözü 76 yaşındaki Fats Domino'ya pazartesiden beri ulaşılamadığını belirtti. 
     Domino'nun, en son konuştuğu menajerine, kasırganın etkilerini evde oturarak atlatmaya çalışacağını söylediği, ancak bir daha müzisyenden haber alınamadığı kaydedildi. 
     Fox News'a göre, "New Orleans'ın soul kraliçesi" olarak tanınan ünlü şarkıcı Irma Thomas'a da ulaşılamıyor. Thomas, The Rolling Stones grubunun icra ettiği ünlü "Time is On My Side" şarkısını ilk söyleyen şarkıcı olarak tanınıyor. 
     New Orleans'ta oturan bir başka müzisyen, blues bestecisi ve aranjörü Allen Toussaint'den de haber alınamadığı belirtildi. 
     
</TEXT>
</DOC>
