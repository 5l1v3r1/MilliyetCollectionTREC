<DOC>
<DOCNO> 367897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/dunya/adun.html </URL>
<DATE> 2005/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Fischer Merkel yanlış yapıyor 
</HEADLINE>
<TEXT>


Almanya Dışişleri Bakanı, 18 Eylül'deki seçimleri kazanması beklenen Merkel'i uyardı Merkel, Türkiye'nin yüzüne kapıyı kapatıyor. Almanya'nın güvenlik çıkarlarını hiç dikkate almıyorlar 


Almanya Dışişleri Bakanı Joschka Fischer, Hıristiyan Demokrat Birlik Partisi CDU Genel Başkanı Angela Merkel'in "Avrupa kapısını Türkiye'nin yüzüne kapatmasını" hatalı bulduğunu, bunun Almanya'nın güvenlik çıkarlarını dikkate almamak anlamına geldiğini söyledi. 
Birlik 90 Yeşiller Partisi tarafından başkent Berlin'de düzenlenen 48 saatlik bir açık hava "konuşma maratonu"na katılan Fischer, her bir konuşmacının yaklaşık bir saat süreyle söz aldığı etkinlikte Türkiye'nin AB üyeliğine de değindi. 
Fischer, "Merkel, Türkiye'nin yüzüne kapıyı kapatıyor, bunu büyük bir hata olarak görüyorum. Almanya'nın güvenlik çıkarlarını hiç dikkate almıyorlar" diye konuştu. Alman Dışişleri Bakanı, Türkiye'nin bölgesindeki krizlerden dolayı da büyük önem kazandığını, bu nedenle olası bir iktidar değişikliğinin Almanya'nın dış politikası için iyi olmayacağını belirtti. 
Kamuoyu yoklamalarına göre, CDU ve Edmund Stoiber liderliğindeki Hıristiyan Sosyal Birlik'in CSU oluşturduğu "Birlik partileri" koalisyonunun, Almanya'da 18 Eylül'de yapılacak olan erken genel seçimi kazanarak iktidar olması bekleniyor. Birlik partileri, Türkiye'ye AB'ye tam üyelik yerine "imtiyazlı ortaklık" öneriyor. 
Fischer, terörizmle mücadelede teröristlerin kışkırttıkları kültürlerarası çatışmanın önlenmesi için de kararlı şekilde her türlü çabanın harcanması gerektiğini belirtti. 

'Türkiye önemli' 
Fischer ayrıca, Türkiye gibi büyük bir Müslüman ülkenin demokratik sistemi ve serbest pazar ekonomisiyle AB'ye üye olmasının önemli olduğunu vurguladı. 
Konuşmasında, Türkiye'ye 40 yıldan fazla süredir Alman hükümetleri tarafından da AB üyeliği sözü verildiğini hatırlatan Fischer, " eski Başbakan Helmut Kohl, bizim şimdi yaptığımız gibi Türkiye'nin AB üyeliğini savundu. Bunun Almanya'nın çıkarına olduğunu biliyordu. Türkiye neden Avrupa Konseyi ve NATO üyesi oldu " şeklinde konuştu. 
Avrupa Parlamentosu Birlik 90 Yeşiller milletvekili Cem Özdemir de konuşmasında, Türkiye'nin AB üyeliğini savundu. AB'nin genişlemesinden her zaman en fazla Almanya'nın faydalandığını belirten Özdemir, Türkiye'nin üyeliğinin de Almanya ve Avrupa'ya fayda sağlayacağını vurguladı. 


</TEXT>
</DOC>
