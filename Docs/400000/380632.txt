<DOC>
<DOCNO> 380632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/sonspo14.html </URL>
<DATE> 2005/09/22/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
İddaa, A Milli futbol takımı'nın resmi sponsoru oldu 
</HEADLINE>
<TEXT>

     Spor Toto Teşkilat Müdürlüğü'nün, satış pazarlama ve teknik hizmetleri İnteltek firması tarafından yürütülen resmi futbol oyunu İddaa, Türkiye Futbol Federasyonu ve A Milli Futbol Takımı'nın resmi sponsoru oldu. 
     Lütfi Kırdar Uluslararası Kongre ve Sergi Sarayı'nda gerçekleştirilen törende, 3 yıllık sponsorluk anlaşması imzalandı. 
     Törende, Federasyon Başkanı Levent Bıçakcı, başkanvekili Şekip Mosturoğlu, Spor Toto Teşkilat Müdürü Bekir Yunus Uçar ve İnteltek Genel Müdürü Ahmet Sezer hazır bulundu. 
     Taraflar, sponsorluk sözleşmesine ilaveten, şüpheli oyunlarla ilgili gerekli tedbirleri almak ve bilgi bankası oluşturmak amacıyla işbirliği anlaşması yaptı. 
     İddaa ile geçen sezondan bu yana süre gelen işbirliğini daha geniş alanlara yaydıklarını kaydeden Bıçakcı, bu sponsorluğun kendilerine olduğu gibi Türk futboluna büyük katkı sağlayacağını vurguladı. 
     İşbirliği anlaşmasıyla, şüpheli maçların kendi bilgileri dahiline gireceğini ve böylece çok daha sağlıklı ve kesin önlemler alabileceklerini belirten Bıçakcı, Türk futboluna sağladığı destekten dolayı Spor Toto Teşkilat Müdürlüğü ve İnteltek yetkililerine teşekkür etti. 
     Spor Toto Teşkilat Müdürü Uçar ise temiz futbol adına federasyonla işbirliği yapmalarının kurumsal sorumluluklarının bir gereği olduğunu belirterek, ''Oyunlarımızın güvenirliğini sağlamak adına aldığımız birtakım gösterge ve tedbirleri federasyon ile paylaşarak futbolumuzda oluşabilecek manipülasyonların önlenmesine yardımcı olacağız'' diye konuştu. 
     
     HEDEF 80 MİLYON DOLARLIK KATKI 
     İddaa'nın geçen sezon futbol kulüplerine 36 milyon dolar katkı yaptığını belirten İnteltek Genel Müdürü Sezer, 2005-2006 sezonunda hedefledikleri rakamın 80 milyon doları bulduğunu ifade etti. 
     Bir ilke imza atarak, futbolda etik değerleri desteklemek ve korumak adına tarihi öneme sahip bir işbirliği anlaşmasını hayata geçirdiklerini kaydeden Sezer, anlaşmaya göre, Türkiye liglerindeki maçlarla ilgili olağanüstü bir durum söz konusu olduğunda, gerekli tedbirlerin alınabilmesi amacıyla bilgilerin paylaşılacağını söyledi. 
     
</TEXT>
</DOC>
