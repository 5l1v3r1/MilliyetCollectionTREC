<DOC>
<DOCNO> 350189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/siyaset/axsiy01.html </URL>
<DATE> 2005/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Vizyonumuz ortak' 
</HEADLINE>
<TEXT>


Erdoğan, "Yeni Türkiye, ABD'nin küresel ve bölgesel politikalarına daha geniş ve daha verimli katkılarda bulunacak konuma gelmektedir" dedi 


Başbakan Recep Tayyip Erdoğan, Türkiye'nin kapsamlı bir dönüşüm sürecinden geçtiğini ve bu değişimle ABD'ye daha da yakınlaştığını belirtti. Erdoğan,"21. yüzyılın yeni fırsat, risk ve tehditlerine ilişkin olarak iki ülkenin vizyonları ve stratejileri örtüşmektedir" dedi. 
Erdoğan, Beyaz Saray buluşmasından önce Amerikan Türk Konseyi'nin ATC kapanış yemeğinde yaptığı konuşmada, Bush yönetiminin, "geniş Ortadoğu ve Avrasya'da özgürlük ve demokratikleşmeyi hedefleyen" politikalarına tam destek verdi. Erdoğan, ABD'nin, "küresel çıkarlarını, bugün geçmiştekinden daha da belirgin bir vurguyla, özgürlüklerin ve demokratik değerlerin korunması ve yayılması temelinde tanımlayarak" geniş Ortadoğu ve Avrasya'daki değişim dinamiklerini desteklediğini belirtti. 
Erdoğan, "Uzun vadede bu stratejinin başarılı olması, Türkiye'nin merkezinde yer aldığı bu geniş coğrafyanın bir barış ve refah kuşağına dönüşmesi anlamına gelecektir. Dolayısıyla, Türkiye'nin ABD'nin bu vizyonunu ve stratejisini paylaşmasından ve desteklemesinden daha doğal bir şey olamaz" diye konuştu. 

'Daha da yakınlaştık' 
Türkiye'nin geçirdiği iktisadi ve siyasi dönüşümün Ankara ile Washington'ı "birbirine daha da yakınlaştırdığını" belirten Erdoğan, "Yeni Türkiye, ABD'yle paylaştığı ortak vizyon ve çıkar birlikteliği temelinde, ABD'nin küresel ve bölgesel politikalarına daha geniş bir yelpazede daha somut ve daha verimli katkılarda bulunabilecek bir ortak konumuna gelmektedir" diye konuştu. 
Erdoğan, 2 ülke arasında "eskisinden çok daha yoğun bir istişare ağı oluşturulmasını" istedi. Erdoğan ilişkilerde kamuoyu boyutunun da önem kazandığını ve Türk - ABD ittifakının öneminin kamuoylarında daha iyi ve kolay anlaşılmasının yararlı olacağını söyledi. 
Erdoğan, "Birbirimizle direkt ilişki kurabiliriz. Birbirimize medya aracılığıyla ulaşmamalıyız" uyarısında bulundu. 

</TEXT>
</DOC>
