<DOC>
<DOCNO> 397337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/soneko45.html </URL>
<DATE> 2005/11/23/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Vestel'in ilk insansız hava aracı görücüye çıktı... 
</HEADLINE>
<TEXT>

     Vestel Savunma Sanayi'nin, tamamen Türk teknolojisi ve mühendislerince geliştirilen insansız hava aracı, Dubai Savunma Sanayi Fuarı'nda tanıtılıyor. 
     Vestel Savunma Sanayi Genel Müdür Yardımcısı Engin Bilgin, yaptığı yazılı açıklamada, 20 Kasım'da başlayan ve yarın sona erecek olan Dubai Havacılık Sanayi Fuarı'nda, farklı amaçlar için değişik konfigürasyonlarda üretilmiş, 2 farklı tip insansız hava aracını sergilediklerini ifade etti. 
     Sergiledikleri ürünlerin tamamen Vestel kabiliyetlerinin göstergesi olduğunu belirten Bilgin, şunları kaydetti 
     ''Tasarım konusunda ciddi bir birikime sahip olduğumuzu göstermek amacıyla esnek amaçlar için kullanılabilecek değişik insansız uçaklar tasarlayabiliriz. Bu ürünlerin hem tasarım hem de üretim teknolojisine hakim durumda bulunmamız, bu ürünleri ticari ya da askeri amaçlar için değiştirerek hizmete sunmamıza imkan tanımaktadır. Dünya çapında bir fuara katılım sağlayarak Türkiye'nin potansiyelini tanıtmayı hedefliyoruz. Vestel sadece teknoloji yaratan bir şirket değil, kendi yarattığı teknolojiyi dünyaya pazarlama hedefiyle hareket eden bir şirket. Savunma sanayi konusunda da aynı stratejiyle hareket ediyoruz.'' 
     
</TEXT>
</DOC>
