<DOC>
<DOCNO> 362974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/yasam/axyas02.html </URL>
<DATE> 2005/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hani evlenecektiniz, ne oldu size yavrum ' 
</HEADLINE>
<TEXT>


Londra'da ölen Gamze'nin cenazesinde, anneanne Döne, genç kızın sözlüsü Erdem Köseoğlu'na söylediği bu sözlerle herkesi ağlattı 

GÜLAY FIRAT, TAHSİN AKSU İstanbul 

İngilizce öğrenmek için gittiği Londra'da bombalı saldırılarda yaşamını yitiren Gamze Günoral 25 , dün sevenlerinin gözyaşlarıyla son yolculuğa uğurlandı. 
Erenköy'deki Tüccarbaşı Böcekli Camii'nde, Gamze Günoral'ın Türk bayrağına sarılı tabutunun başında hıçkıra hıçkıra ağlayan annesi Nesrin Giritlioğlu, babası Fettullah Günoral, torununun fotoğrafını bir an için elinden bırakmayan gözü yaşlı anneannesi Döne, ağlamaktan gözleri kan çanağına dönmüş sözlüsü Erdem Köseoğlu ile onların acılarına ortak olan yakınları, arkadaşları vardı. 
Cenazede tabuta sarılıp gözyaşı döken Köseoğlu, anneanne Döne'nin, "Yavrum, Gamze dönünce evlenecektiniz. Ne oldu " sözleri üzerine Gamze'nin fotoğrafını kucakladı, ama konuşamadı. 

Terörün acı yüzü 
Törene katılan İstanbul Valisi Muhammer Güler ve İstanbul Emniyet Müdürü Celalettin Cerrah da, camii avlusunda ayrı yerlerde duran anne ve baba ile tek tek ilgilenip taziyelerini sundu. 
Vali Güler, "Terörün gerçek yüzü burada bu acıyı yaşayan annenin yüzündeki ifadedir. O acıyı yüreğinde hisseden babanın feryadıdır. İnşallah son olsun, böyle bir acı bir daha yaşanmasın" derken, öğle namazını müteakip kılınan cenaze namazı sonrasında Günoral'ın cenazesi Ümraniye'deki Kocatepe Mezarlığı'na defnedildi. 


</TEXT>
</DOC>
