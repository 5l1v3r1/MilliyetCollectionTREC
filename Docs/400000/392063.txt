<DOC>
<DOCNO> 392063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/ekonomi/eko07.html </URL>
<DATE> 2005/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
600 İtalyan işadamı Türkiye'ye geliyor 
</HEADLINE>
<TEXT>


ROMA AA 

İtalyan Sanayii Genel Birliği Confindustria Başkanı Luca Cordero di Montezemolo, 22-24 Kasım tarihlerinde İtalya Cumhurbaşkanı Carlo Azeglio Ciampi'nin Türkiye ziyaretine 600'ü aşkın sanayici ve işadamının da katılacağını söyledi. 
Montezemolo, yaptığı değerlendirmede, "Türkiye ziyaretine büyük önem veriyoruz. Türkiye, ikili ilişkilerimizde, Akdeniz'de en yüksek büyüme potansiyeline sahip ülke konumundadır" dedi. 
Montezemolo, Türkiye'de pek çok büyük İtalyan şirketinin yatırımları olduğuna dikkati çekerek, 22-24 Kasım'daki ziyarette ise İtalya'daki küçük ve orta ölçekli işletmelerin Türkiye'ye yönelmelerinin hedefleneceğini belirtti. 
Önümüzdeki dönemde Türkiye'deki İtalyan yatırımlarının daha da artacağını belirten Montezemolo, şunları söyledi "İtalyan bankalarının Türkiye'deki yatırımları da artacaktır. İtalya ve Türk işletmeler arasında ortaklık pekala mümkün." 


</TEXT>
</DOC>
