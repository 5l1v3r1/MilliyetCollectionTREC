<DOC>
<DOCNO> 383629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sonspo14.html </URL>
<DATE> 2005/10/03/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Serkan Balcı Golümüz şaibeli... 
</HEADLINE>
<TEXT>

     PSV maçındaki müthiş performansıyla alkışları toplarken, Konyaspor karşısında kötü oynayan ve ikinci yarıda oyundan alınan Serkan Balcı, "Ben bile kendimi tanıyamadım" dedi. Beyninin ayaklarına hükmedemediğini itiraf eden genç futbolcu, şunları söyledi "Gitmek istedim, başaramadım. Takım olarak da ilk yarıda kötü oynadık, iyi bir mücadele koyamadık ortaya. İlk golümüz şaibeliydi ama kazanmasını bildik. Herhalde bundan sonra böyle bir maç oynamayız." Bu arada Selçuk ve kaleci Volkan da ilk yarıdaki kötü futbollarını yorgunluğa bağladı. 
     
     Anelka itiraf etti Evet elime değdi 

     Konyaspor maçının 72. dakikasındaki golüye büyük tartışma yaratan Anelka’nın soyunma odasında, evet topa elim değdi dediği belirlendi. 
     
     Bu konu kapansın’ 

     Türkiye iki gündür Konyaspor - Fenerbahçe maçını konuşuyor. Daha doğrusu, Sarı - Lacivertli ekibin 72. dakikada kazandığı ilk golü. Herkesin üzerinde birleştiği konu Fransız oyuncunun kaleci Özden’in eline vurarak, topun ağlara gitmesini sağladığı ve Özgüç Türkalp ile yardımcısı Cemal Gemici’nin golü vererek, büyük bir hata yaptığı. Pekii, Anelka ne düşünüyor bu konuda. Golcü futbolcunun soyunma odasında takım arkadaşlarına, Evet, topa elim değdi. Ancak bu konuda daha fazla konuşmak istemiyorum'' dediği öğrenildi. 
     
     Volkan direkten döndü 

     Sezon başında aldığı kaleyi bir daha bırakmayan ve Rüştü gibi bir kaleciyi yedek bırakan Volkan, Konyaspor maçında ipten döndü. Skor 2-0 olunca, savunmayla birlikte Daum’un tepkisini çeken genç file bekçisi, daha sonra yüzde yüzlük bir golü kurtarıp, takımı da sahadan 4-2 galip ayrılınca, hocasının gözündeki itibarını geri aldı. 
     
     Cezayla korkuttu 

     Daum’un bir ara, Ankaragücü karşılaşmasından itibaren kaleyi Rüştü’ye teslim etmeyi düşündüğü ancak son 18 dakikada gelen mucizevi galibiyetle yumuşadığı ve kararını değiştirdiği öğrenildi. Bu arada Alman hocanın, devre arasında oyuncularını, PSV maçı sonrası böylesine rehavete girmeleri nedeniyle cezayla tehdit ettiği de kaydedildi. 

     
</TEXT>
</DOC>
