<DOC>
<DOCNO> 371579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/guncel/gun03.html </URL>
<DATE> 2005/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kahramanınızı hayır için satar mısınız 
</HEADLINE>
<TEXT>


Amerikalı 16 yazarın projesi, Türkiye'de de tartışma yarattı. Milliyet'e konuşan yazarların çoğu, ifade özgürlüğü ve çocuklar için roman kahramanı isimlerini satışa çıkarmaya sıcak bakıyor 

Yasemin Bay 

Amerikalı 16 yazar bir araya gelerek ilginç bir projeye imza attı. Aralarında Stephen King, Michael Chabon ve John Grisham'ın da bulunduğu yazarlar, First Amendment Project isimli düşünce ve ifade özgürlüğünü savunan kuruluş yararına, yeni kitaplarındaki kahramanların kimliklerini açık artırmayla satışa çıkardı. 
Açık artırma 1 - 25 Eylül tarihleri arasında, 3 bölüm halinde internetteki e-bay sitesinde yapılacak. Açık artırmayı kazanan kişinin adı ya da istediği birinin ismi, kitapta satışa sunulan kahramana verilecek. 

Öncelik çocuklarda 
Peki bizde böyle bir uygulama yapılsa yazarlarımız nasıl karşılar 
Ahmet Ümit, elde edilecek geliri çevreci örgütler, TEMA Vakfı, sokak çocukları, kadın sığınma evleri ya da Çocuk Esirgeme Kurumu'na bağışlarken Nazlı Eray'ın tercihi kimsesiz çocukların ve sokak çocuklarının eğitimi, kök hücre araştırması yapan bir kurum ve göz sağlığı yararına oluyor. 
İnci Aral ise böyle bir projeyi ayrımcılığa karşı, dünyanın daha adil bir düzene kavuşması için ya da kız çocuklarının okutulması kampanyalarına destek amacıyla kabul edebileceğini belirtiyor. 
Cem Mumcu, herhangi bir vakıf yararına böyle bir projede yer alabileceğini, Elif Şafak ise düşünce ve ifade özgürlüğü için başlatılan bir girişim söz konusu olduğunda bu projeye olumlu bakacağını, ayrıca kadınlara yönelik bir oluşuma, azınlıklarla ilgili bir çalışmaya da bu yolla destek verebileceğini söylüyor. 

'Barış ve çevre için' 
Şeyhmus Diken'in konuyla ilgili görüşü de şöyle "Dünyada şu anda en çok ihtiyaç duyulan barıştır, şiddet karşıtlığıdır. Önemli konularrdan bir diğeri de çevre felaketleri. Bu gibi değerler için örgütlenen ve mücadele eden sicili temiz sivil toplum örgütlerine bağışlarım geliri." 

'Özgürlük için olur' 
Türkiye'nin şu anda en önemli sıkıntısının ifade özgürlüğü olduğunu söyleyen Ahmet Günbay Yıldız ise projeden elde edilecek gelirin düşünce ve ifade özgürlüğü için kurulmuş bir derneğe hibe edilmesinden yana. 

'Tüm roman değişir' 
Buket Uzuner için karar vermek zor "Ne bileyim, çok laik birisine Abdurrahman ismini koyduğunuz zaman bütün roman değişebilir. 
Ben şahsen bu şekilde yapmazdım. Daha yaratıcı farklı bir yol bulurdum ama karşı da değilim, olabilir. Elde edilen geliri de özellikle kızları okutma kampanyaları için kullanırdım." 
Pınar Kür ise, "Böyle bir proje olursa elde edilecek geliri Çağdaş Yaşamı Destekleme Derneği'ne bırakırdım" diyor. 

Karşı çıkanlar da var 
'Bu projenin bakış açısı çok kapitalist' 

Kaan Arslanoğlu projeye tamamen olumsuz yaklaşıyor "Çok kapitalist bir bakış açısı. Hep eleştiriliyor ya sanat metalaştı diye. Bu durum bunu iyice tescilleyip altına mührü basmak anlamına geliyor. Roman kahramanı satılır mı hiç " 
Tahsin Yücel de projeye karşı çıkanlardan "Doğru bir amaç için bile olsa edebiyatın, özellikle de romanın bir araç olarak kullanılmasına karşıyım." 


</TEXT>
</DOC>
