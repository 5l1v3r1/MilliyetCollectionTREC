<DOC>
<DOCNO> 390441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/soneko34.html </URL>
<DATE> 2005/10/28/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Ertürk İmar Bankası'nda son bir ayda mevduata dönen bonolar ödenecek 
</HEADLINE>
<TEXT>

     Tasarruf Mevduatı Sigorta Fonu TMSF Başkanı Ahmet Ertürk, İmar Bankası'nda son bir ayda mevduata dönen bonoların ödeneceğini, bunun tarihinin yakın olduğunu bildirdi. 
     Ertürk, Motorola ile borç konusunda yapılan anlaşma nedeniyle şirket tarafından dünyanın birçok yerinde açılan davaların bugün itibariyle sona erdirildiğini bildirdi. 
     Ahmet Ertürk, CNN Türk'e yaptığı açıklamada, Motorola ile borç sorununu uzun süredir çözmek istediklerini, yaklaşık 1 yıldır bu konuyla ilgili çalıştıklarını belirterek, Telsim ve Motorola'nın bunu iyi şartlarda çözdüğünü söyledi. 
     Ertürk, ''Bu arada bir temlik müessesi araya kondu. Yani bir alacak temliki yapıldı. Motorola alacaklarını Bayındırbank'a temlik etti ve bu da önemli bir fonksiyon üstlenecektir. Bu da ilginç bir model oldu. Böylece Bayındırbank Motorola'nın yerine geçmiş olacak'' diye konuştu. 
     Motorola'ya 500 milyon dolar ödeneceğini bildiren Ertürk, şunları kaydetti 
     ''Telsim'in satış değeri 2.5 milyar doları aşarsa yüzde 20 ayrıca ödeme yapılacak. Satış değerinin yüzde 20'si... 500'ü mahsup edilecek. Yani 3 milyar dolara satılırsa yüzde 20'si 600 milyon dolar. 500'ü ödendiği için 100 milyon dolar daha ilave ödeme yapılacak. Bu 2 şey sağlayacak. Biri bütün ihtilaflar, Türkiye aleyhine, şirket aleyhine Motorola'nın dünyanın birçok yerinde açtığı bütün davalar bugün itibariyle sona erdirildi. İkincisi Telsim'in satış sürecinde de çok karşılaştığımız bu borç ne olacak, bu borç daha sonra bize döner mi, bu borç dolayısıyla bir ihtilaf çıkar mı diye yatırımcılardan gelen soruların çok sayıda cevabı verilmiş olacak. Böylece Telsim'in satış değeri de bizim beklentilerimizin daha üstüne çıkacak gibi görünüyor.'' Telsim ne kadar pahalıya satılırsa Motorola'nın alacağı yüzde 20'nin o kadar büyüyeceğini ifade eden Ertürk, Motorola'nın satış beklentisinin kendi beklentilerinin epey üzerinde olduğunu vurguladı. 
     Telsim satışıyla ilgili 5 milyar dolarlık tahminin çok güzel göründüğünü dile getiren Ertürk, bugün imzalanan belgelerde geri dönülmez bir şekilde bütün ihtilafların sona erdirildiğini, bundan sonra bu konuyla ilgili, satışla ilgili kendi yönetimlerindeki şirketler hakkında yeni hiçbir girişimde bulunulmayacağını, alıcılar ve kendi aleyhlerine hiçbir dava açılmayacağını söyledi. 
     Ertürk, ''Tamamen geri dönülmez bir şekilde bu yol artık kapanıyor. Alıcılar gönül rahatlığıyla Telsim'e sahip olacak ve geriye dönük hiçbir dava açılmayacak'' dedi. 
     
     RICO DAVASI 

     Ahmet Ertürk, ABD'de Uzan ailesine RICO davası açıldığını hatırlatarak, bu davanın Telsim aleyhine açılmadığını, kendileriyle de bir ilgisi bulunmadığını, bu davanın tamamen Uzan ailesinin yaptığı işlemler dolayısıyla açılmış bir tazminat davası olduğunu vurguladı. 
     Motorola'nın bu davada tamamen aileye karşı takip hakkını koruduğunu ifade eden Ertürk, Türkiye, Kıbrıs, Polonya ve Kazakistan'ın bunun dışında olduğunu, Motorola'nın bu ülkelerde ve bu ülkelerde kendi yönetimleri altındaki hiçbir şirkette takip yapamayacağını söyledi. 
     
     İSVİÇRE'DE 180 MİLYON DOLAR BULUNMASI 

     TMSF Başkanı Ertürk, Uzanlar'a ait İsviçre'de 180 milyon dolar civarında bir nakit para olduğunu belirterek, ''180 milyon dolar civarındaki bir banka hesabına kesin bir şekilde tedbir konulmuş durumda. Bu tedbirin nasıl sonuçlanacağı konusunda İsviçre makamlarıyla bizler ve buradaki adli merciler arasındaki görüşmeler devam ediyor. Altın sertifikaları ve hisse senetlerinin miktarını ve cinsini bilmiyoruz. Ama bazı gözlemciler tarafından onların da epey bir meblağ edeceği tahmin ediliyor'' diye konuştu. 
     ''Telsim de satılırsa Uzan'ın borcu ne zaman bitecek ve ne kadar borç var '' sorusu üzerine Ertürk, yaklaşık 6 milyar dolar dolayında TMSF'nin alacağı olduğunu anımsatarak, bunun İmar Bankası'nda ödenen mevduatlar olduğunu söyledi. 
     Ertürk, konuşmasını şöyle sürdürdü 
     ''Bu rakama bizim bugüne kadar işleteceğimiz faizler... Burada 2 ayrı faiz hesabı yapabiliyoruz. Biri 6183 sayılı yasaya göre eğer işletirsek bir o kadar da bunun faizi ya da gecikme zammı tutuyor. Ama başka faiz hesapları da, normal cari faiz hesaplarıyla da yapılabilir. Sonuçta henüz bir ödeme planı yapılamadığı için şu anda bir faiz hesabı yapmanın anlamı yok. Bir o kadar da vergi dairelerine olan vergi borcu var. O da kayıt dışı mevduatın ödenmeyen vergileri dolayısıyla. Yaptığımız satışlarda gerçekten iyi değerler elde ediyoruz ve bunlar devam edecektir. Ama borcun tamamen kapanacağı gibi kamuoyunda bir izlenim var. Bu doğru değil. Burada anapara üzerinden hareket ediliyor ama tabii ki bu faiz hesabını yapmak durumundayız.'' 
     
     İNTERNET SİTESİNE YAPILAN OPERASYON 

     ''Gazetelere yansıyan böyle bir internet sitesine gerçekten operasyon düzenlediniz mi '' sorusu üzerine Ertürk, böyle bir internet sitesi ve onu işleten şirketin yönetimine el koyduklarını söyledi. 
     Ertürk, ''Burada organik ilişkiler söz konusuydu, İmar Bankası hakim ortaklarıyla ilişkileri söz konusuydu. Orada o malvarlığı içinden kaçırılmış bir değerdi bu. Bu değeri gördük, bulduk. Arkadaşlarımız çalıştılar ve buna el koyduk. Şu anda bizim arkadaşlarımız yönetiyorlar ve daha sonra ne yapacağımıza karar vereceğiz'' diye konuştu. 
     
     ''BUNA BANKA ARKEOLOJİSİ DİYEBİLİRİZ'' 

     ''Arkeolog musunuz. Nasıl buluyorsunuz aradaki bağlantıları '' sorusu üzerine Ertürk, ''Bu arkeoloji sözü tuttu. Bizim hep devam eden bir işimiz. Buna banka arkeolojisi diyebiliriz'' dedi. 
     Ertürk, muhtelif bilgi kaynaklarına sahip olduklarını, kendilerine vatandaşlardan zaman zaman çok yararlı ihbarlar da yapılabildiğini belirterek, bankalardan devraldıkları büyük bir arşivlerinin söz konusu olduğunu bildirdi. 
     Ahmet Ertürk, ''Bu arşiv o kadar muazzam bir arşiv ki arkeoloji demeyi gerçekten hak edecek kadar... Bunun içinde çalıştıkça, bunun altına doğru indikçe, kazıyı yapmaya doğru devam ettikçe yeni yeni bilgiler buluyoruz. Arkadaşlarımız, bir ekibimiz sadece bu çalışmaları yapıyor. Sadece dosya inceleme, arşiv çalışması yapıyor. Bunun ötesinde dışarıdan da bize çok sayıda bilgi geliyor'' diye konuştu. 
     İmar Bankası'nda son bir ayda mevduata dönen bonoların ödeneceğini bildiren Ertürk, ''Onun çalışmaları artık sona yaklaştı. Off-shore'la ilgili şu anda herhangi birşey söyleyemiyorum. O konuda çalışmalar devam ediyor. Bonozede dediğimiz kitle, ama son 1 ay içinde bonoları ödeneceği tarih yakın'' dedi. 
     
     DEMİREL'İN GÜNİZ SOKAK'TAKİ EVİ 

     Tasarruf Mevduatı Sigorta Fonu TMSF Başkanı Ahmet Ertürk, 9. Cumhurbaşkanı Süleyman Demirel'in oturduğu Güniz Sokak'taki evinin bir bölüm hissesine Fon tarafından konulan hacizle ilgili olarak, "Biz özellikle burayı isteyerek, tarif ederek, bu koordinatları vererek oraya haciz koymuş değiliz ama sonuç değişmiyor" dedi. 
     CNN Türk'ün sorularını yanıtlayan Ertürk, "Siz 9. Cumhurbaşkanı'nın evine haciz mi koydurmak istiyorsunuz " sorusu üzerine, orada yanlış anlamalar olduğunu belirterek, şunları kaydetti 
     "Orada biz bu evi tarif ederek, onun koordinatlarını belirterek bir haciz koymuş değiliz. Bizim çalışma sistemimiz şu biz bir kişi hakkında ya da bir kişiler grubu hakkında haciz kararı aldıktan sonra Türkiye'deki bütün tapu müdürlüklerine yazılar yazarız. Bütün bankalara yazı yazarız. Onların gayrimenkulleri, menkulleri, para, nakit varlıklarına haciz konulduğunu ve kendileri nezdinde, banka ise banka nezdinde, tapu ise tapuda, gayrimenkul ya da parası varsa bunlara haciz uygulamalarını yazarız. Burada da Şevket Demirel ve diğer ilgililer hakkında 3, 6 kişi hakkında 260 milyon YTL civarında bir haciz kararı aldık. Bu haciz kararını aldıktan sonra Türkiye'deki bütün tapu müdürlüklerine yazı yazdık. Ankara Bölge Tapu Müdürlüğü de bunun içinde. 
     Biz hangi tapu müdürlüğünde ne olduğunu söylemeden doğrudan müdürlüklere hitaben yazıyoruz. Onlar kendi kayıtlarında bunu araştırıyorlar. O isimler hakkında kayıtlı hangi gayrimenkuller varsa onlara haciz uyguluyorlar. Burada da o oldu. Dolayısıyla ben de Ankara'ya bunu yazarken ya da arkadaşlarımız orada bu tarif edilen evin bunun içinde olduğunu bilmiyoruz. Öyle bir ön araştırmamız da olmadı. Tapu bunu araştırırken orada 1 bölü 3 hissenin Şevket Demirel'e ait olduğunu tespit edip, onu uyguluyor. Biz özellikle burayı isteyerek, tarif ederek, bu koordinatları vererek oraya haciz koymuş değiliz ama sonuç değişmiyor elbette." Burada politik bir hasımlık ya da bir husumet, özellikle bir yerleri taciz etmek gibi birşey olmadığını vurgulayan Ertürk, "Ankara'da, nerede, ne olduğunu bilmeden bu yazıları yazıyoruz. Ama orada 1 bölü 3 Şevket Demirel'in uhdesinde ise yapabileceğimiz birşey de yok" dedi. 
     
     "ŞENER, ŞIK OLMAYACAĞINI SÖYLEDİ" 

     Ahmet Ertürk, Devlet Bakanı ve Başbakan Yardımcısı Abdüllatif Şener'in kendisine bir telkinde bulunup bulunmadığının sorulması üzerine, Bakan Şener'in Yemen'de iken kendisini aradığını, ne olduğunu sorduğunu belirterek, konuşmasını şöyle sürdürdü 
     "Ben de O'na anlattım. Ama soruşundan şunu hissettim, burada haciz uygulamak bildiğiniz gibi önce kayıtlara bir haciz şerhi işlenir. Yani burası idare tarafından hacizlidir diye. Daha sonra bu hacizin devamı getirilir. Yani o mal satışa çıkarılır, icradan ya da o para bankadaysa alınır, alacaklı kendine mal eder. Ben açıklamayı kendisine yaptım. Sadece o tapu kayıtlarına haciz şerhi koymakla yetindik. Şu anda başka bir işlem yapmıyoruz dedim. Sayın Bakan da bunun şık olmayacağını... Yanındaki gazetecilerle benimle konuştu." Sonuçta bunun bir hukuki süreç olduğunu ve hukuki süreci durdurma ya da onu ters çevirmenin kendi ellerinde olmadığını vurgulayan Ertürk, hukuki sürecin devam edeceğini ama bunun zamanlamasının yine hukuki sürecin içinde bulunduğunu söyledi. 
     Ertürk, "Şu anda yaptığımız işlem buraya haciz koymaktır. Bunun satışıyla ilgili şu anda herhangi bir girişim yoktur" dedi. 
     
</TEXT>
</DOC>
