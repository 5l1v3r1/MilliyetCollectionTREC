<DOC>
<DOCNO> 359661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/son/sonspo14.html </URL>
<DATE> 2005/07/09/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Gençlerbirliği'nde imza şov... 
</HEADLINE>
<TEXT>

     Gençlerbirliği'nin daha önce anlaştığı 5 futbolcu bugün resmi sözleşmeye imza attı. 
     İsveç'in Göteborg takımından Fredrik Risp, yine İsveç ekibi Helsinborg'dan Christian Jardler, Akçaabat Sebatspor'dan Bayram Toysal, Konyaspor'dan Hasan Uğur ve eski futbolcularından Tolga Doğantez, 3'er yıllık sözleşmelerle kırmızı-siyahlı renklere katıldı. 
     Beştepe İlhan Cavcav Tesisleri'nde düzenlenen imza töreninde, 5 futbolcunun yanı sıra Kulüp Başkan Vekili Atilla Aytek ile basın sözcüsü Muammer Akyüz de yer aldı. 
     İmza töreninde bir konuşma yapan Atilla Aytek, zaman darlığı nedeniyle imzaları birarada attırmak zorunda kaldıklarını belirterek, ''Teker teker yapılması gereken imza törenini bazı nedenlerden dolayı böyle birarada yapmak zorunda kaldık. Yeni bir oyun anlayışıyla Gençlerbirliği için farklı bir sene olacak'' dedi. 
     Süratli oynayan genç bir takım oluşturduklarını anlatan Aytek, şöyle konuştu 
     ''Yeni oyun anlayışıyla ilk senemiz olacak. Süratli oynayan genç bir takım var. Transferlerimiz kendi takımlarında söz sahibi futbolcular. İsveçliler uzun zaman izlendi. Uzun uğraşlar sonrasında kadromuza kattık. Belçika'daki hazırlık maçlarından sonra ligde neler yapabileceğimizi göreceğiz. Her zaman lige başlerken şampiyonluk parolasıyla başlıyoruz.'' Basın mensuplarının sorularını yanıtlayan Aytek, havuz sisteminin adilane olması durumunda renkli bir lig yaşayacaklarını ve daha üst sıraları yakalama arzusu içinde olacaklarını söyledi. 
     Transferlerinin son günün son saatine kadar süreceğine dikkati çeken Aytek, ''Hoca ile yönetim arasında problem yok. Uzaktan biraz öyle görünse de transferlerimiz hocamızın istekleri doğrultusunda yapılıyor'' diye konuştu. 
     İlk etap kamp çalışmalarına katılamayan Josip Skoko ile ilgili bir soruya da Aytek, ''Konfederasyon Kupası maçları nedeniyle ilk kamp döneminde aramızda olamadı. Belçika'daki ikinci kampta ise aramızda olacak. Orada oynayacağımız hazırlık maçları sonrasında bir değerlendirme yapılacaktır. Şu anda kendisiyle herhangi bir sorunumuz yok'' diyerek cevap verdi. 
     
     FUTBOLCULAR 
     3'er yıllık sözleşmelere imza atan futbolculardan Risp ve Jardler, Türkiye'yi çok sevdiklerini belirterek, ''İnsanların dostça yaklaşımı ve tesisler çok hoşumuza gitti. Çok profesyonel bir kulübe geldik. Tesisleşme mükemmel. Türkiye'deki imkanlar, İsveç'tekinden daha üst düzeyde'' dediler. 
     Konyaspor'dan transfer edilen Hasan ise Gençlerbirliği'ne geldiği için çok mutlu olduğunu ve başarıyı burada yakalamak istediğini söyledi. 
     Akçaabat Sebatspor'dan gelen Bayram da çok büyük bir camiada tek görevinin başarı olduğunu belirterek, ''Kulübüme layık olmak için elimden geleni yapacağım'' dedi. 
     Tekrar eski kulübüne dönen Tolga ise Gençlerbirliği'nden ayrıldıktan sonra birçok şey yaşadığını vurgulayarak, ''Zirveyi ve en altı görmüş olarak geldim. Hiçbir imza Beşiktaş'ta dahil olmak üzere beni bu kadar heyecanlandırmadı. Futbol hayatımı burada noktalamak istiyorum'' diye konuştu. 
     
     BELÇİKA KAMPI 
     Belçika'da, 13-25 Temmuz tarihleri arasında 2. dönem kamp çalışmaların gerçekleştirecek Gençlerbirliği'nde, kamp kadrosu da belli oldu. 
     Bugün yapılan toplantı sonrasında belirlenen kadrodan, Kemal, Sami Gtari, Emrah ve Ali Öztürk yer almayacak. Bu futbolcular dışındaki oyuncular Belçika'ya götürülecek. 
     
</TEXT>
</DOC>
