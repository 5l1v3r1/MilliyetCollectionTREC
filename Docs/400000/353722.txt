<DOC>
<DOCNO> 353722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sonspo05.html </URL>
<DATE> 2005/06/20/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Galatasaray öfkeli 1 liramızı almak isteyenin burnundan getiririz 
</HEADLINE>
<TEXT>

     Galatasaray Kulübü Sportif Direktörü Bülent Tulun, Fransa’nın Marsilya takımıyla sözleşme imzalayarak spor gündeminin merkezine oturan Franck Ribery konusunda ilginç açıklamalarda bulundu. 
     TRT’de yayınlanan "Futbol Vizyon" programında canlı yayın konuğu olan Bülent Tulun, zamanında müdahalede bulunmadıkları konusunda yapılan eleştirilere karşı, ne Marsilya, ne de başka bir kulübün kendilerine gelerek Ribery için başvuruda bulunmadıklarını söyledi. 
     Tulun, "Ribery’nin başka bir kulüple görüştüğüne dair haberleri ciddiye almak mümkün değildir. Çünkü sözleşmesi devam eden bir futbolcuyla izinsiz görüşmenin cezası var. Ribery, Haziran ayı maaşını da almış olarak ülkesine döndü. 120 gün Galatasaray’da kalan bir oyuncunun 105 gün ödemesi nasıl gecikir Galatasaray, Ribery’nin sözleşmesinde yazan şartlar çerçevesinde, cezayı gerektirecek şekilde bir gün bile gecikmeli ödeme yapmamıştır" diye konuştu. 
     
     "DAVRANIŞ BOZUKLUĞU İÇİNDE" 

     Tulun, Ribery’nin içinde bulunduğu psikolojik durumla ilgili olarak, "Davranış bozukluğu içinde olduğu çok belli. Galatasaray’da oynadığı süre içerisinde mutlu olduğunu söylemesine rağmen, çok sağlıklı bir görüntü çizen bir oyuncumuz değildi, ruh sağlığı açısından. Ama, tabii ki bunu değerlendirebilecek birikimde de değilim" dedi. 
     
     "1 LİRAMIZI KİMSEYE KAPTIRMAYIZ" 

     Ribery’nin transferinde Marsilya Kulübü’nün en az hatalı olan taraflardan biri olduğunu, ancak bu durumun dahi onları suç işlemiş olmaktan kurtaramayacağını kaydeden Tulun, şöyle devam etti 
     "Ortada 3 suçlu var. Birincisi Marsilya Kulübü Sportif Direktörü Bart Dijouf, ikincisi Dijouf’un eski ortağı ve Ribery’nin menajeri olduğunu söyleyen Bruno Heiderscheitt, son olarak da Ribery’dir. 
     Ribery burada kandırıldı. En büyük üzüntüm bu kadar kaliteli bir oyuncunun kandırılarak futbol hayatını riske atmasıdır. Ama Galatasaray Kulübü, hukuk çerçevesinde 1 lirasını kimseye kaptırmaz. 
     Bunu almak isteyenlerin de burnundan fitil fitil getirir. Ribery konusunda yüzde 100 haklıyız. Ribery geri gelecek mi Bu davranış biçimindeki bir futbolcu için Galatasaray ananeleri içinde dönmesi çok zor. Davayı kazanacak olmamız, Ribery’nin geleceği anlamına gelmiyor." Tulun, özellikle, Ribery’nin Marsilya’ya imza atmasında en büyük etkenlerden biri olan Bruno Heiderscheitt’ın artık bu oyuncuyla hiçbir ilgisinin olmadığını deklare ettiğini de söyleyerek, "Bu ne demektir biliyor musunuz Durumun nereye gittiğini fark etti ve kaçıyor. Ama peşini bırakmayacağız. Yaşanan durumun sorumluları cezasını çekecek. 
     Galatasaray bir üçüncü dünya kulübü değildir. Fenerbahçe nasıl Ortega olayında hakkını savunduysa, Galatasaray da savunacaktır" dedi. 
     
     "FRANSA’YA KADAR GİDİP UYARDIK" 

     Bülent Tulun, Ribery ile Fransa’da bir araya gelip gelmediklerinin sorulması üzerine, "Ribery sözleşmeli oyuncumuz. 30 Haziran’a kadar da işvereniyiz. Görüşmemizden doğal bir şey olamaz. Heim Fresco, bizle sözleşmesini yapan menajer Bico ve ben, Ribery’i uyarmak için evine kadar gittik. Gittik kapısını çaldık. Evde 20 civarında insan vardı. 
     Beni görünce şaşırdı. Kendisine, ’İki ayrı kulüple kontrat imzalamış durumdasın. Sen iyi bir oyuncusun ve ceza alacaksın. Ceza alıp futboldan uzak kalman bizim için hoş değil, senin için ise hiç hoş değil" dedim. O da ısrarla menajeriyle görüşmemizi istedi ve ayrıldık. Biz sadece uyarma görevimizi yaptık" diye konuştu. 
     
     "LUİS FİGO GÜNDEMİMİZDE" 

     Tulun ayrıca, Real Madrid’te kendisine kulüp bulması istenen Portekizli yıldız Luis Figo’nun gündemlerinde olduğunu söyledi. 
     Birçok oyuncuyu takip ettiklerini belirten Tulun, Figo’nun da bu isimler arasında yer aldığını belirtirken, Teknik Direktör Gerets’le ilgili olarak ise "15 günde 60’a yakın maç izledi. Takımın iskeletinden memnun. Kendisine güvenen, tutarlı bir kişiliği var. 
     Tabii ki bazı eksiklerin de farkında" dedi. 

     
</TEXT>
</DOC>
