<DOC>
<DOCNO> 376450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sonsiy15.html </URL>
<DATE> 2005/09/07/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Dışişleri Türkiye 30 Mayıs’ta yayımladığı girişime yanıt bekliyor 
</HEADLINE>
<TEXT>

     Dışişleri Bakanlığı Sözcüsü Namık Tan, "Türkiye’nin, 30 Mayıs’ta BM Genel Kurul belgesi olarak yayımladığı girişime yanıt beklediğini" söyledi. 
     Tan, haftalık basın toplantısında, bir gazetecinin "AB Daimi Temsilciler Komitesi’nce COREPER , Türkiye’den deniz ve hava limanlarını 2006 sonuna kadar Kıbrıs Rum kesimine açmasının isteneceğine ilişkin Ankara’ya ulaşan bilgi olup olmadığı" sorusunu yanıtladı. 
     "Üst düzey yöneticilerin AB başkentlerindeki temasları çerçevesinde, bunun ertesinde de Dışişleri Bakanı ve Başbakan Yardımcısı Abdullah Gül’ün İngiltere Cardiff’teki toplantıda, siyasi düzeyde Türkiye’nin görüşlerini gayet açıklıkla muhataplara ilettiğini" belirten Tan, şunları kaydetti 
     "AB de çeşitli görüşler öne sürmektedir. Değindiğiniz konuyla ilgili bir belgeye dikkatinizi çekmek istiyorum. 30 Mayıs’ta Sayın Bakanımızın BM Genel Kurul belgesi olarak yayımladığı bir girişimi söz konusudur. Bu girişimimize biz yanıt bekliyoruz. Burada, bu girişimimizde bizim tutumumuz ayrıntılarıyla açıklanmıştır. Bu bizim açımızdan gayet önemli bir belgedir, bunun yanıtlanmasını istiyoruz." Dışişleri Bakanlığı Sözcüsü Namık Tan, "Onun ötesinde uygulamada sorunlar çıktığı takdirde, bunların ele alınacağı çeşitli organlar mevcuttur AB’de Ortaklık Komisyonu, Ortaklık Konseyi gibi. Bu konular zamanı geldiğinde oralarda ele alınır" diye konuştu. 
     Dışişleri Bakanı ve Başbakan Yardımcısı Abdullah Gül’ün 30 Mayıs’ta kamuoyuna açıkladığı ve "Kıbrıs’ta bütün tarafların, dolaylı dolaysız herkesin, her türlü kısıtlamayı hep beraber aynı zamanda kaldırması" temelinde sunduğu 5 maddelik öneriler paketi, BM Genel Sekreteri’ne de bir mektupla iletilmişti. 
     
</TEXT>
</DOC>
