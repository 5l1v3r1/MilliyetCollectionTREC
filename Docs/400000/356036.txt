<DOC>
<DOCNO> 356036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/ekonomi/eko01.html </URL>
<DATE> 2005/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis'te beş yıl tartışması 
</HEADLINE>
<TEXT>


CHP'li Özyürek, Şevket Demirel'in şirketlerine beş yıl sonra el konulmasını eleştirerek, 'İhmal var' dedi 

ANKARA Milliyet 

Tasarruf Mevduatı Sigorta Fonu'nun TMSF Başkanı Ahmet Ertürk, Yahya Murat Demirel'in babasına ait şirketlere bankanın fona devrinden 5 yıl sonra el konulmasını "1.5 yıldır arşiv içine giriliyor. Kaynak aktarımını yeni tespit ettik. 5 yılın hesabını ben verecek değilim" savunmasını yaptı. Ertürk'ün gerekçesini "inandırıcı" bulmayan CHP, TMSF kadrolarının gözden geçirilmesi çağrısı yaptı. 
Demirel'in babası Şevket Demirel'e ait 9 şirkete yönelik operasyon, Bankacılık yasa tasarısı görüşmelerinin sürdüğü TBMM Plan ve Bütçe Komisyonu'nda "TMSF neden gecikti" tartışmasına neden oldu. CHP Genel Başkan Yardımcısı Mustafa Özyürek, toplantıya katılan Ertürk'ün açıklamalarına tepki göstererek, "Egebank'a 5 yıl önce el konuldu. 5 yılda Şevket Demirel Holding ile Yahya Murat Demirel arasındaki ilişkinin saptanamamasının gerekçesi olamaz. Operasyon için bugüne kadar nasıl beklenir Çok ciddi ihmal olduğu anlaşılıyor. Bu işin arkasında ne var" dedi. 

Arşiv arkeolojisi savunması 
TMSF Başkanı Ahmet Ertürk ise "Beş yılın hesabını ben verecek değilim. Holding ile dokuz şirketin ilişkisini kurmamız gerekiyordu" savunmasını yaparak, yaklaşık iki yıl önce göreve geldiği TMSF'de eski yönetime göndermede bulundu. Ertürk, şöyle devam etti 
"Şevket Demirel Holding'in yapısı diğerlerinden farklı. Bir nevi arşiv arkeolojisi yapıyoruz. 21 bankanın fona devri kaos yarattı, yüzlerce, binlerce belge toplandı. 1.5 yıldır arşiv içine giriliyor. Elde çok sayıda belge var. Şevket Demirel Holding'in sadece bankayla ilişkisi değil, 6 - 7 şirketine daha el konuldu. Holdingin, bazı kaynak aktarma ilişkisi yeni tespit edildi. İstanbul Şişli Cumhuriyet Savcılığı'nca yeni davalar açıldı. Yeni hukuki durumun sonuçları, önümüzdeki süreçte belli olacak." 

Süleyman Demirel Bu gasp sayılır Türkiye'nin 9. Cumhurbaşkanı Süleyman Demirel dün kardeşiyle birlikte İslamköy Mezarlığı'nda aile büyüklerinin mezarına giderek dua etti. Demirel gazetecilere şu açıklamada bulundu "Türkiye Cumhuriyeti Devleti'nde kimsenin malına mülküne el konulamaz. Bu bir gasp sayılır. Benim kardeşimin kimseye borcu yoktur, ne devlete ne başka birisine... Türkiye'de bir başkasının suçu yüzünden bir başkası cezalandırılamaz. Umarım ki bu uygulamayla bir çok kişiye iş, aş veren tesisler, işlemez hale gelmez. Hukuk herkese lazım. Fevkalade üzgünüm." Demirel Isparta'dan ayrılmadan önce de "Avukatlardan bilgi aldık. Bu hadisede de hukuki yollardan hak aramaya devam edilecektir" dedi. 


</TEXT>
</DOC>
