<DOC>
<DOCNO> 350443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sontur22.html </URL>
<DATE> 2005/06/09/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Ramsey firmasının çalınan otomobili sınır kapısında bulundu 
</HEADLINE>
<TEXT>

     İstanbul’da mayıs ayında çalınan Ramsey firmasına ait Mercedes marka otomobil, sahte plakayla Gürcistan’a götürülürken Sarp Sınır Kapısı’nda bulundu. 
     Gümrük Muhafaza Başmüdürü Tevfik Usta, AA muhabirine yaptığı açıklamada, 7 Haziran’da Vakhtang Kuvicuia’nın Gürcistan’dan DIN-400 plakalı eski model Mercedes marka otomobil ile Türkiye’ye giriş yaptığını söyledi. 
     Usta, Kuvicuia’nın Gürcistan’dan getirdiği eski model otomobilin plaka ve şase numarasını Türkiye’de çalınan 2002 model Mercedes marka otomobilinkiyle değiştirdiğini ifade ederek, şunları kaydetti 
     "Aynı gün şahıs söz konusu otomobille Gürcistan’a çıkış yapmak için Sarp Gümrük Kapısı’na geldi. Gümrük muhafaza personelimizin dikkatli çalışmaları sonucu araçtan şüphelenilerek gerekli inceleme yapıldı. Motor ve şase numaralarının değiştirildiğini belirledik. Bunun üzerine yapılan araştırmada, Gürcü vatandaşın yurtiçinde bıraktığı ve çalınan serbest dolaşımdaki bir Türk aracını yurtdışına çıkarmaya çalıştığı anlaşıldı. Gözaltına alınan Gürcü vatandaş kaçakçılık, hırsızlık ve evrakta sahtecilik yaptığı gerekçesiyle tutuklandı." Öte yandan, Kuvicuia’nın Türkiye’ye getirerek çalıntı otomobille değiştirdiği eski model Mercedes marka aracının bulunması için çalışma başlatıldığı bildirildi. 
     Bu arada, 19 Mayıs 2005’te İstanbul’un Güngören İlçesi’nde çalınan İbrahim Al adına tescilli 34 KIP 34 plakalı otomobilin, Ramsey firmasına ait olduğu öğrenildi. Firma yetkililerinin, önümüzdeki günlerde otomobili Sarp Sınır Kapısı Gümrük Muhafaza Başmüdürlüğü’ne gelerek teslim alacakları bildirildi. 
     
</TEXT>
</DOC>
