<DOC>
<DOCNO> 360301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/yasam/yas04.html </URL>
<DATE> 2005/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ordudan atılma çıktı 
</HEADLINE>
<TEXT>


İstanbul'da, soymaya girdiği bankanın koruma görevlisini öldürmek suçuyla yakalanan zanlıyı, 8 yıldır görmediği eşi teşhis etti Gerçek adı, Yusuf Avcı... 

ELVAN EZBER İstanbul 

Şişli'de soymak istediği bankanın güvenlik görevlisi Özcan Başer'i öldürdüğü iddiasıyla tutuklanan Sadık Atay sahte kimlikli zanlının kimliği ortaya çıktı. 
Zanlının gerçek kimliğini belirlemek için çalışmalar sürerken, 155 Polis İmdat'ı arayan Hemşire Halime Avcı adlı kadın, gazetelerdeki fotoğrafın 8 yıldır görmediği eşi Yusuf Avcı olduğunu söyledi. Asayiş Şube Müdürlüğü'ne gelen Halime Avcı, dosyadaki fotoğraftan da teşhis ettiği eşiyle ilgili bildiklerini anlattı. 
Emniyet yetkililerinden alınan bilgiye göre, 1967 Uşak doğumlu olan Yusuf Avcı, topçu birliğinde astsubay olarak görev yapıyordu. 

Güneydoğu'da görevliydi 
Doğu ve Güneydoğu'da birçok operasyona katıldı. Psikolojik sorunlar yaşamaya başladı. 1993'te Ağrı'daki birliğinden izinsiz ayrılınca ordudan atıldı. Bir süre memleketinde ticaretle uğraştı, 1997'de eşi ve 3 çocuğunu terk etti. Bunun üzerine Halime Avcı, kayıp müracaatında bulundu. 
1999'da döviz bürosu soymaya teşebbüsten yakalanan Yusuf Avcı'nın, son olaydan 2 gün önce de Eskişehir'de bir yaralama olayına karıştığı öğrenildi. 


</TEXT>
</DOC>
