<DOC>
<DOCNO> 389320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sontur27.html </URL>
<DATE> 2005/10/24/ </DATE>
<TIME> 21.20 </TIME>
<AUTHOR>  </AUTHOR>
<HEADLINE>
İzmir Depremi'nde zarar görenler için 600 bin YTL ödenek 
</HEADLINE>
<TEXT>

     AK Parti Genel Başkan Yardımcısı Nükhet Hotar Göksel, Bayındırlık Bakanlığı'ndan İzmir'deki depremde zarar görenler için 600 milyar liralık ödeneğin yarın İzmir Valiliği'ne gönderileceğini bildirdi. 
     AA muhabirine açıklama yapan Hotar, Bayındırlık ve İskan Bakanlığı'nın bölgedeki tespitlerinde, Seferihisar İlçesi'nde 40'ı kooperatif evleri olmak üzere 114, Urla İlçesi'nde ise 75 eve oturulamaz raporunun verildiğini kaydetti. 
     Seferihisar'da 2 okulun boşaltıldığını belirten Hotar, ''Okullardan biri başka bir okulla birleştirildi. Ayrıca bölgede Dokuz Eylül Üniversitesi'nin boş bir binası var, orada da eğitim devam edecek'' dedi. 
     Hotar şunları söyledi 
     ''Bayındırlık Bakanlığımız'dan depremde zarar görenler için 600 milyar liralık ödenek yarın İzmir Valiliği'ne gönderilecek. Ayrıca Sosyal Yardımlaşma ve Dayanışma Vakfı ve Bayındırlık Bakanlığı Afet Yönetimi'nden de ayrı bir para gelecek. İhtiyaç ne kadarsa o kadar bu bölgeye para gönderilecek. Bütün vatandaşlarımızın zararları karşılanacak.'' 
     
</TEXT>
</DOC>
