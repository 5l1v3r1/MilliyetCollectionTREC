<DOC>
<DOCNO> 393650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/yasam/yas03.html </URL>
<DATE> 2005/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlik Parkı'nda alkol yasağı 
</HEADLINE>
<TEXT>


Ankara Büyükşehir Belediyesi, yenileyeceği Gençlik Parkı'nda alkol satışına izin vermeyecek 

ANKARA Milliyet 

Ankara Büyükşehir Belediyesi, Gençlik Parkı'na içki yasağı getirmeye hazırlanıyor. Büyükşehir Belediye Başkanı Melih Gökçek, gelecek yıl 29 Ekim'de yenilenmiş Gençlik Parkı'nı hizmete açarken alkol yasağını da uygulamaya koyacak. Böylece AKP'li belediyelerin içki yasağı uygulamasından, başkentin Cumhuriyet simgelerinden biri olan Gençlik Parkı da nasibini alacak. 

Belediye devralmıştı 
57. hükümet döneminde Bakan İstemihan Talay ile Gökçek arasında imzalanan protokol ve Milli Komite kararı doğrultusunda, Gençlik Parkı'nın yenilenmesi projesi ve işletilmesi Büyükşehir Belediyesi'ne devredilmişti. Gençlik Parkı'nda şimdiye kadar 'alkol yasağı' uygulanmıyordu. Ancak yenileme çalışmalarını yürüten belediye, göl kenarındaki içkili lokantaları boşaltmaya başladı. 
Altınpark, Mogan Gölü, Göksu Park, Harikalar Diyarı, Mavi Göl Parkı gibi parklarda alkol yasağı uygulayan belediye, aynı uygulamayı Gençlik Parkı'nda da gerçekleştirecek. İçki yasağı, eğlence yerlerine ruhsat verilmesi sırasında somut olarak yaşama geçecek. 
Gökçek ise alkol yasağı uygulamasına ilişkin açıklama yapmayacağını belirtti. 




</TEXT>
</DOC>
