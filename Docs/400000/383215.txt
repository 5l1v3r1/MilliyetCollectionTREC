<DOC>
<DOCNO> 383215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/dunya/dun05.html </URL>
<DATE> 2005/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Soykırım' saatli bomba 
</HEADLINE>
<TEXT>


GÜVEN ÖZALP Brüksel 


AVRUPA Parlamentosu'nun AP Türkiye konusunda aldığı son karara eklediği "Ermeni soykırımı"na ilişkin 2 cümle, soykırım iddiasını 1987'de tanıyan kurumun o tarihten bu yana izlediği "tutarlı" politikanın devamlılığını göstermesi açısından önem taşıyor. Daha önceki kararlar gibi bunun da Türkiye açısından bağlayıcılığı yok. Ancak ileride Türkiye aleyhindeki çevreler tarafından Ankara aleyhine kullanılma riski hayli yüksek. 

Liderlere bağlı 
Daha önceki kararlarla kıyaslandığında son karar daha somut ve sert. Bunun nedeni ise, "Türkiye, Ermeni soykırımını tanımalı" şeklindeki söyleme bir de "Bunun katılım öncesi ön şart olarak görülmesinin gerektiği" yönündeki düşüncenin eklenmesi. Kararın, konjonktürün Türkiye aleyhtarlarının lehine olduğu bir dönemde verilmiş olması dikkat çekici. Konu hukuki anlamda şu aşamada Türkiye'yi bağlamasa da üyelik aşamasında bu konunun siyasi bakımdan ısıtılmasına kesin gözüyle bakılıyor. Konunun gerçekten bir sorun haline gelmesi ancak AB liderlerinin de AP'nin görüşünü paylaşmasıyla mümkün olabilir. 


</TEXT>
</DOC>
