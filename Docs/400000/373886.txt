<DOC>
<DOCNO> 373886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sontur18.html </URL>
<DATE> 2005/08/29/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Kalbi delik çocukları ameliyat olurken, diğer çocukları öldü 
</HEADLINE>
<TEXT>

     
     Ali ALTUNDAŞ KAYSERİ, DHA 
     
KAYSERİ’de, kalbi delik çocuklarının Ankara’daki ameliyatının başarılı geçtiği haberini alan Silvan ailesi, bu sevinci doyasıya yaşayamadan 1.5 yaşındaki çocukları Fatoş’un ölüm haberiyle sarsıldı. Karyoladan düşerek ağır yaralanan Fatoş’un ölümü aileyi ve yakınlarını yasa boğdu. 
     İşsiz ve yeşilkart sahibi baba 25 yaşındaki Barış Bircan, ameliyat günü gelen kalbi delik kızı Dilara’yı alarak önceki gün Ankara’ya gitti. Dün ameliyata alınan Dilara başarılı bir operasyon geçirdi. Baba Barış Bircan müjdeli haberi ailesi ve yakınlarıyla paylaştı. Eşi ve kızı Ankara’da olduğu için, diğer kızları 5 yaşındaki Melisa ve Fatoş’la birlikte kardeşi Ali Tepedaş’ın Gaziosman Mahallesi’ndeki evinde kalan anne 28 yaşındaki Bircan Silvan, müjdeli haberle adeta havalara uçtu. Kızı ve eşinin bugün Ankara’dan döneceği haberini alan Bircan Silvan, Ziya Gökalp Mahallesi’ndeki evine temizliğe gitti. 
     Bu sırada dayısının evinde uyuyan 1.5 yaşındaki Fatoş, yarım metre yükseklikteki karyoladan düştü. Dayısı Ali Tepedaş tarafından Kayseri Devlet Hastanesi’ne kaldırılan Fatoş, tüm müdahalelere rağmen kurtarılamayarak hayatını kaybetti. Yetkililer, Fatoş’un beyin travması sonucu öldüğünü belirtti. Ameliyat olan kızının gelmesini dört gözle bekleyen anne Bircan, küçük kızının ölüm haberiyle kahroldu. Sinir krizleri geçiren anne Bircan’ı yakınları güçlükle sakinleştirdi. Bircan Silvan, Ben bu acıya nasıl dayanırım. Eşime bunu nasıl söylerim'' diyerek ağıt yaktı. Üzücü haber, baba Barış ile ameliyatı başarıyla tamamlanan Dilara’dan saklandı. 
     Polis, olayla ilgili soruşturma başlattı. 
     
</TEXT>
</DOC>
