<DOC>
<DOCNO> 382704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/ekonomi/eko02.html </URL>
<DATE> 2005/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, yabancı yatırımda 22 basamak tırmandı 
</HEADLINE>
<TEXT>


Türkiye, 2004 yılında çektiği 2.7 milyar dolarlık yabancı sermaye ile BM Ticaret ve Kalkınma Konferansı'nın UNCTAD hazırladığı Dünya Yatırım Raporu'nda 57'den 35'inci sıraya yükseldi 

EKONOMİ SERVİSİ 

Birleşmiş Milletler Ticaret ve Kalkınma Konferansı'nın UNCTAD 2005 yılı Dünya Yatırım Raporu'na göre, Türkiye, geçen yıl çektiği 2.7 milyar dolar tutarındaki doğrudan yabancı yatırım miktarı ile 57'ncilikten, 35'inciliğe yükseldi. Türkiye 2003'te 1.7 milyar dolar yabancı yatırım çekmişti. 
Yabancı Sermaye Derneği'nin YASED tüm dünya ile eş zamanlı olarak açıkladığı 2005 yılı Dünya Yatırım Raporu'na göre, 2004'te dünyada 648 milyar dolarlık yabancı yatırım gerçekleşti. 

'İlk 20'ye gireceğiz' 
Gelişmekte olan ülkeler bu miktarın 233 milyar dolarını çekerek bir önceki yıla oranla yüzde 40 daha fazla yatırım aldı. Gelişmiş ülkelere yapılan doğrudan yabancı yatırımlar ise yüzde 14 gerilemeyle 380 milyar dolara indi. Doğrudan yabancı yatırımda en büyük artışı gösteren 10 ekonomiden 7'sinin gelişmekte olan veya geçiş dönemi ekonomileri olduğu dikkati çekerken, en büyük 10 düşüş ise gelişmiş ülkelerde gerçekleşti. 
Türkiye'ye yabancı yatırım girişi 2005 yılının ilk 7 ayında ise 2 milyar 562 milyon dolar olarak gerçekleşti. Türkiye'nin doğrudan yabancı yatırım potansiyelinin 25 ila 35 milyar dolar arasında olduğunu dile getiren YASED Genel Sekreteri Mustafa Alper, bu yıl içinde yapılan özelleştirmelerin henüz kayıtlara girmediğini belirterek, "Bu yılki yabancı sermaye girişinin 10 milyar doları bulması bekleniyor. Bu gerçekleştiğinde Türkiye sıralamada ilk 20'ye girecektir" dedi. 

Yabancı yatırımları çeken ilk 10 ülke Sıra Ülke Yatırım milyar 1 ABD 95.9 2 İngiltere 78.4 3 Çin 60.6 4 Lüksemburg 57 5 Avustralya 42.6 6 Belçika 34.1 7 Hong Kong, Çin 34 8 Fransa 24.3 9 İspanya 18.4 10 Brezilya 18.2 35 Türkiye 2.7 

Türkiye cazibe merkezi Türkiye, raporda araştırma - geliştirme Ar - Ge yatırımları açısından en cazip 18. ülke olarak yer aldı. Dünya genelinde şirket yetkilileri ile yapılan anket çalışmalarına göre, 2005 - 2009 dönemi için en cazip muhtemel Ar - Ge lokasyonları Çin, ABD, Hindistan, Japonya, İngiltere, Rusya, Fransa, Almanya, Tayvan ve Singapur olarak sıralanırken Türkiye en cazip 18. ülke gösterildi. Rapora göre, dünyada Ar - Ge'ye 677 milyar dolar harcanırken, bu harcamanın yarısı çok uluslu şirketler tarafından yapılıyor. Sıkı rekabet nedeniyle tüm dünyada maliyetlerin ön plana çıktığını belirten YASED Genel Sekreteri Mustafa Alper, bu nedenle Ar - Ge yatırımı olan şirketlerin yatırımlarını gelişmekte olan ülkelere doğru kaydırmaya başladığını vurguladı. 


</TEXT>
</DOC>
