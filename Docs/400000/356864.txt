<DOC>
<DOCNO> 356864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/spor/bbas.html </URL>
<DATE> 2005/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Didin Beşiktaş'ta 
</HEADLINE>
<TEXT>


Siyah-Beyazlılar, Almanya'nın Opel Skyliners takımından ayrılan tecrübeli coach ile iki yıllık sözleşme imzaladı 


Basketbol Ligi'nde geçtiğimiz sezonun finalisti Beşiktaş, Alman Ligi takımlarından Opel Skyliners'ı çalıştıran Türk coach Murat Didin'le iki yıllık sözleşme imzaladı. 
Alman Ligi'nde geçtiğimiz sezon Opel Skyliners ile lig ikinciliğine ulaşan Didin, Akaretler'deki kulüp binasında düzenlenen ve yönetici Yahya Kemal Gençer ile şube kaptanı Şenol Demirağ'ın da katıldığı törenle iki yıllık sözleşmeye imza attı. 
Beşiktaş'ın genel kurul üyesi de olan Didin, imza sonrası yaptığı açıklamada, "Beşiktaş benim aşkım. Gönül bağımın olduğu takıma geldiğim için çok mutluyum. Hedefimiz, saha içinde mücadele edip kazanırken, aynı zamanda takımımızı davranış biçimiyle, basketboluyla, ekolüyle, altyapısıyla Avrupa'da imrenilecek seviyeye getirebilmek. Beşiktaş'ı, saha içinde ve dışında Avrupa standartlarının üzerinde, en iyi takımlardan biri haline getirmeye çalışacağız" dedi. 

Ataman 'devam' dedi 

Ülkerspor, başantrenörü Ergin Ataman ile sona eren sözleşmesini bir yıl daha uzattı. 
İspanya'nın TAU Ceramica takımından da teklif alan tecrübeli teknik adam, yeniden anlaşma sağladığı Turuncu - Yeşilli kulüple, Ülkerspor Tesisleri'nde düzenlenen törende bir yıllık sözleşme imzaladı. 
Ülkerspor Genel Menajeri Hakan Artış, 2005 - 2006 sezonunda büyük başarılar hedeflendiğini belirterek, Ataman ile geçmiş dönemde elde ettikleri başarıların katlanarak büyüyeceğine inandıklarını söyledi. 

Erdenay'lar Mersin'de 

Basketbol Ligi takımlarından Mersin Büyükşehir Belediyesi, milli basketbolcu Harun Erdenay ve eşi Gergena Branzova Erdenay ile birer yıllık sözleşme imzaladı. Mersin Büyükşehir Belediye Başkanı Macit Özcan'ın da katıldığı imza töreninde konuşan tecrübeli yıldız Harun, 20 yıllık basketbol kariyerinde sürekli olarak İstanbul takımlarında oynadığını hatırlatarak, "Daha büyük hedefleri olduğu için Mersin'i tercih ettim. Bu kararı eşimle beraber aldık. Bundan sonra Mersin Büyükşehir Belediyesi'nin başarısı için ter dökeceğiz" dedi. 

Mirsad'a Ülker kancası 

Basketbolda transfer piyasasının hızlı ismi Ülkerspor, Rusya'nın Dinamo Moskova takımında forma giyen milli forvet Mirsad Türkcan'a teklif götürdü. Kerem Gönlüm'ün Efes Pilsen'e transfer olmasıyla power forvet pozisyonuna oyuncu arayan Turuncu - Yeşilliler, rotayı Mirsad'a çevirdi. Mirsad'ın, Dinamo'nun yeni coachu Ivkovic ile görüştükten sonra kararını vereceği öğrenildi. 


</TEXT>
</DOC>
