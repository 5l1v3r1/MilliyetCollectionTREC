<DOC>
<DOCNO> 375568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/04/son/sonspo06.html </URL>
<DATE> 2005/09/04/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Milliler, Ukrayna mesaisine başladı... 
</HEADLINE>
<TEXT>

     18. Dünya Kupası Avrupa Elemeleri 2. Grup 10. maçında Danimarka ile 2-2 berabere kalan A Milli Futbol Takımı, 7 Eylül Çarşamba günü Ukrayna ile deplasmanda yapacağı maçın hazırlıklarına başladı. 
     Milli Takımlar Teknik Direktörü Fatih Terim yönetiminde Florya Metin Oktay Tesisleri'nde gerçekleştirilen antrenmanda, Danimarka karşısında forma giyen oyuncular yarım saat koşu ve açma-germe hareketleri yaptıktan sonra tesislerden ayrılıp otele gittiler. Diğer futbolcular ise yarım alanda çift kale maç yaptılar. 
     
     TERİM, GAZETECİLERLE SOHBET ETTİ 
     Antrenmanın başında Fatih Terim, doğum gününü kutlayan gazetecilerle bir süre sohbet etti. 
     Dünkü maçtan sonra artık Ukrayna ve Arnavutluk'u mutlaka yenmek zorunda olduklarını ifade eden Terim, ''2 maçı da kazanacağız'' dedi. Terim, Danimarka-Yunanistan maçının dün alınan beraberlikle daha da önemli duruma geldiğini söyledi. 
     
     FARKLI TOPLA ÇALIŞTILAR 
     A Milli Takım, bugünkü antrenmanda Lotto marka toplarla çalıştı. 
     Bu topların Ukrayna Milli Takımı'nın kullandığı top olduğu ve ordaki karşılaşmanın bu toplarla yapılacağı için bugünkü çalışmada tercih edildiği bildirildi. 
     Bu arada Gürcistan-Ukrayna maçını izleyen antrenör Mehmet Özdilek çalışmada yer almadı. 
     Öte yandan bir süre antrenmanı izleyen Galatasaray PAF Takımı Antrenörü Suat Kaya ile Okan ve Tümer saha kenarında sohbet ettiler. 
     Diğer yandan Terim, A Milli Takım'ın bu akşam yapacağı antrenmanı saat 12.00'ye alarak programda değişikliğe gitti. 
     
</TEXT>
</DOC>
