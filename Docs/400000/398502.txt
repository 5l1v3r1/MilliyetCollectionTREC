<DOC>
<DOCNO> 398502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/guncel/agun.html </URL>
<DATE> 2005/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP hükümeti çocuk rekoru kırdı 
</HEADLINE>
<TEXT>


59. hükümet, 66 çocukla Cumhuriyet tarihinin en çok çocuklu kabinesi. Ortalama 3 çocuğun düştüğü hükümette, rekor 6 çocukla Sağlık Bakanı Akdağ'da. Çocuklarını yurtdışında okuttuğu için en çok Başbakan Erdoğan eleştirilse de, Milli Eğitim Bakanı Çelik dahil 4 bakan çocuklarını yurtdışında okutuyor 

Mehmet Gündem - İstanbul 

Başbakan ve kabine üyelerinin çocukları her zaman merak konusudur. Turgut Özal'la birlikte daha çok kamuoyunun ilgi alanına girdi "siyasetçilerin çocukları". İlki 1 Kasım 1923 olmak üzere bugüne kadar 59 hükümet kuruldu. Birinci Cumhuriyet hükümetinin çocuk sayısı 27, birinci Menderes hükümetinin 53, 1960 ihtilali sonrası Cemal Gürsel başkanlında kurulan 24. kabinenin de 30 çocuğu vardı. 
Koalisyon olmadığı halde, en çok çocuklu kabine Erdoğan'ın başbakanlığında kurulan 59. hükümet. Bu kabine tam 66 çocuklu. Ortalama 3 çocuk düşüyor. 

En az Çubukçu'da 
Başbakan Recep Tayyip Erdoğan 4, Başbakan Yardımcısı ve Dışişleri Bakanı Abdullah Gül 3, Başbakan Yardımcısı Abdüllatif Şener 4, Başbakan Yardımcısı Mehmet Ali Şahin 4, Devlet Bakanı Mehmet Aydın 2, Devlet Bakanı Kürşat Tüzmen 2, Devlet Bakanı Beşir Atalay 3, Devlet Bakanı Nimet Çubukçu 1 çocuklu. Kabinede en az sayıda çocuğu olan Çubukçu. 
Devlet Bakanı Ali Babacan 2, Adalet Bakanı Cemil Çicek 3, Milli Savunma Bakanı Mehmet Vecdi Gönül 3, İçişleri Bakanı Abdulkadir Aksu 2, Maliye Bakanı Kemal Unakıtan 3, Milli Eğitim Bakanı Hüseyin Çelik 3, Bayındırlık ve İsk n Bakanı Faruk Nafiz Özak 2, Sağlık Bakanı Prof. Dr. Recep Akdağ 6 çocuklu. Rekor onda. 
Ulaştırma Bakanı Binali Yıldırım 3, Tarım ve Köyişleri Bakanı Mehmet Mehdi Eker 3, Çalışma ve Sosyal Güvenlik Bakanı Murat Başeskioğlu 2, Sanayi ve Ticaret Bakanı Ali Coşkun 2, Enerji ve Tabi Kaynaklar Bakanı Mehmet Hilmi Güler 2, Kültür ve Turizm Bakanı Atilla Koç 3, Çevre ve Orman Bakanı Osman Pepe 4 çocuklu. 
Kabinenin en çok çocuğu olan bakanı Akdağ'ın 15 yaşındaki kızı Cemile uzaktan eğitim metoduyla ABD'deki bir kolejde, home school evde okul eğitimi görüyor. Büyük oğlu Muhammet, Bilkent'te İktisat okuyor. Ramazan, İstanbul'da Göztepe Anadolu Lisesi'nde, Havva Nur ve Yahya'da Ankara'da özel bir kolejde eğitimine devam ediyor. Bakan ekim ayında yeniden baba oldu kızının adı Remziye. 
Mehmet Ali Şahin'in üç oğlu bir kızı var. Büyük oğlu Fatih, zihinsel engelli. Cem ise hukuk okudu. Şimdi Ankara'da avukatlık yapıyor. Burak ve Büşra Ankara TED'de okuyorlar. 
YÖK Başkanı Erdoğan Teziç, "Hepimizin çocuklarının ABD'de okuma şansı yok" sözleriyle gönderme yapmıştı, çocukları Amerika'da okuyan Başbakan Erdoğan'a. Çocukların yurtdışında okutan Başbakan'dan başkaları da var kabinede. 

Ve dışarıdakiler 
Milli Eğitim Bakanı Hüseyin Çelik'in oğlu Ekrem Çelik, eğitimini ABD'de sürdürüyor. Kültür ve Turizm Bakanı Atilla Koç'un oğlu Ali Taha ve kızı Zehra Zümrüt, Bilkent Üniversitesi'nden mezun oldu. İki kardeş ABD'nin Dallas Üniversitesi'nde burslu doktora yapıyor. 
Çalışma ve Sosyal Güvenlik Bakanı Murat Başesgioğlu'nun oğlu Hakan, üniversite eğitimini ABD'de tamamladı. Maliye Bakanı Kemal Unakıtan'ın kızı Fatma, ABD'nin Ohio City Üniversitesi'nden mezun oldu. 

Başbakan'ın tercihi ABD 

Başbakan Erdoğan'ın büyük kızı Esra Erdoğan, ABD'nin California eyaletindeki Berkeley Üniversitesi'nde dört yıllık lisans eğitiminin ardından yüksek lisansa başladı. Erdoğan'ın küçük kızı Sümeyye Erdoğan da öğrenimini Indiana Üniversitesi'nde sürdürüyor. Erdoğan'ın Harvard'da eğitim gören oğlu Necmettin Bilal de Dünya Bankası'nda çalışıyor. 



</TEXT>
</DOC>
