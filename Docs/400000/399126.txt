<DOC>
<DOCNO> 399126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/guncel/gun08.html </URL>
<DATE> 2005/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
THY'ye siyah çelenkli protesto 
</HEADLINE>
<TEXT>


Türkiye Sivil Havacılık Sendikası, 355 çalışanını zorla emekli etme kararı alan THY'yi siyah çelenkle protesto etti 

SİNAN TOROS İstanbul 

Türkiye Sivil Havacılık Sendikası Hava-İş , 355 çalışanını zorla emekli etme kararı alan Türk Hava Yolları'nı THY dün genel müdürlük binası girişine siyah çelenk bırakarak protesto etti. Hava-İş Sendikası Genel Başkanı Atilay Ayçin, AKP İstanbul il ve ilçe başkanlarının verdiği personel listesinin THY'ye taşınmak istendiğini iddia etti. 
THY Genel Müdürlüğü önünde dün toplanan yaklaşık 50 sendika temsilcisi, "İşçi kıyımına son" yazılı siyah çelengi bir süre taşıdıktan sonra genel müdürlüğün girişine koydu. Hava-İş Sendikası Genel Başkanı Ayçin, eyleme katılımın azlığından yakınarak, "Arkadaşlarımız kendilerini özgürce ifade etmekten çekiniyor ve kaçınıyorlar" dedi. 
Çalışanların, rekabet ve maliyet gerekçeleriyle emekli edilmesinin "acımasız bir kıyım" olduğunu savunan Ayçin, "Emekli etmek yerine eğitmen olarak kullanabilir, deneyiminden yararlanabilirsiniz. Ama niyetiniz başka. İstanbul AKP il ve ilçe başkanlarının verdiği listeyi THY'ye taşımak. Uçuş güvenliğini riske atarcasına kadrolaşma yaratmaktır" diye konuştu. 




</TEXT>
</DOC>
