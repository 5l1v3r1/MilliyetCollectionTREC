<DOC>
<DOCNO> 358481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/dunya/adun.html </URL>
<DATE> 2005/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Olimpiyat savaşı 
</HEADLINE>
<TEXT>


Tarihi İngiltere-Fransa rekabeti, AB'den sonra Olimpiyatlar'a sıçradı. Chirac Paris'in, Blair ise Londra'nın 2012 şansını artırmak için bugünkü karar öncesi Singapur'a giderek yoğun lobi yaptı 

Mine G. Kırıkkanat - Paris 


Fransa ile İngiltere arasındaki tarihi rekabet, 2012 Olimpiyat Oyunları yüzünden kıran kırana diplomatik savaşa dönüştü. AB bütçesi konusundaki anlaşmazlık sırasında kıyasıya sürtüşen Fransa Cumhurbaşkanı Jacques Chirac ile İngiltere Başbakanı Tony Blair, Uluslararası Olimpiyat Komitesi'nin kararını etkilemek amacıyla işi gücü bırakıp Singapur'a gitti. Chirac 2012 yaz oyunları için yarışan Paris adına, Blair de Londra'nın kazanması amacıyla lobi yaptı. 
İki liderin bugün İskoçya'nın Edinburgh kentinde başlayacak G8 toplantısı öncesinde apar topar Singapur'a gitmeleri iki ülke arasındaki çekişmenin ne denli şiddetli olduğunu ortaya koydu. İngiliz ve Fransız liderler, yanlarında bol miktarda hediye ve ünlü sporcu götürerek kendi kentlerinin kazanması için bugünkü oylamada oy kullanacak 99 delegeyi etkilemeye çalıştı. Singapur'da birbirleriyle karşılaşmamaya özen gösteren Blair ve Chirac, aralarındaki şiddetli rekabetle ilgili sorulara kaçamak yanıtlar verdiler. 

'Tam bir tımarhane' 
Londra ve Paris'in dışında 2012 için Moskova, Madrid ve New York da yarışıyor ancak en güçlü adayların Fransa ve İngiltere başkentleri olduğu belirtildi. 
İngilizler, dün Paris Olimpiyat Stadı'nın atletizm yarışmalarının yapılması için Olimpik ölçülerde olmadığını ve 2012'ye kadar çok eskiyeceğini ileri sürdüler. Ayağa kalkan Fransızları ancak Olimpiyat Komitesi Başkanı Jacques Rogge yatıştırabildi. Rogge, stadyumun Olimpik ölçülere uygun olduğunu söyledi. Bu sırada Paris Belediye Başkanı Bertrand Delanoe ile İngilizler arasında ağız dalaşı yaşandı. 
Olimpiyat komitesi delegeleri ise Singapur'a olan VIP ve devlet adamı akınından şaşkınlığa uğradı. Bir delege, "Burası tam bir tımarhane oldu" dedi. 

Kentler ve lobicileri 

PARİS 
SLOGAN Olimpiyat Aşkı 
LOBİCİLER Cumhurbaşkanı Jacques Chirac, Luc Besson, Tony Parker, Marie Jose Perec 

LONDRA 
SLOGAN İngiltere'yi Onurlandır 
LOBİCİLER Başbakan Blair, David Beckham, Sven Goran Eriksson, Steve Redgrave, Daley Thompson, Cathy Freeman 

MADRİD 
SLOGAN Size Hazırız 
LOBİCİLER Kraliçe Sofia, Başbakan Jose Luis Rodriguez Zapatero, Raul, Miguel Indurain, Pau Gasol 

MOSKOVA 
SLOGAN Şimdi Hayal Et 
LOBİCİLER Başbakan Mikhail Fradkov, Aleksandr Popov, Yevgeny Kafelnikov 

NEW YORK 
SLOGAN Rüya Başlasın 
LOBİCİLER Belediye Başkanı Michael Bloomberg, Senatör Hillary Clinton, Muhammed Ali, Janet Evans, Jackie Joyner Kersee, Ian Thorpe, Nadia Comaneci 


</TEXT>
</DOC>
