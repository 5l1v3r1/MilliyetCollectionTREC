<DOC>
<DOCNO> 398598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sondun33.html </URL>
<DATE> 2005/11/28/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Olli Rehn, Türkiye'deki reformlardan endişe duyuyor... 
</HEADLINE>
<TEXT>

     AB Komisyonu'nun genişlemeden sorumlu üyesi Olli Rehn, Türkiye ile tam üyelik müzakerelerinin başladığını hatırlatarak, ''AB olarak sözümüzü tuttuk, top artık sizin sahanızda'' dedi. 
     Türkiye-AB Karma İstişare Komitesi'nin KİK Brüksel'deki 20'nci toplantısında konuşan Rehn, 3 Ekim ile birlikte hem Türkiye'de hem Avrupa'da yeni bir dönemin başladığını belirterek, ''Katılım kriterlerini karşılayarak üye olduğunuzda, coğrafyanızla, nüfusunuzla, ekonominizle Avrupa değerlerinin genişlemesine büyük katkı sağlayacaksınız. Müzakerelerin sonucu kadar önemli olan Türkiye'nin yapacağı reformlardır'' dedi. 
     AB'ye üyelik için küçük-büyük ülke gibi sınıflamaların önem taşımadığını kaydeden Rehn, ''Giriş için kısa yollar yok. Herkes için tek yol gerekli kriterlerin yerine getirilmesidir'' diye konuştu. 
     '''Önemli bir dönüm noktası' olarak nitelediği 3 Ekim'den bu yana 8 haftanın geçtiğini anlatan Rehn, ''parti bitti'' diyerek kutlamaların sona erdirilmesini ve son Katılım Ortaklığı Belgesi'nde belirtilen eksikliklerin üzerinde çalışılmasını istedi. 
     Türkiye'de AB yolunda yapılan reformların uygulamada ''kendisini endişelendirdiğini'' ifade eden Rehn, Orhan Pamuk, Hrant Dink, Burak Bekdil, Ragıp Zarakolu, İbrahim Kaboğlu ve Fatih Taş'ın yargılanmaları ya da ceza almalarının, ''basın özgürlüğünü de içine alan ifade özgürlüğünün ihlali'' olduğunu söyledi. 
     Türkiye'nin bu konuyu ciddiye alıp, gerekiyorsa yasal reformlar dahil adım atmasını isteyen Rehn, bu aşamaya getirilen Türkiye-AB müzakerelerinde olumsuzluk olmasının ''büyük bir utanç olacağını'' ifade ederek, ''AB olarak sözümüzü tuttuk, top artık sizin sahanızda'' dedi. 
     Rehn, Türkiye'den öncelikli beklentilerini de ''ifade özgürlüğünün tam olarak sağlanması, kadınların eşitsizliğe uğramasının önüne geçilmesi, dini cemaatlere kısıtlama yapılmaması ve özellikle vakıflarla ilgili adım atılması, işkenceye sıfır tolerans gösterilmesi, grev ve örgütlenme hakkı dahil sendikal hakların tam olarak sağlanması ve BM Dünya Çalışma Örgütü ILO sözleşmesine uyumlu hale getirilmesi'' olarak sıraladı. 
     Olli Rehn, öğretmenlerin yaptığı son gösterilerde polisin tutumunun da ''üzüntü verici olduğunu'' ifade etti. 
     AB Komisyonu'nun Türkiye ve AB arasındaki ''sivil toplum diyaloguna'' büyük önem verdiğini ve desteklediğini de anlatan Rehn, ''Bu şekilde her iki taraftaki yanlış anlamaların önüne geçmeyi hedefliyoruz. Türkiye'ye Avrupa kamuoyunda en büyük kazancı, reformlarla demokratik dönüşümünü ve AB değerlerine bağlılığını ortaya koyması sağlayacaktır'' diye konuştu. 
     
     DUMANOĞLU 

     Türkiye-AB Karma Parlamento Komisyonu KPK Eş Başkanı ve AK Parti Trabzon Milletvekili Prof. Dr. Aydın Dumanoğlu ise Türkiye'nin, uzun süren AB yolculuğunda birkaç yıl önce kimsenin inanmamasına rağmen yaptığı reformlarla hem Kopenhag Kriterleri'ni yerine getirdiğinin, hem de AB Komisyonu'nun son ilerleme raporunda yer aldığı üzere ''işleyen bir pazar ekonomisine'' sahip olduğunun kayıt altına alındığını söyledi. 
     Türkiye'nin AB üyelik yolunda birçok kez kesinti ve problemlerin yaşandığını anımsatan Dumanoğlu, ''Ama hem politikacılar hem de halk AB hedefinden vazgeçmedi. Amacımız hep tam üyelik oldu'' dedi. 
     Türkiye'nin hala Avrupa'dan sık sık eleştiri aldığını belirten Dumanoğlu, ''Eleştirileri, demokrasi, insan hakları ve ifade özgürlüğü gibi alanlarda AB seviyesine ulaşmak için dikkate alıyoruz. Özellikle son 3 yılda çok önemli reformlar yaptık. Ama hala olmak istediğimiz yerde değiliz'' diye konuştu. 
     Tam üyelik seviyesine ulaşacak şekilde reformları sürdüreceklerini bildiren Dumanoğlu, uygulama konusunda eksikliklerin farkında olduklarını da ifade etti. 
     Türkiye'nin Gümrük Birliği Komitesi'ne dahil edilmesini isteyen Dumanoğlu, Kıbrıs sorunuyla ilgili olarak da ''kısıtlamaların KKTC'yi de kapsayacak şekilde kaldırılmasından yana olduklarını'' sözlerine ekledi. 
     
</TEXT>
</DOC>
