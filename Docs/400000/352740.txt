<DOC>
<DOCNO> 352740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/dunya/axdun01.html </URL>
<DATE> 2005/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye polemiği 
</HEADLINE>
<TEXT>



Almanya Federal Meclisi'nde dün Türkiye tartışması yaşandı. Almanya Başbakanı Gerhard Schröder, mecliste yaptığı hükümet açıklamasında, Türkiye'nin AB üyeliğini savunurken, Hıristiyan Demokrat Birlik Partisi CDU Genel Başkanı Angela Merkel ise "imtiyazlı ortaklık" önerilerinden vazgeçmeyeceklerini söyledi. 

Schröder Türkiye önemli 
"Türkiye'ye 40 yıldan bu yana, şartları yerine getirdiği ve Kıbrıs konusuyla ilgili sorunları aştığı takdirde AB'ye üye olabileceği söylendi. Türkiye gibi radikal dinci olmayan bir ülke ile Batılı aydınlanmanın bir araya gelmesi çok önemli" dedi. Türkiye ile başlayacak üyelik müzakerelerinde "risklerin kontrol edilebileceğini" ifade eden Schröder, müzakerelerin 10 ila 15 yıl sürebileceğini söylediklerini, müzakereler sırasında iş göçünü istedikleri gibi sınırlayabileceklerini ve tarafların istedikleri zaman müzakereleri yarıda kesebileceklerini belirtti. 

Merkel Her zaman hayır 
Türkiye'nin 3 Ekim'de başlayacak üyelik müzakerelerine kadar Ermenistan ve Kıbrıs sorunlarını çözmesi gerektiğini söyleyen Merkel, "imtiyazlı ortaklık" önerilerinden vazgeçmeyeceklerini ve iktidara gelmeleri durumunda bu önerilerini müzakerelerde her zaman dile getireceklerini kaydetti. Fransa ve Hollanda'da yapılan referandumların olumsuz sonuçlanmasının da büyük ölçüde Türkiye'nin AB üyeliği endişesinden kaynaklandığını öne süren Merkel, "Bu ülkelerde her zaman "hayır" oyu çıkacağını bile bile Türkiye ile yıllarca müzakereleri sürdüremeyiz" diye konuştu. 


</TEXT>
</DOC>
