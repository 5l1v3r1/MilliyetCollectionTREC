<DOC>
<DOCNO> 376066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/soneko28.html </URL>
<DATE> 2005/09/06/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
OGER Telekom Türk Telekom ihale süreci çok saydamdı... 
</HEADLINE>
<TEXT>

     Türk Telekom'un yüzde 55'lik hissesini satın alan ortak girişim grubuna liderlik eden Oger Telecom Genel Müdürü Paul Doany, kendileri için ihale sürecinin çok iyi tanımlandığını ve saydam olduğunu söyledi. 
     Doany, Bilişim Zirvesi 2005'in açılışında yaptığı konuşmada, son 20 yıldır sektörde birleşme ve bir araya gelmelerden bahsedildiğini kaydederek, ''Ancak bu bir balon da değildi. Şimdi bir şeylerin gerçekleştiğini görüyoruz'' dedi. 
     Oger Telecom olarak fırsatları değerlendirdiklerini dile getiren Doany, dünya bilişim pazarında önemli rol oynayacağına inandıkları Türkiye'nin en önemli gücünün, insan sermayesi olduğunu ve bilişimin de insan sermayesiyle gerçekleşebileceğini kaydetti. 
     Türkiye'de yatırım kararı almalarının nedeninin siyasi istikrar, büyüme, düşen enflasyon, genç nüfus ve demokratik sistemin yerleşmesi olduğunu vurgulayan Doany, şöyle devam etti 
     ''Türk Telekom'un özelleştirmesine ilgi duyduk. Çünkü Türkiye'nin geleceğine, telekomünikasyon sektörünün büyüyeceğine inanıyoruz. Bizim için Türk Telekom'un ihale süreci çok iyi tanımlanmıştı ve saydamdı. Teklifler çok saydam bir ortamda yapıldı. Şu anda Danıştay tarafından değerlendirme yapılıyor. Süreç henüz tamamlanmış değil.'' Doany, özelleştirmeden sonra Türk Telekom'un özerk olacağını ve operasyonel özgürlük elde edeceğini belirterek, bazı kısıtlamaların ortadan kalkacağını ve tesislerin güncelleştirileceğini söyledi. 
     Türk Telekom'un özelleştirme sürecinin ardından rekabetin ve böylece müşteri memnuniyetinin artacağını, hizmetlerin ucuzlayacağını kaydeden Doany, ''Türk Telekom monopol olmayacak. Rekabetçi ve adil bir oyuncu olacak'' dedi. 
     
     ''ŞİMDİKİ YÖNETİMLE ÇALIŞMAK İSTİYORUZ'' 
     Paul Doany, Türk Telekom'un şu andaki yönetimini çok başarılı bulduklarını ve bu yönetimle çalışmaya devam etmek istediklerini ifade ederek, ''Böylece Türk Telekom'daki güçlü yönleri sürdüreceğiz. Bilişim sektöründe yeni fırsatlar ve yerel iş imkanları yaratabileceğiz'' şeklinde konuştu. 
     Türk Telekom için vizyonlarının dünyanın önde gelen şirketlerden biri haline getirmek olduğuna işaret eden Doany, bu vizyonu gerçekleştirmek için gerekli kaynaklara sahip olduklarını söyledi. 
     Konuşmasının ardından A.A muhabirinin sorularını yanıtlayan Doany, Danıştay sürecine ilişkin olarak ''Bekleyip göreceğiz'' dedi. 
     Doany, Türk Telekom çalışanlarının CeBIT fuar alanı önünde yaptıkları gösteriye ilişkin ise yorum yapmaktan kaçındı. 
     
</TEXT>
</DOC>
