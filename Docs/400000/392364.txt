<DOC>
<DOCNO> 392364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/son/sondun10.html </URL>
<DATE> 2005/11/05/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Almanya'da koalisyon pazarlığı Türkiye noktasında tıkandı 
</HEADLINE>
<TEXT>

     Almanya’da koalisyon görüşmelerini sürdüren Hristiyan Birlik partileri ve Sosyal Demokratlar’ın Türkiye politikası konusunda anlaşmaya varamadığı, müzakerelerin Türkiye noktasında tıkandığı bildirildi. 
     Deutsche Welle’nin haberine göre, Hristiyan Birlik partileri ile Sosyal Demokratlar arasındaki koalisyon müzakerelerinde Türkiye politikası konusunda anlaşmaya varılamadı. 
     Müzakerelerde özellikle, Federal Maliye Bakanlığı’na getirilmesi beklenen ve birlik partileri adına görüşmeleri yürüten Hristiyan Sosyal Birlik üyesi Michael Glos’un, Türkiye’nin AB üyeliği konusunda Almanya’nın daha sert bir tavır almasını istediği ifade edildi. 
     Glos’un Türkiye’nin tam üyeliğine karşı çıktığı, bu nedenle konunun parti liderleri arasında yapılacak görüşmelere kaldığı belirtiliyor. Büyük koalisyonu kurmak için görüşen çalışma gruplarının, Türkiye dışındaki tüm dış politika konularında anlaştığı da kaydediliyor. 
     
</TEXT>
</DOC>
