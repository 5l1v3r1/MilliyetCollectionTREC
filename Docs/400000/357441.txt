<DOC>
<DOCNO> 357441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sontur18.html </URL>
<DATE> 2005/07/01/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Ankara'dan hasta ziyaretinden dönen dede, oğlu ve torunu öldü 
</HEADLINE>
<TEXT>

     Erhan GÖGEM KIRIKKALE, DHA 

      TRAFİK canavarı Kırıkkale’nin Yuva Mahallesi’nde bir aileyi yasa boğdu. Ankara’ya hasta ziyaretine giden Ertekin Ailesi’nin 3 ferdinden 55 yaşındaki Dede Kemal Ertekin, oğlu 35 yaşındaki Ömer 35 ve torunu 8 yaşındaki Güler geçirdikleri trafik kazası sonucu öldü. Keskin'de de tarlada çalışanları taşıyan kamyonun devrilmesi sonucu 1 kişi öldü 9 kişi yaralandı. 
     Ertekin ailesi, felç geçiren ve Ankara’da tedavi gören Kemal Ertekin'in eşi Güler Ertekin’i ziyarete gitti. Dede Ertekin ve ailesi, ziyaret dönüşü Ankara'nın Sincan ilçesinde oturan kızını da ziyaret etmek istedi. Eskişehir yolu kavşağında Ömer Ertekin'in kullandığı 06 L 54 plakalı otomobil, bir kamyon tarafından sıkıştırılınca yoldan çıkıp, şarampole yuvarlandı. 
     Kaza sonrası hastaneye kaldırılan aileden Kemal, oğlu Ömer ve torunu Güler Ertekin hayatını kaybetti. Kazada ağır yaralanan Fatoş Ertekin ile 14 yaşındaki ikizler Aliye ve Ayşe hastanede tedavi altına alındı. Kazayı öğrenen ailenin yakınları, cenaze evine akın etti. Kazada ölen Ömer Ertekin'in arkadaşları, Diyarbakır DSİ'nde görev yapan Ömer'in Ankara’ya gelmeyi çok istediğini, sonunda tayininin çıktığını, ancak işine başlamadan hayatını kaybettiğini belirtti. 
     
     DEVRİLEN KAMYONDA 1 ÖLÜ 9 YARALI 
     Bu arada Kırıkkale'nin Keskin ilçesine bağlı Köprüköy beldesinde tarlada çalışan iki aileyi Kırıkkale'ye getiren Yaşar Ertaş yönetimindeki 71 AF 126 plakalı kamyon, İğdebeli mevkiinde freninin patlaması sonucu şarampole devrildi. Kazada 50 yaşındaki Atiye Tarlabölen olay yerinde can verdi. Kamyonda bulunan Raşit, Ferhat, Rabia, Remziye, Gülnaz ve Ayşe Erbek ile sürücü Yaşar, Döndü, Gülcen ve Atiye Ertaş yaralı olarak Keskin Devlet ve Kırıkkale Yüksek İhtisas Hastanesi'ne kaldırıldı. 
     
</TEXT>
</DOC>
