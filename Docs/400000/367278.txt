<DOC>
<DOCNO> 367278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/sondun08.html </URL>
<DATE> 2005/08/05/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Sigler Özel kuvvetlerle PKK'ya karşı harekete geçmek ABD'nin çıkarına 
</HEADLINE>
<TEXT>

     Washington'daki Ulusal Güvenlik İlişkileri Musevi Enstitüsü JINSA tarafından düzenlenen PKK terörü konulu panelde katılımcılar, ABD'nin PKK terörü konusunda bir an önce harekete geçmesinin kendi çıkarları açısından şart olduğunu belirtti. 
     ''Yenilenen PKK tehdidi Türkiye, Irak ve ABD'ye etkisi'' konulu panel, ABD Temsilciler Meclisi Uluslararası İlişkiler Komitesi çalışanlarından Alan Makovsky'nin yönetiminde, American Enterprise Institute AEI adlı düşünce kuruluşunun uzmanı Michael Rubin ve Amerikan Merkez Kuvvetler Komutanlığı'nın CENTCOM Irak üzerine planlama ve politikasının eski sorumlusu Emekli Amiral John Sigler'in katılımıyla yapıldı. 
     Sigler, yaptığı konuşmada, PKK terörüne karşı ABD'nin ''özel kuvvetler'' kullanmasının gerektiğini ve bir tercih yapılma zorunluluğu varsa bu tercihin, Yemen'de El Kaide peşindeki özel kuvvetleri PKK'nın çaresine bakmaya gönderme yönünde kullanılabileceğini söyledi. 
     Sigler, ABD için PKK terörüne karşı harekete geçmenin ''kritik bir ulusal çıkar'' meselesi olduğunu belirtti ve NATO müttefiki, laik, demokratik Türkiye'ye karşı bunun ''yasal ve ahlaki sorumluluk'' olduğunu kaydetti. PKK'nın Irak'ta istikrarı bozan bir faktör olduğunu belirten Sigler, ''PKK'ya karşı Türkiye ile işbirliği yapalım ve harekete geçelim'' dedi. 
     Michael Rubin de PKK'nın terörist bir örgüt olduğunu vurguladı ve terörist faaliyette bulunan bir örgütün herhangi bir şekilde meşruluğundan söz edilemeyeceğini söyledi. 
     Rubin, terör örgütü PKK'nın Iraklı Kürtleri temsil etmediğini ve çok küçük bir grup olduğunu, Irak'ta hemen herkesin PKK'ya karşı olduğunu söyledi. Kendisinin, Irak'ta federal yapının destekçisi olduğunu belirten Rubin, ''PKK, Irak'ta federalizme karşı çıkanların işine geliyor'' dedi. 
     Kerkük'te terör örgütü PKK'nın ofisinin açılmasının, Iraklıların vereceği bir karar olduğunu, ancak bunun kötü sonuçları olabileceğini belirten Rubin, PKK tehdidi konusunun üzerine gitmede ABD'nin samimi olduğunu umduğunu ve yıllar değil aylar içinde bu konuyu çözmesinin yerinde olacağını söyledi. 
     Rubin, ABD'nin PKK'ya karşı harekete geçmemesinin, küresel terörizmle mücadeleye de zarar verebileceği uyarısında bulundu. 
     AEI uzmanı Rubin, Türkiye'nin de terörizmin tanımı konusunda ''daha tutarlı'' olması gerektiğini savundu. 
     Rubin, Washington'da bu hafta sonunda yapılması öngörülen Türkiye, Irak, ABD üçlü toplantılarından nasıl bir sonuç çıkabileceği yönündeki soruya karşılık, toplantılarda ABD'yi temsil eden ABD Dışişleri Bakanlığı yetkilisi Matt Bryza'nın, terör örgütü PKK sorununa bir çözüm istediğini ve bu konuda samimi olduğunu söyledi. Michael Rubin, toplantılar Washington'da olduğu için, bir çıkmaz söz konusu olursa aşılmasının daha kolay olacağı yorumunu yaptı. 
     Michael Rubin, Iraklı Kürtlerin Kerkük'e akın etmesi konusunda ise ABD'nin, kimin nerede yaşayacağını dikte etme konumunda olmadığını öne sürdü. 
     
     TERÖR ÖRGÜTÜ PKK'YA OPERASYONUN ZAMANLAMASI 
     Rubin, bir soru üzerine, terör örgütü PKK'ya karşı askeri operasyon için en uygun zamanın kış mevsimi olduğunu söyledi. 
     Panelde izleyiciler arasında Irak Kürdistan Yurtseverler Birliği'nin IKYB Washington Temsilcisi Kubad Talabani de yer aldı. 
     Terör örgütü PKK konusunda fikri sorulan Kubad Talabani, ''PKK terörist bir örgüt ve bütün Irak için bir problem'' dedi. Meselenin, bu problemle nasıl başa çıkılacağında olduğunu belirten Talabani, Washington'daki üçlü toplantısına, ''Irak kürdistan bölgesel hükümetinden'' unsurların da dahil edilmesine izin verilmesini umduğunu söyledi. 
     Kubad Talabani, terör örgütü PKK'nın Türkiye'ye sızmasına karşı önlem olarak ABD'nin, Türkiye sınırında güvenliği artırma yoluna gidebileceği önerisinde bulundu. 
     
</TEXT>
</DOC>
