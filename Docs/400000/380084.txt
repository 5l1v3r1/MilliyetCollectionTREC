<DOC>
<DOCNO> 380084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/sonyas12.html </URL>
<DATE> 2005/09/20/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
BBG'ye katılmak isteyen papaza kilise izin vermedi 
</HEADLINE>
<TEXT>

     Bulgaristan'da Nova Televizia NTV adlı özel bir TV kanalıda yayınlanan ve ilk bölümü reyting rekorları kıran ''Big Brother'' adlı programın ikinci bölümüne katılmak isteyen bir papaz, Ortodoks Kilisesi Yüksek Senodu'ndan izin alamadı. 
     Evli ve iki çocuk babası olan 50 yaşındaki papaz Pamfiliyi Rilski, her tarafı kameralarla dolu ''Big Brother'' evine girmek için televizyon yönetimine başvuruda bulundu. 
     Evde bir papazın bulunmasının ilginç olacağını düşünen yönetim, Papaz Pamfiliyi'nin başvurusunu hemen kabul etti. Ancak Bulgaristan Ortodoks Kilesisi Yüksek Senodu bir din görevlisinin magazin şov kabul edilebilecek bir TV programına katılmasını sakıncalı buldu ve Pamfiliyi'ye katılması için izin vermedi. 
     Nova Televizia Genel Müdürü Silviye Zurleva, papaz Pamfiliyi'ye izin verilmesi için her türlü girişimi yaptıklarını, ancak bir sonuç alamadıklarını açıkladı. 
     
</TEXT>
</DOC>
