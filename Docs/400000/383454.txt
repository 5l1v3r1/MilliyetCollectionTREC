<DOC>
<DOCNO> 383454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/siyaset/siy02.html </URL>
<DATE> 2005/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da hareketli gün 
</HEADLINE>
<TEXT>


Dışişleri Bakanı Abdullah Gül ve kurmayları, Lüksemburg'daki toplantıyı dakika dakika izledi 

ANKARA Milliyet 


Ankara pazar olmasına rağmen dün haraketli bir gün geçirdi. AKP'nin Kızılcahamam'daki kampına katılan Dışişleri Bakanı Abdullah Gül ile Başmüzakereci Ali Babacan 16.00'da Ankara'ya dönerek Dışişleri Bakanlığı'na geçtiler. Gül ve Babacan Dışişleri üst düzey yönetimiyle 17.00'de bir değerlendirme toplantısı yaptılar. AB toplantısının Lüksemburg'da başladığı saatlerde, Babacan Dışişleri Bakanlığı'ndan ayrılarak Hazine Müsteşarlığı'nda ekonomi bürokratlarıyla bir araya geldi. Gül ve kurmayları da, AB Dışişleri bakanlarının Lüksemburg'daki kritik buluşmasını Dışişleri Bakanlığı'nda dakika dakika izledi. 
Bakanlıkta AB ve Kıbrıs Dairelerinin yöneticileriyle gelişmeleri televizyon ve Lüksemburg, Brüksel gibi AB başkentlerindeki Türk büyükelçilerinin gönderdiği mesajlardan takip eden Gül, AB dışişleri bakanlarının buluşmasından hemen önce İngiltere Dışişleri Bakanı Jack Straw ve AB'nin Genişlemeden Sorumlu Komiseri Olli Rehn ile de telefon görüşmeleri yaptı. Gül, Kızılcahamam'da AKP milletvekilleriyle bir arada olan Başbakan Recep Tayyip Erdoğan'ı da düzenli olarak bilgilendirdi. 

Moraller bozuldu 
AB Dışişleri bakanlarının dün geceki buluşmasından uzlaşma çıkmaması, Ankara'da hayal kırıklığı yaşattı. Straw'ın Gül'le, Rehn'in de Babacan'la yaptıkları görüşmelerde "toplantıdan uzlaşma çıkmama olasılılığı var" mesajını iletmeleri, Ankara'nın rahatlığının yerini gerginliğe bırakmasına neden oldu. 


</TEXT>
</DOC>
