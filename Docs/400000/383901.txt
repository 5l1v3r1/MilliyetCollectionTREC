<DOC>
<DOCNO> 383901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sonsiy06.html </URL>
<DATE> 2005/10/04/ </DATE>
<TIME> 04.00 </TIME>
<AUTHOR>  </AUTHOR>
<HEADLINE>
İngiltere Dışişleri Bakanı Straw ''Müzakerelerin hedefi tam üyelik'' 
</HEADLINE>
<TEXT>

     AB dönem başkanı İngiltere'nin Dışişleri Bakanı Jack Straw, Türkiye ile AB arasındaki müzakerelerin hedefinin tam üyelik olduğunu kaydetti. 
     Müzakerelerin resmen başladığı hükümetlerarası konferansın ardından düzenlenen basın toplantısında konuşan Straw, ''arkadaşım ve dostum'' diye hitap ettiği Dışişleri Bakanı ve Başbakan Yardımcısı Abdullah Gül'ün hükümetlerarası konferansta çok yapıcı bir konuşma yaptığını belirtti. 
     AB'nin ortak tarih değil, değerler toplumu olduğunu ortaya koyduğunu ifade eden Straw, Türkiye'nin bir Avrupa ülkesi olduğunu söyledi. 
     Straw, dönem başkanı olarak verdikleri sözü tuttuklarını ve müzakerelerin İngiltere saatiyle gece yarısından önce, planlandığı gibi 3 Ekim tarihinde başladığını kaydetti. 
     
     "Üyelik sürecinde çabalarınızı destekleyeceğiz" 

     Avrupa Birliği dönem başkanı İngiltere'nin Dışişleri Bakanı Jack Straw, "Türkiye'nin kararlılığına ve taahhütlerine inandıklarını" belirterek, "Üyelik sürecinde çabalarınızı destekleyeceğiz" dedi. 
     Straw, Türkiye-AB tam üyelik müzakerelerinin başlaması dolayısıyla düzenlenen törende yaptığı konuşmada, AB müktesebatının zamanında ve etkili bir biçimde yerine getirilmesi, idari ve yargı kapasitesinin gerekli seviyeye çıkarılmasının tam üyelik için şart olduğunu belirtti. Straw, "Müktesebatın, AB'nin kurulmasına yol açan hedef ve ilkeleri temel aldığını ve bunların bütün ülkeler tarafından paylaşıldığını" söyledi. 
     Jack Straw, katılım ortaklığı ve müktesebatın yerine getirilmesi konusunun, ortaklık konseyi kurumlarının sorumluluğunda olduğunu belirtti ve diğer aday ülkelerde olduğu gibi taahhütlerin izlenmesinin AB kararlarında önemli rol oynayacağını ifade etti. 
     
     TÜRKİYE'DEN BEKLENTİLER 

     Türkiye'ye tam üyelik öncesi stratejiyi ve reformları etkili bir biçimde uygulaması çağrısında bulunan Straw, özellikle yargı bağımsızlığının güçlendirilmesi, dini özgürlükler, ifade ve örgütlenme hakkı, kültürel haklar, temel özgürlükler, Güneydoğu Anadolu'daki durum ve Avrupa'daki uygulamaya uygun olarak sivil-ordu ilişkilerinin birbirlerinden ayrılmasının AB'nin önem verdiği konular arasında olduğunu belirtti. 
     İngiliz Bakan, Türkiye'nin barış ve istikrara yönelik taahhüdü çerçevesinde, süregelen ikili sorunlarının çözümü de içinde olmak üzere komşularla iyi ilişkiler içinde bulunması çağrısında bulunarak, bunun bölgesel işbirliği ve istikrara katkıda bulunacağını söyledi. 
     Müzakerelerin Avrupa Antlaşması'nın 49. maddesini temel alarak açıldığını kaydeden Straw, müzakerelerin bütün üye ülkelerin katılımıyla hükümetlerarası konferansta devam edeceğini hatırlattı. 
     İngiliz Bakan, "müzakereler sırasında sivil toplumu da içine alan yoğun siyasi ve kültürel diyaloga önem verileceğini" belirtti ve "bu diyalogun iki tarafta karşılıklı anlayışın gelişmesine katkıda bulunacağını" ifade etti. 
     
     REHN "AB verdiği sözü tuttu" 

     Basın toplantısında konuşan AB Komisyonu'nun genişlemeden sorumlu üyesi Ollie Rehn de, AB'nin Türkiye ile müzakereleri 3 Ekim'de başlatarak verdiği sözü tuttuğunu söyledi. 
     Müzakere sürecinde hem Türkiye'nin, hem de AB'nin verdikleri sözlere sadık kaldıklarına işaret eden Rehn, AB ile Türkiye arasında yeni bir dönem başladığını kaydetti. 
     Rehn, AB ile Türkiye arasındaki ''yeni başlangıcın'' taraflara daha iyi bir gelecek sunacağına inancını dile getirdi. 
     
</TEXT>
</DOC>
