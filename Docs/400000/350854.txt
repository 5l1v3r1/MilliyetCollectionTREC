<DOC>
<DOCNO> 350854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sonyas09.html </URL>
<DATE> 2005/06/10/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Sınava girecek öğrenci neler yemeli 
</HEADLINE>
<TEXT>

     Sağlık Bakanlığı, yaklaşan Öğrenci Seçme Sınavı ÖSS öncesi öğrencileri, beslenme konusunda uyardı. 
     Temel Sağlık Hizmetleri Genel Müdürlüğü’nden yapılan açıklamada, son günlerde çeşitli kaynaklarda, sınav öncesi algılamayı ve konsantrasyonu artırmaya yönelik diyet önerilerinin yer aldığı, bu önerilerin birçoğunun sağlıksız ve bilimsel temelden yoksun olduğu belirtildi. 
     Öğrencilerin sınav öncesi ve sınav sabahı bilinçli beslenmeleri gerektiği vurgulanan açıklamada, şöyle denildi 
     "Sınavlarda hiçbir besin başarıyı tek başına, mucizevi bir şekilde etkilemez. Tüm öğrencilerimizin, özellikle bu günlerde beslenme kurallarına uymaları oldukça önemlidir. 
     Yeterli ve dengeli beslenme dört besin grubunda bulunan besinlerin yeterli miktarda tüketilmesiyle sağlanır. Bu besinler, süt grubunda yer alan süt ve yoğurt, et grubunda yer alan et, tavuk, yumurta, peynir ve kuru baklagiller, sebze ve meyve grubu ile tahıl grubuna giren ekmek, bulgur, makarna, pirinç, mısır ve tarhanadır." Bu besinlerin önerilen tüketim miktarlarının, kişiye özgü değiştiği kaydedilen açıklamada, bireyin yaş, cinsiyet ve fiziksel aktivite durumunun bu miktarları etkilediği belirtildi. 
     
     STRESE KARŞI DÜZENLİ VE UYGUN BESLENME 
     Açıklamada, öğrencilerin sınav öncesi ve sınav sabahı yoğun stresin yol açtığı fizyolojik etkilere maruz kalacağı, bu etkilerin "düzenli ve uygun beslenme" ile kontrol edilebileceğine işaret edildi. 
     Stres ve heyecanın insan vücudunun enerji tüketimini artırdığı belirtilen açıklamada, ÖSS için son hazırlıkları yapan öğrencilere yönelik şu uyarılar yer alıyor 
     "Öğrenciler için en önemli öğün kahvaltıdır. Düzenli olarak kahvaltı yapma alışkanlığı kazanılmalı ve sınav günü mutlaka kahvaltı yapılmalıdır. Gece boyu açlıktan sonra, vücudumuz ve beynimiz güne başlamak için acil olarak enerjiye gereksinim duyduğundan, kahvaltı yapılmadığı takdirde dikkat daha çabuk dağılmakta, baş ağrısı ve yorgunluk oluşmaktadır. 
     Yapılan araştırmalar, iyi kahvaltı yapan öğrencilerin daha başarılı olduklarını ortaya çıkarmıştır. Yeterli enerji ve besin öğelerini sağlayan bir sabah kahvaltısında, peynir ve yumurta, birkaç dilim ekmek, pekmez-tahin, zeytin, domates, yeşil biber, salatalık, maydanoz veya meyve bulunmalıdır. 
     Sindirim rahatsızlıkları ve zehirlenmelere yol açabileceği için dışarıda ve açıkta satılan yiyecekler tercih edilmemeli, sınavdan bir gün önce kuru baklagiller gibi gaz yapıcı besinler tüketilirken dikkatli olunmalıdır." 
     
     ŞEKERLE İLGİLİ İNANIŞLAR YANLIŞ 
     Halk arasında şeker ve şekerli besinlerin dikkati ve algılamayı artırdığına yönelik yanlış inanışlar bulunduğu belirtilen açıklamada, karbonhidrattan zengin bu besinlerin tam tersi gevşemeye neden olduğu, bu nedenle sınav öncesi ve sınav sırasında şeker, şekerleme gibi basit şekerler yerine, kuru üzüm, erik veya A ve C vitaminlerince zengin taze meyve ve sebzelerin tercih edilmesi önerildi. 
     Balık, et, yumurta, fındık, fıstık ve cevizin tüketilmesi istenen açıklamada, bu besinlerin protein içerikleri nedeniyle uyanık kalma ve enerjinin tamamen kullanılmasını sağlayacağı, içerdiği yağ asitlerinin beyin hücrelerinin çalışmasında önemli rol oynayacağı kaydedildi. 
     
     KAFEİNE DİKKAT 
     Sınav sırasında susamaya neden olacak yağlı ve tuzlu besinlerden uzak durulması gerektiği belirtilen açıklamada, sınavda su tüketiminin yanı sıra, sıkılmış meyve suyu tüketmenin, hem sıvı ihtiyacını karşılayacağı hem de konsantrasyonu artıracağı kaydedildi. 
     Kafein içeren yiyecek ve içeceklerin adrenalinin serbest kalmasına, böylece stres düzeyinin artmasına neden olabildiği vurgulanan açıklamada, sınav öncesinde çay, kahve kolalı içecekler gibi kafein içeren besinler yerine süt, meyve suyu, ıhlamur, kuşburnu gibi bitki çaylarının tercih edilmesi istendi. 
     
</TEXT>
</DOC>
