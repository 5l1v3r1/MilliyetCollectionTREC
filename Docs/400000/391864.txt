<DOC>
<DOCNO> 391864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/siyaset/asiy.html </URL>
<DATE> 2005/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
ADA'DA BİR İLK 
</HEADLINE>
<TEXT>


KKTC'de bir gelenek yıkıldı. Dini bayramlarda KKTC'li yetkililerle, Türkiye Büyükelçisi ve komutanların kutlamaları birlikte kabul etmeleri geleneğinin değiştirildiği açıklandı 

Sefa Karahasan - Lefkoşa 


KKTC'de 30 yıldır süren, dini bayramlarda Kıbrıslı Türk yetkililerle Türkiye'nin adadaki askeri ve siyasi temsilcilerinin kutlamaları birlikte kabul etmeleri geleneği, İkinci Cumhurbaşkanı Mehmet Ali Talat'la birlikte yıkılıyor. 
Eski Cumhurbaşkanı Rauf Denktaş'ın kabullerinde kendisiyle birlikte hazır bulunan Türkiye Büyükelçisi, Barış Kuvvetleri Komutanı ve Güvenlik Kuvvetleri Komutanı, Cumhurbaşkanlığı Sarayı'nda yarın yapılacak olan bayramlaşmada kutlamaları kabul eden tarafta durmayacak. 
Söz konusu temsilciler tebrike gelen diğer kişiler gibi KKTC Cumhurbaşkanı'nın elini sıkarak önünden geçecekler. 

Gazetelere ilan verildi 
KKTC Cumhurbaşkanlığı'nın gazetelere verdiği ilanda, "Cumhurbaşkanı M. Ali Talat ve Eşi Oya Talat halkla bayramlaşacaktır" denildi. Cumhurbaşkanlığı'nda yapılacak bayramlaşmaya, Türkiye'nin Lefkoşa Büyükelçisi Aydan Karahan ve Barış Kuvvetleri Komutanı Korgeneral Hasan Memişoğlu'nun, "Talat'ın yanında bayram kabulünde bulunmak için" davet edilmediği belirtildi. KKTC Cumhurbaşkanlığı Müdürü Günal Özoğlu, Büyükelçi ve komutanların bayramlaşmak için Saray'a davet edildiğini, ancak bayram kabülünde Talat ve eşi Oya Talat'ın bulunacağını söyledi. Talat'ın bayram kabulü ise ABD ziyaretinin neden olduğu yorgunluk nedeniyle bayramın ikinci günü yarın yapılacak. Eski Cumhurbaşkanı Denktaş'ın, büyükelçi ve komutanların kabulde olmayacağı bir ortamda Talat'la bayramlaşmaya gitmeyeceği ifade edildi. 

'Bayrak olayı bir hırsızlıktır' 

KKTC Cumhurbaşkanı Talat, Avrupa Parlamentosu'nun Rum üyesi Matsakis'in Türk bayrağını indirmesiyle ilgili olarak şöyle konuştu "Yapılan bir hırsızlıktır, bir ayıptır. Hiçbir yerde onay görmeyecek olan bir ayıptır. Matsakis, ilk defa yapmıyor böyle bir eylemi. Birçok defa yapıyor. Onun için yapabilir..." Öte yandan Türkiye ve KKTC bayrak çalma olayını Birleşmiş Milletler'e de şik yet etti. 


</TEXT>
</DOC>
