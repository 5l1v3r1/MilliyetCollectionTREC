<DOC>
<DOCNO> 365546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/dunya/dun03.html </URL>
<DATE> 2005/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bütün bombacılar elde 
</HEADLINE>
<TEXT>



İngiltere'nin başkenti Londra'da 21 Temmuz'daki bombalı saldırı girişimleriyle ilgili dün de 2'sinin Londra'da, birinin de İtalya'nın başkenti Roma'da yakalanmasıyla bombacıların tümü ele geçirilmiş oldu. 4 zanlıdan ilki Somali asıllı Yasin Hassan Ommar 24 , geçen çarşamba yakalanmıştı. 
İngiliz polisinin dün Londra'nın batısındaki Kensington ve Notting Hill bölgesinde düzenlediği operasyonlarda 2 zanlıyı tutukladığı bildirildi. Londra Metropolitan Polis Teşkilatı'nın terörle mücadele birimi şefi Peter Clarke, Londra'nın batısında yakalananlardan birinin, Hackney'de 26 numaralı otobüsü havaya uçurmaya çalışan Muktar Said İbrahim 27 olarak kimliğini açıkladığını söyledi. Clarke, ayrıca dün Roma'da yakalanan 4. zanlının da İtalya'dan iadesini isteyeceklerini açıkladı. 
İngiliz Reuters ajansına açıklama yapan Londra polis kaynakları, 21 Temmuz saldırılarıyla ilgili 4 zanlının da yakalandığına inandıklarını belirttiler. Kimliği henüz açıklanmayan 3. zanlı ise Oval metro istasyonuna saldırı girişiminde bulunmuştu. 

3 Türk'ün durumu 
İngiltere polisinin Güney Londra'daki operasyonları sonucunda gözaltına aldığı 3 Türk'ün bugün serbest bırakılmasının öngörüldüğü bildirildi. Dışişleri kaynakları, 3 Türk'e hiçbir suç isnat edilmediğini ve bugün serbest bırakılmalarının beklendiğini bildirdiler. 


</TEXT>
</DOC>
