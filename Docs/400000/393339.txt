<DOC>
<DOCNO> 393339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sondun40.html </URL>
<DATE> 2005/11/09/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Arafat'ın ölüm nedeni hala sır 
</HEADLINE>
<TEXT>

     Filistin'in 11 Kasım 2004'te hayata veda eden efsanevi lideri Yaser Arafat'ın ölüm yıldönümü yaklaşırken, Arafat'ın ölümüne yol açan hastalığın nedenleri üzerindeki sır perdesi hala kalkmış değil. 
     Bazı Filistinli yetkililer, Fransa'nın başkenti Paris'te kaldırıldığı hastanede komaya girdikten sonra 75 yaşında ölen Arafat'ın İsrail tarafından zehirlenerek öldürüldüğünü düşünmeye devam ediyor. 
     Birçok tehdit alan Arafat'ın ölümünü şüpheli bulan Filistinliler, bir komisyonu kurmuş ve komisyon 12 ekimdeki raporunda ölüm nedeniyle ilgili herhangi bir bulguya ulaşamamıştı. Filistin Başbakanı Ahmed Kurey de, ''Fransız ve Filistinli doktorlar, tıbbın Arafat'ın çektiği hastalığın tedavisi bulamadığı sonucuna vardı'' demişti. 
     Arafat'ın şu anda Dışişleri Bakanlığı görevini yürüten yeğeni Nasır El Kidva ise 22 Kasım 2004'te Fransızların tıbbi raporunun bir kopyasını aldıktan sonra, ''amcasına yapılan tahlillerde bir zehrin izine rastlanmadığını'' açıklamış, bununla birlikte bir zehirlenme hipotezini dışlamamıştı. 
     Raporda, Arafat'ın ölümüne, belirlenemeyen bir enfeksiyonu takiben beyin kanamasının yol açmış olabileceğine işaret edilmişti. 
     Bazı Filistinli yetkililer, zehirlenme tezini hala gündemde tutuyor, örneğin El Fetih hareketinin lideri Faruk Kaddumi 12 temmuzda Arafat'ın zehirlendiğini açıklamış ve ''Kesin bir ifadeyle Ebu Ammar'ın zehirlendiğini söyleyebilirim. Zehir Arafat'a yemekler ve yuttuğu ilaçlarla verildi'' demişti. 
     Mahmud Abbas'ın kazandığı başkanlık seçimlerinden ikincilikle çıkan Mustafa Barguti ise ''Enfeksiyon, bakteri ya da bir kan hastalığı, ne olursa olsun hastalığının bir açıklaması yok ve hastalık belirtileri bir zehirlenmenin belirtilerine benziyor. Ölümün zehirlenmeye bağlı olduğuna dair güçlü bir olasılık olduğu sonucuna varılabilir'' dedi. 
     Barguti, doktorların eksiksiz zehirlenme tahlilleri yapmadığını, Arafat'ın bilinmeyen ender bir maddeyle zehirlenmiş olabileceğini de söyledi ve 1997'de Hamas lideri Halid Meccal'e yönelik zehirleme girişimine atıfta bulunarak, ''İsrail gibi bazı ülkeler, çok güçlü ve bilinmeyen zehirlere ulaşabiliyor'' ifadesini kullandı. 
     Arafat'ın ölümü üzerindeki sır perdesi, otopsi yapılması halinde aydınlığa kavuşabilirdi, ancak Filistin liderinin eşi Süha Arafat otopsi yapılmasına izin vermemişti. Barguti, neden otopsi yapılmadığını sorarken, bunun büyük bir hata olduğunu belirtti ve ''Bu sırrı aydınlatmak için ne yapılabilir İnsanların gerçekten ne olup bittiği bilme hakkı var'' diye konuştu. 
     Bir grup Filistinli parlamenter, Arafat'ın ölümünün etrafındaki sır perdesini aralamak amacıyla yeni bir komisyon kurdu. Yeni komisyonun başkanı olan Abdu Cevad Salih, AFP'ye yaptığı açıklamada, ''Bakanlık komisyonunun neden otopsi yapılmasını istemediğini inceleyeceğiz. Başkan Arafat'ın ölümünün gerçek nedenlerini incelemek ve bunu insanlara açıklamak istiyoruz'' dedi. 
     
</TEXT>
</DOC>
