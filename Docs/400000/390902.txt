<DOC>
<DOCNO> 390902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/son/sontur08.html </URL>
<DATE> 2005/10/30/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Pendik'te boş tankerde yangın... 
</HEADLINE>
<TEXT>

     Demirli bulunduğu Pendik sahilinde bakım ve onarım gören ''Ortaköy 1'' adlı tanker, kaynak çalışması yapılırken meydana gelen patlama ve ardından çıkan yangın nedeniyle hasar gördü. 
     Alınan bilgiye göre, demirli bulunduğu Pendik sahilinde bakım ve onarımdan geçirilen 175 grostonluk ''Ortaköy 1'' adlı tankerde bir patlama meydana geldi. Sahile yakın yerleşim yerlerinden de duyulan patlamanın ardından yangın çıktı. 
     Tankerde bulunan ve denize atlayan 6 işçi, çevredeki balıkçı tekneleri tarafından kurtarıldı. 
     Pendik itfaiye ekiplerinin karadan, GİSAŞ'a ait 2 römorkörün de denizden müdahale ettiği yangın, yaklaşık 1 saatlik çalışma sonucu söndürüldü. 
     Patlamanın etkisiyle baş tarafında büyük hasar meydana gelen tanker, su alarak yan yattı. 
     Olay sırasında gemide bulunan işçilerden Sabri Cebeci, basın mensuplarının soruları üzerine, tankerde kaynak çalışması yapılırken aniden patlama meydana geldiğini söyledi. 
     Cebeci, ''Ben 2 geminin çarpıştığını sandım. Tankerin üstüne çıktığımda yanıyordu. O sırada bazı arkadaşlarla denize düştük. Kayıklarla gelip bizi kurtardılar'' dedi. 
     Tuzla Liman Başkanı Sadettin Balcı da, gemilerin bakım ve onarım çalışmalarının tersane gibi güvenli yerlerde yapılması gerektiğini belirterek, barınak tipi bu yerleri istismar edenler olduğunu söyledi. 
     Balcı, yangın çıkan tankerle ilgili soruşturma açılacağını sözlerine ekledi. 
     
</TEXT>
</DOC>
