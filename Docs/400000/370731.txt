<DOC>
<DOCNO> 370731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sonyas12.html </URL>
<DATE> 2005/08/17/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
21'lik Scarlett zirveye yerleşti 
</HEADLINE>
<TEXT>

     Yıldızı 'Atlara Fısıldayan Adam' ve 'İnci Küpeli Kız' filmleriyle parlayan Scarlett Johansson, Hollywood'daki yükselişini sürdürüyor. Vanity Fair dergisine poz veren 21'lik Scarlett, zirveye çabuk alıştı. 
     Hollywood'un yükselen yıldızlarından Scarlett Johansson, henüz sadece 21 yaşında olmasına rağmen, birçoklarının gıpta ettiği bir sinema geçmişine sahip. 22 Kasım 1984, New York doğumlu genç yıldızın, 1994 yılında sessiz sedasız başlayan kariyerinin ilk yıllarında pek kimsenin dikkatini çekmediği göz önüne alınırsa, özellikle son iki yıldır içinde bulunduğu yükseliş daha da anlam kazanıyor. 
     
     
     Erken başladı 

     Şimdilerde Hollywood'un yeni gözdesi olan yıldızı, Marilyn Monroe'yla kıyaslayanların sayısı hiç de az değil. Ünlü magazin dergisi Vanity Fair'in bu ayki sayısına da konuk olan Johansson, ünlü fotoğrafçı Annie Leibovitz'e birbirinden çarpıcı pozlar verdi. Türkiye'de 2 Eylül'de gösterime girecek olan 'Ada' The Island adlı film nedeniyle bir kez daha gündeme gelen genç oyuncu, bugünkü başarısını elbette bir anda elde etmedi. 90'lı yıllarda 'Just Cause', 'Home Alone 3' ve 'The Horse Whisperer' gibi filmlerle kariyerinde yavaş yavaş ilerlemeye başlayan Johansson'un, asıl patlama için 2003'ü beklemesi gerekti. 
     
     İnci küpeli kız 

     O yılki Oscar ödüllerine adaylıklarıyla dikkati çeken ve 'En İyi Özgün Senaryo' dalında bu ödülü kucaklayan 'Bir Konuşabilse' Lost in Translation ve yine aynı yıl gösterime giren 'İnci Küpeli Kız' Girl with a Pearl Earring adlı filmlerle bir anda parlayan Johansson, o dönemden beri zirveden inmek bilmiyor. Ünlü yönetmen Woody Allen'ın 2005 filmi 'Match Point'te rol aldıktan sonra Allen'ın da gözüne girmeyi başaran Johansson, yönetmenin önümüzdeki yıl gösterime girecek yeni filminde de bir rol kaptı. 
     
     'Ada' 2 Eylül'de vizyona girecek 

     Johansson'un Ewan McGregor, Sean Bean ve Steve Buscemi gibi önemli isimlerle birlikte rol aldığı 'Ada'da The Island sergilediği performansın çok iyi olduğu söyleniyor. 2 Eylül'de gösterime girecek bol aksiyonlu filmin yönetmeni Michael Bay. 21'inci yüzyılda geçen filmde, bir ada için seçilecek özel grubun içinde olmak amacıyla mücadele eden bir grup insanın öyküsü anlatılıyor. 
     
</TEXT>
</DOC>
