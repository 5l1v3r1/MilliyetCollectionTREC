<DOC>
<DOCNO> 368134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/sontur24.html </URL>
<DATE> 2005/08/08/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Kahvaltı zehirledi 2 ölü 
</HEADLINE>
<TEXT>

     Osmaniye’nin Kadirli İlçesi’nde, kahvaltı sonrasında rahatsızlanarak hastaneye kaldırılan 2 kişi öldü, 3 kişi tedavi altına alındı. 
     Alınan bilgiye göre, Kösepınar Köyü Gavur Mağarası mevkiindeki yayla evinde bulunan Ali Bozdoğan, eşi Huri, kayınbiraderi Mikail Güneşgörmez, eşi Meryem ile Mehmet Pampal, sabah kahvaltısında sac çöreği, domates, zeytin ve peynir yedi. 
     Bir süre sonra rahatsızlanarak Kadirli Devlet Hastanesi’ne kaldırılan 5 kişiden Ali Bozdoğan ve kayınbiraderi Mikail Güneşgörmez, tüm müdahalelere rağmen kurtarılamadı. 
     Huri Bozdoğan, Meryem Güneşgörmez ve Mehmet Pampal ise ilk müdahalenin ardından Çukurova Üniversitesi Tıp Fakültesi Balcalı Hastanesi’ne sevk edildi. 
     İlk belirlemelere göre, bu kişilerin gıdalara tarım ilacı karışması nedeniyle zehirlendikleri belirlendi. 
     Olayla ilgili soruşturma sürdürülüyor. 
     
</TEXT>
</DOC>
