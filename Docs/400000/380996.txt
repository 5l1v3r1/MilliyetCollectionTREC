<DOC>
<DOCNO> 380996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sontur52.html </URL>
<DATE> 2005/09/23/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Cep telefonundaki ses kaydının ortaya çıkardığı cinayet doğru çıktı... 
</HEADLINE>
<TEXT>

     Aydın’ın Söke İlçesi’nde telefon bayisinin satın aldığı 2. el telefondaki ses kaydından ortaya çıkan cinayetle ilgili olarak gözaltına alınan R.K, suçu itiraf ederken, Haşim Yaşar’a ait ceset Akçakonak Köyü’ndeki çiftlikte bulundu. 
     Cinayetle ilgili ses kaydının bulunduğu cep telefonunu, telefon bayisine sattığı belirlenerek gözaltına alınan K.Ç’nin ifadesinden yola çıkan polis, kayıttaki bayan sesinin Z.K’ya ait olduğunu belirledi. Gözaltına alınan Z.K, olayı gördüğünü ve cinayeti eşi R.K’nın işlediğini itiraf etti. Polis, R.K’yı Denizli’de gözaltına aldı. 
     Söke’ye getirilen R.K, sorgusunda suçunu itiraf ederek, Haşim Yaşar’ın cesedini çalıştığı çiftlikte duvar dibine gömdüğünü anlattı. 
     Cesedi arama çalışmalarına katılmak üzere İzmir Çevik Kuvvet Şube Müdürlüğü’ne bağlı Köpek Eğitim Merkezi’nden ilçeye gönderilen köpeklerin de yardımıyla Haşim Yaşar’ın iskelet haline dönmüş cesedi gömülü olduğu yerde bulundu. 
     R.K’nın, 8 ay önce, alkollü olduğu sırada Yaşar’dan vekalet alarak emekli maaşını çektiğini, bunun üzerine kendisini polise şikayet etmekle tehdit eden Yaşar’ı bahçe hortumuyla boğarak öldürdüğünün belirlendiği öğrenildi. 
     R.K. ve eşi Z.K’nın adliyeye sevk edilecekleri bildirildi. 
     
</TEXT>
</DOC>
