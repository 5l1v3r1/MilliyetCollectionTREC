<DOC>
<DOCNO> 363525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sonyas10.html </URL>
<DATE> 2005/07/22/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Arazide ardıç tohumu çimlendirildi 
</HEADLINE>
<TEXT>

     Karaman'ın Ermenek İlçesi'nde ardıç tohumu çimlendirilerek ağır fidanlık maliyetleri ve araziye fidan aktarımı sırasında oluşan kayıplar ortadan kaldırıldı. 
     Ermenek Orman İşletme Müdürü Hüseyin Yalçın, ardıcın en önemli özelliğinin, büyük bölümü az yağışlı Anadolu topraklarına en uyumlu orman ağaçlarından biri olması olduğunu söyledi. 
     Saçak kök yaparak son derece sarp arazilerde bile yetişebilen ardıç ağacının, toprağın erozyon tehlikesinden korunması konusunda da büyük bir işlevi yerine getirdiğini vurgulayan Yalçın, şöyle konuştu 
     ''2001 yılında Eğirdir Orman Fidanlığı'nda görevli Orman Yüksek Mühendisi Hazin Cemal Gültekin, ardıcı ilk defa fidanlık şartlarında tohumdan çimlendirme çalışması yapmış ve yüzde 80 oranında başarıya ulaşmıştı. Bu çalışmanın en önemli özelliği, genetik olarak çimlenme özelliği olmayan ardıca çimlenme özelliği kazandırılmasıdır. Aynı çalışmayı, Gültekin'in teknik desteğiyle Ermenek'te arazi şartlarında denemeye 2004 yılında başladık.'' Bu yıl ise dağların eteklerine teraslama yapılan alanlara ekilen ardıç tohumlarının çimlenmeye başladığını ifade eden Yalçın, ''20 hektar alanda ilk defa gerçekleştirdiğimiz bu uygulamayla ağır fidanlık maliyetleri ve araziye fidan aktarımı sırasında oluşan kayıpları ortadan kaldırdık. Bu başarıyı, ülkemizde orman alanlarının miktarının artırılması için önemli bir gelişme olarak görüyoruz'' dedi. 
     Yalçın, ekilen ardıç tohumlarının, 2 yıl boyunca çimlenmeye devam edeceğini, bu teknikle ekilen ardıçların, fidan haline gelerek aynı yerde büyüyebileceği gibi bir başka yere de nakledilebileceğini kaydetti. 
     
     KESİMİ YASAK 
     Konya Orman Bölge Müdürü Rıfat Bala ise aynı çalışmanın sorumluluk sahalarında yaklaşık 50 hektar alanda devam ettiğini söyledi. 
     Daha önce ardıçta kitle halinde fidan üretimi olmaması nedeniyle bu ağaçların korumaya alındığını ifade eden Bala, şunları kaydetti 
     ''Ardıçtaki fidan bulma sıkıntısı nedeniyle, ardıç kesimi kesinlikle yasaktı. Aynı yasak halen devam ediyor. Önceden, ardıç ağaçlarının yakınlarında çıkan doğal filizler dışında fidan elde etme şansımız yoktu. Bu nedenle ardıç miktarını artırmak için, bu ağacın tohumlarını yiyen ardıç kuşunun dışkısından çıkan tohumları toplayıp ekiyorduk. Ancak yine de istediğimiz sonuca ulaşamıyorduk. Yeni teknikle artık ardıç ağacında fidan sorunumuzu tamamen ortadan kaldırdık'' 
     
</TEXT>
</DOC>
