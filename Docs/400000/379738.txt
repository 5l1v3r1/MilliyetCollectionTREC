<DOC>
<DOCNO> 379738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/sontur01.html </URL>
<DATE> 2005/09/19/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Atatürk Havalimanı'na inen uçak tehlike atlattı... 
</HEADLINE>
<TEXT>

     Adriyatik Havayolları’nın Moskova-İstanbul seferini yapan uçağı, Atatürk havalimanı’na inişi sırasında fren sisteminde oluşan arıza nedeniyle tehlike atlattı. 
     Alınan bilgiye göre, Moskova’dan havalanan yolcu uçağı, Atatürk Havalimanı’na inişe geçti. Havaalanının 06-24 pistine inen uçağın, frenlerinin tutmaması üzerine, pilotlar acil fren sistemini devreye soktu. 
     Tekerlekleri kilitlenerek pistte yaklaşık 1 kilometre sürüklenen uçak, pistin bitimine yaklaşık 300 metre kala durabildi. 
     Tekerleklerin kilitlenmesi nedeniyle arka 12 lastiğinden 11’i patlayan uçağın bulunduğu noktaya itfaiye ve ambulans sevk edildi. 
     Herhangi bir olumsuzluğun meydana gelmediği görülen uçaktaki 164 yolcu, daha sonra görevlilerce tahliye edildi. 
     Uçağın kaldırılmasına çalışılan pist, iniş-kalkışlara kapatıldı. 
     Aynı pistte, 16 eylül cuma günü de Onur Air’e ait bir uçak yağış nedeniyle kayarak pistten çıkmıştı. 
     
</TEXT>
</DOC>
