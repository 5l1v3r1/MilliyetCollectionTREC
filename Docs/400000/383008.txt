<DOC>
<DOCNO> 383008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/guncel/gun03.html </URL>
<DATE> 2005/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'den askeri satış 
</HEADLINE>
<TEXT>


Türkiye'nin ev sahipliğindeki Uluslararası Savunma Sanayii Fuarı'na ilk kez katılan KKTC, ilk askeri malzeme satışını da yaptı. KKTC, Özbekistan ve Afganistan'a askerler için eğitim elbisesi ile iç çamaşırı satacak 

BARKIN ŞIK Ankara 

Türkiye'nin ev sahipliği yaptığı ve 27 Eylül'de açılan 7. Uluslararası Savunma Sanayii Fuarı IDEF dün kapandı. Yerli ve yabancı sanayi kuruluşlarının savunma alanındaki ürünlerini sergilediği fuara ilk kez katılan Kuzey Kıbrıs Türk Cumhuriyeti KKTC , iki ülkeyle askeri ticaret mukavelesi yaptı. Ukrayna ve Sri Lanka'nın da KKTC ürünlerine ilgi gösterdiği öğrenildi. KKTC malları, Türkiye üzerinden bu ülkelere gönderilebilecek. 

500 bin adım testi 
Fuarda, Kara Kuvvetleri Komutanlığı KKK 1 No'lu Dikimevi'nin geliştirdiği kamuflaj kıyafetine uygun postalların da test aşamasında olduğu öğrenildi. Eğitim elbisesinin altına giyilen siyah postalların kamuflajı zedelediğini değerlendiren KKK'nın talimatıyla hazırlanan postalları, 2007'de kullanılmaya başlanacak. 
"Nefes alan" kumaştan üretilen postalların, bir hafta su içinde atılan 500 bin adıma karşın su geçirmezlik özelliğini koruduğu belirtildi. 

KKK ihalesine ilgi 
KKK tarafından gelecek yıl alınması planlanan 232 adet taktik tekerlekli keşif aracı ihalesine ilgi duyan ABD AM General firması HMMWV sivil modellerine 'Hummer' deniliyor araçları, zırhlı ve normal modelleri ile fuarda yer aldı. HMMWV'nin, Türk firmaları FNSS ve Otokar ile yarışması bekleniyor. IDEF'te KKK için yapılan taktik taarruz ATAK helikopter projesinin 2 Avrupalı katılımcısı da araçları ile boy gösterdi. Helikopterler, Fransız - Alman konsorsiyumu Eurocopter'ın Tiger'ı ve İtalyan Agusta'nın Mangusta'sı oldu. 


</TEXT>
</DOC>
