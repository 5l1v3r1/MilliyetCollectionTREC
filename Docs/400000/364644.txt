<DOC>
<DOCNO> 364644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sondun32.html </URL>
<DATE> 2005/07/27/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Caferi ABD askerlerinin ayrılma vakti geldi... 
</HEADLINE>
<TEXT>

     Irak Başbakanı İbrahim El Caferi, ''Ülke genelindeki kontrolün ABD'den Irak ordusuna koordineli bir şekilde devri için plan yapma vakti geldi'' dedi. 
     Caferi, Irak'ta bulunan ABD Savunma Bakanı Donald Rumsfeld ile yaptığı basın toplantısında, öncelikle ABD'nin Iraklı güvenlik kuvvetlerine verdiği eğitimin hızlandırılması gerektiğini ve daha sonra, kontrolün Irak'a devredilmesine yönelik planların yapılabileceğini söyledi. 
     Caferi, kendi takvimleriyle uyuşmayan, beklenmedik bir çekilme işlemiyle şaşırmak istemediklerini ifade etti. 
     Irak Başbakanı, Amerikan askerlerinin Irak'tan ne zaman çekilebileceklerinin sorulması üzerine, henüz bir takvim belirlenmediğini, ancak işlemlerin hızlandırılmasını arzu ettiklerini belirtti. 
     Irak'taki çokuluslu gücün Amerikalı komutanı General George Casey de Irak'taki siyasi süreç ve Irak güvenlik güçlerinin gelişmesinin iyi bir yolda devam etmesi durumunda, bu ülkedeki Amerikan askerlerinin sayısının önemli ölçüde azaltılabileceğini söylemişti. 
     Casey, ABD Savunma Bakanı Donald Rumsfeld ve ABD'nin Bağdat Büyükelçisi Zalmay Halilzad ile Bağdat'ta yaptığı görüşmenin ardından, ''Irak güvenlik güçlerinin gelişimi ve ülkedeki siyasi süreç iyi yolda devam ederse ilkbaharda ve aralık ayındaki genel seçimlerden sonra asker sayısında önemli miktarda azaltmaya gidebiliriz'' demişti. 
     
</TEXT>
</DOC>
