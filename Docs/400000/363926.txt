<DOC>
<DOCNO> 363926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/son/sontur29.html </URL>
<DATE> 2005/07/24/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
CHP'den Lozan paneli... 
</HEADLINE>
<TEXT>

     Marmara Üniversitesi MÜ Atatürk Eğitim Fakültesi Dekan Yardımcısı Prof. Dr. Cemil Öztürk, Lozan Antlaşması'nın, bir ölüm-kalım savaşının son perdesi olduğunu söyledi. 
     CHP İstanbul İl Başkanlığı'nca düzenlenen ''Yaşasın Lozan, Yaşasın Tam Bağımsız Türkiye'' konulu panel, Akatlar Kültür Merkezi'nde gerçekleştirildi. 
     İstanbul Baro Başkanı Kazım Kolcuoğlu'nun yönettiği panelde konuşan MÜ Atatürk Eğitim Fakültesi Dekan Yardımcısı Prof. Dr. Cemil Öztürk, Lozan Antlaşması'nın Türkiye Cumhuriyeti'ne tam bağımsızlık, dolayısıyla mutlak egemenlik sağladığını belirtti. 
     Antlaşmayla kapitülasyonların kaldırıldığını anımsatan Prof. Öztürk, ''Lozan Antlaşması, bir ölüm-kalım savaşının son perdesidir'' dedi. 
     Yazar Orhan Koloğlu da zaman zaman, ''Lozan'da tavizler verildiği'' yönünde çıkışlar yapıldığını belirterek, Lozan'da görüşmelerde bulunulduğunu, bunun da pazarlık anlamına geldiğini söyledi. 
     Verildiği söylenen tavizlerin karşılıklı olduğunu vurgulayan Koloğlu, özellikle kapitülasyonlar konusunda hiç taviz verilmediğini, kapitülasyonların kaldırılmasının Türkiye'nin dünyada aldığı yer açısından da çok önemli olduğunu ifade etti. 
     Kadir Has Üniversitesi İletişim Fakültesi Dekanı Prof. Dr. Nilüfer Narlı ise Lozan Antlaşması'nın siyasi bir mesele haline getirilmek istendiğini belirterek, Türkiye'nin AB'ye üyeliğe hazırlandığı bu dönemde, azınlıklarla ilgili konuların gündeme taşındığını söyledi. 
     Her şeyin tartışılması gerektiğini düşündüğünü, ancak tartışmalardaki amacın da önemli olduğunu vurgulayan Prof. Dr. Narlı, Lozan Antlaşması'nın 37 ile 45. maddeleri arasındaki düzenlemelerin azınlıkların korunmasına ilişkin olduğunu kaydetti. 
     
     ''LOZAN ANTLAŞMASI GÜNCELLİĞİNİ KORUYOR'' 
     Prof. Dr. Narlı, o günkü şartlar altında azınlıkların korunmasına ilişkin konuların insan hakları açısından ele alınmadığını, ancak uluslararası hukuk açısından Lozan Antlaşması'ndaki düzenlemelerin bugün de güncelliğini koruduğunu ifade etti. 
     CHP İstanbul Milletvekili emekli Büyükelçi Şükrü Elekdağ da Lozan Konferansı'na ilişkin çeşitli anekdotlar anlattı. 
     Mustafa Kemal Atatürk'ün Serv Antlaşması'nı ''Türk milletine karşı yüzyıllardan beri hazırlanmış bir büyük suikast'' olarak değerlendirdiğini belirten Elekdağ, Lozan Antlaşması'nın bunu sonuçsuz bıraktığını söyledi. 
     Elekdağ, Lozan Antlaşması'nın, Türkiye kadar uluslararası alanda da önemli sonuçları olduğunu sözlerine ekledi. 
     
</TEXT>
</DOC>
