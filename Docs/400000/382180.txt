<DOC>
<DOCNO> 382180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sondun09.html </URL>
<DATE> 2005/09/28/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
İsrail, Filistin kentlerine girdi 
</HEADLINE>
<TEXT>

     İsrail ordusu, Gazze kentine düzenlediği hava saldırısından sonra Batı Şeria'da da Kalkilya ve Tulkarim kentlerine girdi. 
     Görgü tanıkları, askerlerin bu iki kentte Hamas ve İslami Cihad'a ait büroları kapattığını söylerken, İsrail ordusu, Batı Şeria'daki Ramallah ve El Halil kentleri içinde ve dışında bu iki gruba üye 24 kişiyi gözaltına aldı. 
     İsrail ordusunun, Batı Şeria'da son zamanlarda yaptığı operasyonlarda gözaltına aldığı Filistinli sayısının 400 civarında olduğu bildirildi. 
     Bu arada İsrail ordusu, Gazze kentine düzenlediği hava saldırılarında Filistinli militanlar tarafından terör faaliyetlerinde kullanılan üç binayı ve militanların roket saldırısında kullandığı, Gazze'nin kuzeyindeki bir geçiş yolunu hedef aldığını açıkladı. 
     İsrail hava akınlarında, 350 bin kişinin yaşadığı Gazze kenti yaklaşık iki saat karanlığa gömüldü. 
     Filistinli kaynaklar da İsrail'in, hava saldırısında Gazze kenti içinde ve dışında El Fetih, Hamas ve İslami Cihad'a ait büroları vurduğunu ve Filistinli militanların roket saldırılarında geçiş yolu olarak kullandığı kentin kuzeyindeki Beyt Hanun'da bir köprüyü uçurduğunu belirttiler. 
     İsrail topçusunun da dün karanlık bastıktan sonra Gazze'nin kuzeyinde İsrail'e roket saldırısında kullanıldığından şüphelenilen bir bölgeyi hedef aldığı ve topçu saldırısının İsrail'in güneyindeki Sderot kentine düzenlenen roket saldırısından sonra geldiği kaydedildi. 
     İslami Cihad örgütü dün roket saldırılarını durduracağını, Filistinli diğer silahlı gruplar da ateşkese uyacağını açıklamıştı. 
     
</TEXT>
</DOC>
