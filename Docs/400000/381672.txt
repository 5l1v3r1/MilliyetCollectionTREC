<DOC>
<DOCNO> 381672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sontur15.html </URL>
<DATE> 2005/09/26/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Şoke eden dolandırıcılık 
</HEADLINE>
<TEXT>

     Fatih KARAÇALI DHA 

      ADANA’da semt pazarlarında esnaflık yapan 33 yaşındaki Hüseyin Kaya’nın bankadaki 7 bin 600 YTL’si, adına çıkartılan sahte nüfus cüzdanı ile çekildi. Olay karşısında şok geçirdiğini söyleyen Hüseyin Kaya, dedektif gibi iz sürerek dolandırıcıyı bulmaya çalışıyor. 
     Bankadaki bütün birikimlerinin bir anda yok olduğunu belirten Kaya, başına gelenleri şöyle anlattı 
     Geçtiğimiz Çarşamba günü mal almak için Amasya’ya gittim. Soğan alıp, 2 gün sonra Adana’ya döndüm. Amasya’daki toptancıya aldığım soğanın parasını göndermek için Akbank’ın Abidinpaşa Caddesi’ndeki Küçüksaat Şubesi’nde tuttuğum 7 bin 600 YTL’yi çekip gönderecektim. Bankaya gittiğimde görevli, paranın 2 gün önce çekildiğini ve hesabımın kapatılmış olduğunu söyledi. Benim Amasya’da olduğum gün nasıl böyle bir işlemin nasıl yapılabildiğini öğrenmek istedim. Cüzdanımı uzatarak paramın hesabımda göründüğünü söyledim. Banka görevlileri de, parayı çeken kişinin hesap cüzdanıyla işlem yaptırmadığını, cüzdanın kaybolduğu yönünde beyanı olduğunu söylediler. Parayı çeken kişinin kimlik fotokopisi ile benim nüfus cüzdanımı karşılaştırdığımızda gerçek ortaya çıktı. Benim bilgilerimi kullanan bir kişi, Mahfesığmaz Mahallesi Muhtarlığından belge almış. Bu belgeyle Nüfus Müdürlüğü’nden kimlik çıkarttırmış, kimliğe de kendi fotoğrafını yapıştırmış. Benim yerime geçtikten sonra da bankaya gidip, cüzdanı kaybettiğini söyleyerek parayı çekmiş.'' 
     
     BANKAYA SUÇLAMA 
     Parasının bankadan çekilmesinde aklına sorular takıldığını belirten Hüseyin Kaya, Hayatımda hiç görmediğim bir insan benim nüfus bilgilerime, bankadaki hesabıma nasıl ulaştı Bu soruları düşündükçe, aklıma banka çalışanlarından birinin dolandırıcıyla ortak olduğu ihtimali geliyor. Bu soruların cevaplarını öğrenebilmek için her şeyi yapacağım'' dedi. 
     Nüfus cüzdan sureti hazırlayan Mahfesığmaz Mahallesi Muhtarı Mehmet Yıleri ve hesap cüzdanı olmadığı halde parasını dolandırıcıya veren banka görevlileri hakkında şikayetçi olarak Cumhuriyet Savcılığı’na suç duyurusunda bulunan Kaya, Mahfesığmaz Mahallesi Muhtarı Mehmet Yıleri’nin hiç sormadan, araştırmadan para karşılığı belge verdiğine inanıyorum. Bu suç da cezasız kalmamalı. Banka görevlileri de imza sirkülerim ellerinde olduğu halde hiç karşılaştırmadan parayı teslim ettiklerine göre suç işlemişler'' diyerek, dolandırıcının fotoğrafıyla kapı kapı gezip tanık bulmaya çalışıyor. 
     
</TEXT>
</DOC>
