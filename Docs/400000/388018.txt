<DOC>
<DOCNO> 388018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sonspo21.html </URL>
<DATE> 2005/10/19/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Daum Fener'de mutluyum, ancak her türlü öneriye de açığım... 
</HEADLINE>
<TEXT>

     Fenerbahçe Teknik Direktörü Christoph Daum, Fenerbahçe'de mutlu olduğunu, ancak her türlü öneriye de açık olduğunu söyledi. 
     Fenerbahçe'nin bu akşam FC Schalke 04'e karşı yapacağı Avrupa Şampiyonlar Ligi karşılaşması öncesinde ''Frankfurter Allgemeine Zeitung'' gazetesine açıklamalarda bulunan Christoph Daum, takımının her başarısızlığında kendisine yönelik ağır eleştiriler yapıldığını belirterek, ''Açıkça 5 hafta önce 'artık yeter' dedim. Ben Fenerbahçe'de mutluyum, ancak eleştirilere katlanıp katlanamayacağımı düşünüyorum. Burada çalışmak çok zor olduğu için sezon sonunda takımdan ayrılabilirim dedim. Şimdi bir anda herkes beni sevmeye başladı'' dedi. 
     Fenerbahçe taraftarlarının sevgi gösterilerinden ise büyük mutluluk duyduğunu kaydeden Daum, '' Biz senin aileniz, seni seviyoruz biçiminde büyük afişler görmek iyi oluyor. Taraftar kulüplerinden bazı ödüller de aldım. Tabii ki, bu tür olaylar ve eleştiriler de insan etkiliyor. Ancak ben bu her 2 fenomeni de fazla abartmıyorum'' diye konuştu. 
     Kendisinin, yıldız oyuncularla anlaşamadığı, yalnızca yabancı futbolcu istediği, Türk futbolcuları gözardı ettiği ve saha kenarında duygusuzca oturduğu biçiminde eleştirildiğini hatırlatan Daum, ''2006 yılında Dünya Futbol Şampiyonası'nda bir milli takımı yönetmek istiyor musunuz '' biçimindeki bir soruya karşılık da, ''Ben futbolda herşeyi düşünebilirim, ancak Noel tatiline dek karar vermek istemiyorum. Dünya Futbol Şampiyonası'na her ne kadar katılmak istesem de, mantık bende ağır basıyor. Fenerbahçe'de yaptığım 10 aylık sıkı bir çalışmadan sonra Dünya Şampiyonası da fazla olur diye düşünüyorum'' diye yanıt verdi. 
     Jürgen Klinsmann'ın Almanya Milli Takımı teknik direktörlüğü görevine getirilmesini de uygun bir karar olarak gördüğünü belirten Daum, sık sık ABD'deki evine gittiği için eleştirilen Klinsmann'ın, Almanya'da kalmasının da futbolcuları daha iyi yapmayacağını kaydetti. 
     Futbolda en çok sevdiği şeyin uzun süre başarılı olacak yapılar kurmak olduğunu ifade eden Daum, ''Ben eskiyi yeniyle değil, daha iyiyle değiştirmeye çalışıyorum'' diye konuştu. 
     Daum, bu yöndeki planlarını hangi kulüplerde gerçekleştirmek istediği biçimindeki bir soruyu da, ''Atletico Madrid gibi bir kulüpte görev üstlenerek, Real Madrid ve Barcelona gibi büyük takımları yenmek ve lig şampiyonluğuna ulaşmak çok büyük olay olurdu'' diye yanıtladı. 
     Frankfurter Rundschau gazetesi de, ''kırılgan barış'' başlığıyla verdiği haberde, Daum'un Türkiye'de başarılı olduğu zaman göklere çıkartıldığını, ancak kendisini eleştirenlerin de her zaman adeta pusuda beklediklerini yazdı. 
     Fenerbahçe'nin, Avrupa Şampiyonlar Ligi'ndeki performansı nedeniyle, daha önce kendisini eleştirenlerin şimdilik suskun kaldıkları görüşüne yer verilen haberde, Daum'un zaman zaman ağız değiştirdiği ve bazı gazetecilerin de bu görüşü savundukları kaydedildi. 
     Die Welt gazetesi ise, tutku ve duyguların Türk futbolunun ayrılmaz bir parçası olduğunu ifade ederek, milli futbolcu Hamit Altıntop'un da yer aldığı FC Schalke 04 takımının bu akşam çok zorlu bir karşılaşmaya çıkacağını savundu. 
     
</TEXT>
</DOC>
