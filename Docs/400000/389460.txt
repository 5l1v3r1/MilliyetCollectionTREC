<DOC>
<DOCNO> 389460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sondun35.html </URL>
<DATE> 2005/10/25/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Avrupa Birliği'nden Bulgaristan ve Romanya'ya sert eleştiriler 
</HEADLINE>
<TEXT>

     Avrupa Birliği AB Komisyonu, aday ülkelerden Bulgaristan ile Romanya'ya yolsuzluk ve rüşvetle mücadele konusunda gerekli önlemleri almadıkları gerekçesiyle sert eleştirilerde bulundu. 
     AB Komisyonu'nun, iki ülkeye ilişkin ''2005 Kapsamlı İzleme'' raporları bugün yayımlandı. 
     Raporlarda, ''sorunsuz alanlar'', ''daha fazla çaba gösterilmesi gereken alanlar'' ve ''ciddi endişe kaynağı olan alanlar'' olarak üç bölüm yer alıyor. 
     AB Komisyonu raporunda, ''ciddi endişe kaynağı olan alanlarda'' yer alan eksikliklerin giderilmesinin gecikmesinin, bu ülkelerin AB üyeliğini de geciktireceği uyarısında bulunuluyor. 
     
     BULGARİSTAN 

     ''Yolsuzluk ve rüşvetle etkili mücadele edilmemesinin, iş dünyası ve toplum içinde güvenin tesisini olumsuz yönde etkilediği'' belirtilen AB Komisyonu raporunda, ''Bu durumun devamının, AB bütçesiyle fonlarının kullanımında ciddi sorunlara yol açacağı ve bu ülkenin ekonomik gelişmesine zarar vereceği'' kaydediliyor. 
     Raporda, Bulgaristan'ın, siyasi kriterleri karşılama yolundaki çabasına rağmen, birtakım eksikliklerinin hala mevcut olduğu belirtiliyor ve özellikle yargı sisteminde daha fazla reform yapılması isteniyor. 
     ''Bulgaristan'ın organize suçla mücadele konusunda daha fazla önlem alması'' gerektiği kaydedilen raporda, ''azınlık ve çocuk haklarının geliştirilmesi, Çingeneler ve özürlülerin topluma daha iyi uyum sağlamaları için daha fazla çaba gösterilmesi gerektiği'' ifade ediliyor. 
     Raporun ekonomi bölümündeyse bu ülkenin makro-ekonomik dengelerde başarılı olmasına rağmen, son açıklanan bütçe açığının AB'de ''bazı endişeler yarattığı'' vurgulanıyor. 
     AB raporunda, tarım, veterinerlik ve gıda sağlığı alanlarının da birlik için hala sorun yarattığı kaydediliyor. 
     
     ROMANYA 

     AB Komisyonu'nun Romanya ile ilgili raporunda da rüşvet ve yolsuzlukla mücadelede mutlaka daha etkili tedbirler alınması istenirken, aksi takdirde iş dünyası ve toplumda güvenin tesis edilemeyeceği ve bu durumun ülkenin ekonomik gelişmesini engelleyeceği uyarısında bulunuluyor. 
     Raporda, ''bu ülkede yapılan yargı reformunun etkili bir biçimde hayata geçirilmesinin önemine'' dikkat çekiliyor ve ''kamu yönetiminin daha etkili çalışması gerektiği'' vurgulanıyor. 
     Raporda, insan hakları ve azınlık hakları konusunda eksikliklerin devam ettiği kaydediliyor. 
     Tarım, veterinerlik ve gıda sağlığının mevcut durumunun AB için ''endişe kaynağı olduğu'' kaydedilen raporda, sanayi sektörünün yarattığı hava kirliliğiyle daha etkili mücadele edilmesi isteniyor. 
     
     REHN TAM ÜYELİK BİR YIL GECİKEBİLİR 

     AB Komisyonu'nun genişlemeden sorumlu üyesi Olli Rehn, Bulgaristan ve Romanya'nın eksikliklerini gidermemeleri halinde, 1 Ocak 2007 olarak öngörülen tam üyelik tarihinin bir yıl gecikebileceğini söyledi. 
     Rehn, Avrupa Parlamentosu'nda yaptığı konuşmada, AB Komisyonu'nun bugün iki ülkeyle ilgili yayımladığı raporlara ilişkin bilgi verdi. 
     "İki ülkenin eksikliklerini gidermemeleri halinde, üyeliğin bir yıl gecikebileceği yolundaki tespite AB Komisyonu raporlarında yer verildiğini" kaydeden Rehn, Bulgaristan ve Romanya'ya, "reformları hızlandırmaları ve eksikliklerini gidermeleri" çağrısında bulundu. 
     Rehn, rüşvet ve yolsuzlukla etkili mücadele edilmemesi ve yargı alanda reformların hayata geçirilmemesini, AB Komisyonu için en fazla endişe kaynağı olan konular arasında gösterdi. 
     Bu arada, AB Komisyonu tarafından yapılan yazılı açıklamada, katılım hazırlığı için 2006 yılında Bulgaristan'a 545 milyon avro, Romanya'ya ise 1 milyar 155 milyon avro yardım yapılmasının öngörüldüğü bildirildi. 
     
</TEXT>
</DOC>
