<DOC>
<DOCNO> 385462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/soneko08.html </URL>
<DATE> 2005/10/10/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Türkiye'nin bileşik öncü göstergelerinde düzelme... 
</HEADLINE>
<TEXT>

     Ekonomik İşbirliği ve Kalkınma Örgütü’nün OECD bileşik öncü göstergelerinde bu yılın ikinci çeyreğinde görülen Türkiye ekonomisine ilişkin olumsuz sinyaller temmuz ve ağustos ayında düzelmeye başladı. OECD’nin, bileşik öncü göstergeler endeksinde Türkiye’nin haziran ayında 116.9’a düşen endeks değeri ağustos ayında 118 değerine ulaştı. Ancak endeks değerinde yıllık ortalamada yaşanan artış oranı yüzde 2.8’de kaldı. 
     OECD tarafından hazırlanan ve ekonominin gelecek dönemdeki hareketini tahmin etmek amacıyla oluşturulan Türkiye’nin bileşik öncü göstergeleri, elektrik üretim miktarı, mamul mal stoku, iç piyasadan yeni siparişler, istihdam, ihracat imkanları, ıskontolu Hazine ihalesi faiz oranı, ara malları ithalatını kapsıyor. Bu değerlendirmeleri içeren OECD’nin yaptığı bileşik öncü göstergeler endeksinde nisan ayından haziran ayına kadar devam eden gerileme temmuz ve ağustos ayında düzelmeye başladı. Türkiye’nin Aralık 2004’te 115.7 olan endeks değeri bu yılın ocak ayında 116.6’ya, şubat ayında 117.6’ya, mart ayında 117.7’ye 
     çıkmıştı. Bileşik öncü göstergeler endeksi nisan ayında 117.3’e, mayıs ayında 117’ye, haziran ayında 116.9’a kadar düşerken, temmuz ayında 117.5 değeriyle yeniden yükselişe geçti. Türkiye’nin ağustos ayı bileşik öncü göstergeler endeksi değerinin 118’e ulaştığı bildirildi. Böylece yılın ikinci çeyreğinde yaşanan gerileme iki aylık yükselişle giderildi. Ancak 12 aylık düzeltilmiş ortalama değişim oranlarına bakıldığında bu düzelmenin sınırlı kaldığı görülüyor. OECD’nin bileşik öncü göstergeleri endeksinde 12 aylık ortalama değişim oranının Mayıs 2005 tarihine kadar olan son 1 yılda en düşük olduğu dönemi yüzde 2.9 ile geçen yılın ekim ve kasım aylarında yaşamıştı. Endeksin 12 aylık ortalama değer, Temmuz 2004’ten Mayıs 2005 tarihine kadar yüzde 3’ün altına düşmemişti. OECD’nin 12 aylık ortalama değişim oranına göre, Türkiye bileşik öncü göstergeler endeksinde Mayıs 2005 itibariyle yüzde 2.8, haziran ayı itibariyle ise yüzde 2.5 ile en düşük artış oranlarına sahip oldu. Bu oran temmuz ayında yüzde 2.8’e çıkarken, ağustos ayında da yüzde 2.8’de kaldı. OECD ortalamasında ise bileşik öncü göstergeler endeksi ağustos ayında 104 değerine ulaştı. OECD ülkelerinin ağustos ayı itibariyle bileşik öncü göstergeler endeksindeki değerleri de şöyle "Kanada 98.7, Meksika 113, ABD 102.9, Avustralya 107.6, Japonya 99.5, Avusturya 121.8, Belçika 103.1, Danimarka 121.8, Finlandiya 97.5, Fransa 105, Almanya 109.4, Yunanistan 100.7, İrlanda 153.7, İtalya 97.1, Lüksemburg 119.2, Hollanda 102.9, Norveç 116.4, Portekiz 95.4, İspanya 107.8, İsviçre 110.7, Türkiye 118, İngiltere 100.3." 

ANKA 
     
</TEXT>
</DOC>
