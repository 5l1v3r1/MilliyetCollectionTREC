<DOC>
<DOCNO> 350100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sontur22.html </URL>
<DATE> 2005/06/08/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Çorum'da Kırım-Kongo kanamalı ateşi iddiası... 
</HEADLINE>
<TEXT>

     Çorum merkeze bağlı Karaağaç Köyü’nde rahatsızlanan ve sevk edildikleri Ankara’da yaşamlarını kaybeden iki kardeşin Kırım-Kongo Kanamalı Ateşi Hastalığı’na yakalanmış olabilecekleri şüphesiyle, tüm köyden kan örneği istendi. 
     Edinilen bilgiye göre, Karaağaç Köyü’nde çobanlık yapan Emin Göbüt 30 , yaklaşık 10 gün önce halsizlik ve ishal nedeniyle yakınları tarafından Çorum Devlet Hastanesi’ne götürüldü. Burada müdahale yapılan ve köyüne dönen Göbüt, birkaç gün sonra yeniden rahatsızlandı. 
     Ailesi tarafından Göğüs Hastalıkları Hastanesi’ne götürülen Göbüt, menenjit teşhisiyle Çorum Devlet Hastanesi’ne gönderildi. Gerekli testlerin ardından Ankara Numune Hastanesi’ne sevk edilen emin Göbüt, 3 gün sonra hastanede hayatını kaybetti. 
     Bu arada, hastanede kardeşine refakat eden Neriman Aktaş da 37 
     aynı belirtilerle Çorum Devlet Hastanesi’ne kaldırıldı. Buradan Ankara Numune Hastanesi’ne sevk edilen Aktaş, yolda yaşamını kaybetti. 
     
     KAN ÖRNEKLERİ İSTENDİ 
     İl Sağlık Müdürlüğü yetkilileri olay üzerine 30 haneli Karaağaç Köyü’nde yaşayan vatandaşların Çorum Devlet Hastanesi’ne başvurarak kan örneği vermelerini istedi. Ölen iki kardeşin yakınları hastanede gözetim altına alınırken, köydeki hayvan ve gübreler ilaçlandı. 
     Çorum Devlet Hastanesi Başhekimi Op. Dr. Arslan Erkan, AA muhabirine yaptığı açıklamada, ölen kardeşlerin yakınları olan 13 kişinin gerekli incelemenin yapılabilmesi için hastanede gözetim altında olduklarını söyledi. Karaağaç Köyü’nde yaşayanlardan alınan kan örneklerinin Ankara Refik Saydam Hıfzıssıha Enstitüsü’ne gönderildiğini belirten Erkan, şöyle konuştu 
     "Yaklaşık 10 gün önce ishal ve halsizlik şikayetleri üzerine hastanemiz acil servisine gelen Emin Göbet’i daha çok Tokat ilinde yaygın olan Kırım-Kongo Kanamalı Ateşi hastalığı teşhisi ile Ankara Numune Hastanesi’ne sevk ettik. Ancak Emin Göbet, hastanede 3 gün kaldıktan sonra hayatını kaybetti. Olaydan bir kaç gün sonra ablası Neriman Aktaş da aynı belirtilerle hastanemize getirildi. Biz de vakit kaybetmeden Ankara Numune hastanesine sevk ettik, ancak hasta yolda yaşamını yitirdi." Hastalığın dışkı, idrar ve balgam gibi yollarla bulaşabildiğini ifade eden Erkan, "Hastalık mide bulantısı, ishal, halsizlik ve kusma gibi belirtiler verir. Daha çok Tokat ilinde görülen bu hastalığa, geçen yıl da rastlamıştık. Ankara İbni Sina Hastanesi’ne sevk ettiğimiz hastamız tedavisinin ardından normal hayatına dönmüştü" dedi. 
     
</TEXT>
</DOC>
