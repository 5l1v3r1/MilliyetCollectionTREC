<DOC>
<DOCNO> 351827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/soneko32.html </URL>
<DATE> 2005/06/14/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Mey İçki, şarap kategorisini yeniledi... 
</HEADLINE>
<TEXT>

     Tekel'in alkollü içkiler bölümünü devralan Mey İçki, yeniden yapılanma kapsamında yenilediği ve Kayra adını verdiği şarap portföyünü satışa sundu. 
     Yeni ürünlerin tanıtım toplantısında konuşan Mey İçki Üst Yöneticisi CEO Galip Yorgancıoğlu, şarap pazarının son yıllarda Türkiye'de turizmle birlikte büyüdüğünü söyledi. Yorgancıoğlu, ''Bizim de şarapta büyümek, şarabı hem Türkiye hem de dünya pazarlarında satabilmek gibi hedefimiz var'' dedi. 
     Türkiye'de 60-80 milyon litre arasında şarap tüketildiğini, Mey İçki olarak da 30 milyon litrelik bir kapasiteleri bulunduğunu ifade eden Yorgancıoğlu, Türkiye'de en büyük şarap üreticisi şirket olduklarını belirtti. 
     Kayra şaraplarının, ürünün yetiştirildiği yerde şaraba dönüştürülmesinin kalite açısından çok önemli olduğunu vurgulayan Yorgancıoğlu, ''Kayra şarapları ile şarap piyasasına çok iddialı giriş yapacağız. Kaliteli dürüst bir üretim ve fiyatlama ile tüketicinin karşısına çıkacağız'' dedi. 
     Soruları da yanıtlayan Yorgancıoğlu, pazar paylarına ilişkin bir soru üzerine, ACNielsen araştırmasına göre Türkiye'de tüketilen şarapların yüzde 60'ını bilinmeyen markaların oluşturduğunu belirterek, ''Büyük içki şirketlerinin pazar payı şu anda yüzde 5 ile yüzde 7 arasında. Bizim de yüzde 7 gibi gözükmekte'' diye konuştu. 
     Türkiye'de şarabın yüzde 60-65'inin bar, restoran, otel gibi yerlerde açıkta tüketildiğini, ACNielsen ölçümlerinde açıkta tüketimin yer almadığını ifade eden Yorgancıoğlu, pazar paylarını kesin olarak hesaplamanın mümkün olmadığını kaydetti. 
     Bir gazetecinin ''Açıkta tüketim, rakıda yaşanan kötü tehlikelere şarabın da açık olduğunu göstermiyor mu '' sorusu üzerine Yorgancıoğlu, Türkiye'de çok şarap üreticisi olduğunu belirterek, ''1 şişe şarapta ÖTV 1.5 milyon lira. 1.5 milyon liranın altında şarap bulursanız ne olduğunu siz düşünün'' dedi. 
     
     ''VERGİ ARTINCA VERGİ GELİRİ ARTMIYOR'' 
     Kaliteli şaraplarda yoğunlaşmak istediklerini ifade eden Yorgancıoğlu, Kayra'yı Türkiye'de raflara çıkardıktan sonra Avrupa ve dünyada ilişkide oldukları ülkelere yollayacaklarını söyledi. 
     Bir gazetecinin ''Olası vergi artışına karşı sizin bir B planınız var mı '' sorusu üzerine Yorgancıoğlu, ''Tarihte her zaman gördük, vergi artınca vergi gelirleri artmıyor'' dedi. 
     Kayra Pazarlama Müdürü Gözdem Bebekoğlu da, öz Türkçe olan Kayra kelimesinin ''yukarıdan uzanan iyilik eli'' anlamına geldiğini söyledi. 
     Şarap konusunda tüketiciyi bilinçlendireceklerini, şişelerin arkasındaki renk kodlarına göre yemek uyumlarının seçilebileceğini ifade eden Bebekoğlu, Cumartesi markasının 7, Tılsım markasının 9.50, Buzbağ Buğu markasının 11.00-12.00, Terra'nın da 15.00-17.00 YTL arasında fiyatla piyasaya sunulacağını belirtti. 
     Soruları da yanıtlayan Bebekoğlu, üretim tesislerinde yaptıkları yatırım da dahil yeni marka yatırımlarının toplam 15 milyon dolar olduğunu, Kayra ürünlerinin bu ay içinde raflarda yerini alacağını söyledi. 
     Şarap Üretim Danışmanı Jean-Luc Colin de, Türkiye'de çok zengin iklim ve coğrafi konum bulunduğunu belirterek, yabancı üzüm çeşitlerinin de bölgede dikilebileceğini belirtti. 
     Ürünün toplandığı yerde şarabın yapılması gerektiğini ifade eden Colin sorular üzerine de, ''Elazığ'da toprak aldık. Şarköy'de arazi alıyoruz. Kapadokya'da araştırıyoruz. Denizli'ye bakıyoruz'' dedi. 
     
</TEXT>
</DOC>
