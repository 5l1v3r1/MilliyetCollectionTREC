<DOC>
<DOCNO> 369518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/son/soneko10.html </URL>
<DATE> 2005/08/13/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Geçen hafta hisse senetleri ortalama yüzde 5.91 değer yitirdi... 
</HEADLINE>
<TEXT>

     İstanbul Menkul Kıymetler Borsası'nda İMKB işlem gören hisse senetleri geçen hafta ortalama yüzde 5.91 oranında değer yitirdi. 
     İMKB'de geçen hafta sürekli bir düşüş eğilimi gözlendi. 
     Haftanın ilk günlerini küçük çapta düşüşlerle kapatan İMKB, son iki günde gelen yoğun satışlarla destek noktalarını aşağıya doğru kırdı. Önce 29,500 puan seviyelerinde tutunma çabası içinde olan endeks, daha sonra 28,900, 28,700 ve 28,500 seviyelerine geri çekildi. 
     Avrupa Birliği AB ve Uluslararası Para Fonu'na IMF ilişkin gelişmelerin yakından takip edildiği İMKB'de şirketlerin 6 aylık karlarının açıklanmasıyla hisse bazlı hareketler görüldü. 
     Borsa uzmanları, AB üyelik sürecine ilişkin olarak yapılan bazı olumsuz açıklamaların ve petrol fiyatlarının rekor seviyelere yükselmesinin etkisiyle geçen hafta özellikle son iki gün satıcılı bir seyir izlendiğine işaret ederek, Eylül ayında yapılacak ERDEMİR ve TÜPRAŞ özelleştirmelerini bekleyen piyasada yurtdışı borsalar, petrol fiyatları, kurdaki gelişmeler ve alternatif piyasalardaki seyrin de izlenmeye devam edeceğini belirtiyor. 
     
     ÖZETLE PİYASALAR 
     Borsa hafta boyunca, düşüş eğiliminde oldu. İMKB Tahvil ve Bono Piyasası'ndaki ortalama oranlarda yarım puanın altında kalan iniş-çıkışlar yaşandı. YTL karşısında dolar ve avro değer kazandı. Mevduat faizlerinin ortalamalarında herhangi bir değişim olmadı. 
     Hisse senetleri haftalık bazda ortalama yüzde 5.91 oranında değer yitirdi. 24 ayar külçe altının gram satış fiyatı yüzde 4.30, Cumhuriyet altınının satış fiyatı yüzde 3.98 oranında arttı. Türk Lirası karşısında dolar yüzde 2.28, avro yüzde 3.09 artış gösterdi. 
     Yatırım fonlarının seyrini izleyen A.A Fon Endeksi geçen hafta ortalama yüzde 0.26 oranında geriledi. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.25, haftalık reponun net getirisi yüzde 0.21 olarak gerçekleşti. 
     
     BORSANIN SEYRİ VE ENDEKSLER 
     İstanbul Menkul Kıymetler Borsası İMKB haftaya ortalama yüzde 0.07'lik küçük capta düşüşle başladı. Düşüşler haftanın diğer günlerinde de devam etti. Hisse senetleri Salı günü ortalama yüzde 0.75, Çarşamba günü ortalama yüzde 0.06, Perşembe günü ortalama yüzde 1.92 oranında değer yitirdi. Cuma günü gelen satışlarla 935.91 puan birden gerileyen endeksteki destek noktaları da birer birer kırıldı. Cuma günü hisse senetleri günlük bazda ortalama yüzde 3.21 oranında değer yitirdi. 
     Endeks, geçen hafta boyunca 1,769.51 puanlık düşüşle 29,945.44 puandan 28,175.93 puana geriledi. Hisse senetlerindeki haftalık ortalama düşüş yüzde 5.91 oldu. 
     İMKB Ulusal-Mali Endeksi 2,836.99 puan düşüşle 45,319.71 puandan 42,482.73 puana, İMKB Ulusal-Sanayi Endeksi 1,100.25 puan düşüşle 23,906.38 puandan 22,806.13 puana ve İMKB Ulusal-Hizmetler Endeksi 806.72 puan düşüşle 15,139.93 puandan 14,333.21 puana geriledi. 
     Böylece, mali grup hisseleri ortalama yüzde 6.26 oranında, sanayi grubu hisseleri ortalama yüzde 4.60 oranında ve hizmetler grubu hisseleri ortalama yüzde 5.33 oranında değer yitirdi. 
     
     KAZANANLAR VE KAYBEDENLER 
     Borsada geçen haftada işlem gören 306 hisse senedinden 44'ü değer kazanırken, 250 hisse senedi değer yitirdi, 12 hisse senedinin değeri de değişmedi. 
     Geçen hafta en yüksek oranlı artış, yüzde 22.38 ile Kent Gıda hisselerinde gerçekleşti. Yüzde 20.08'lik artışla Çimbeton hisseleri ikinci ve yüzde 19.81'lik artışla Marmaris Altınyunus hisseleri üçüncü oldu. 
     En yüksek oranlı düşüş ise yüzde 24.58 ile Koniteks hisselerinde oldu. Yüzde 15.22'lik düşüşle EGS Gayrimenkul hisseleri ikinci ve yüzde 14.'lük düşüşle de Yapı Kredi Yatırım Ortaklığı hisseleri üçüncü sırada yer aldı. 
     İMKB Ulusal Pazar'da geçen hafta toplam 1 milyar 318 milyon 324 bin adet hisse senedi işlem gördü ve karşılığında 4 milyar 139 milyon YTL'lik işlem hacmi gerçekleşti. 
     
     DÖVİZ 
     Geçen hafta, YTL karşısında tüm döviz türleri değer kazandı. İstanbul serbest döviz piyasasında alınıp satılan ABD Doları Türk Lirası karşısında yüzde 2.28 oranında, avro da yüzde 3.09 oranında artış gösterdi. 
     Önceki hafta sonuna göre ABD Doları'nın Türk Lirası satış fiyatı 0.0300 YTL artarak 1.3450 YTL'ye, avronun satış fiyatı da 0.0500 YTL artarak 1.6700 YTL'ye çıktı. 
     Cuma günkü kapanış itibariyle, öteki döviz türlerinden İngiliz Sterlini'nin satış fiyatı haftalık bazda yüzde 4.49 artışla 2.4450 YTL'ye, İsviçre Frangı'nın satış fiyatı yüzde 2.96 artışla 1.0800 YTL'ye yükseldi. 
     Bugün öğle saatlerinde ise İstanbul serbest piyasada ABD Doları 1.3440 YTL'den, Avro 1.6680 YTL'den, İngiliz Sterlini 2.4450 YTL'den ve İsviçre Frangı da 1.0800 YTL'den satılıyordu. 
     
     ALTIN 
     Kapalıçarşı'da alınıp satılan 24 ayar külçe altının gram satış fiyatı haftalık bazda yüzde 4.30, Cumhuriyet altınının satış fiyatı yüzde 3.98 oranında arttı. 
     Dünkü kapanış itibariyle külçe altının gram satış fiyatı 19.40 YTL'ye, Cumhuriyet altınının satış fiyatı 130.50 YTL'ye çıktı. 
     İstanbul Altın Borsası'nda İAB geçen hafta 24 ayar altının gram fiyatı ise yüzde 0.75'lik artışla 18.44 YTL'ye yükseldi. 
     
     YATIRIM FONLARI 
     Yatırım fonlarına katılma belgeleri geçen hafta ortalama yüzde 0.26 oranında değer yitirdi. 
     Yatırım fonlarının fiyat seyrini izleyen A.A Bileşik Fon Endeksi 1,580 puan düşerek 602,817 puandan 601,237 puana geriledi. 
     Geçen haftanın en çok değer kazanan katılma belgeleri, yüzde 1.23'lük artışla İş B Tipi Euro Eurobond Fon, yüzde 0.65'lik artışla Oyakbank B Tipi Yabancı Menkul Kıymet Fon ve yüzde 0.56'lık artışla Koçbank B Tipi Tahvil Bono Euro Fon olarak sıralandılar. 
     Haftanın en çok değer yitiren katılma belgeleri ise yüzde 11.68'lik düşüşle Bayındır A Tipi Karma Fon, yüzde 5.10'luk düşüşle İş A Tipi Metal Eşya Endeks Fon ve yüzde 4.74'lük düşüşle Ziraat A Tipi Değişken Başak Fon oldu. 
     
     HAZİNE İHALELERİ 
     Hazine geçen hafta iki tahvil ihalesi düzenledi. Hazine'nin Salı günü düzenlediği 3 ayda bir değişken faiz ödemeli YTL cinsinden tahvil ihalesine, nominal 2 milyar 475.3 milyon YTL'lik teklif geldi. İhalede nominal 422.5 milyon YTL, net 448.5 milyon YTL satış yapıldı. Dönemsel faizi yüzde 4.25 olan tahvillerin geri ödemesi 13 Eylül 2006'da yapılacak. 
     Hazine'nin yine Salı günü düzenlediği 574 gün vadeli tahvil ihalesinde ise 2 milyar 510 milyon YTL'lik teklife karşın, nominal 766.5 milyon YTL, net 605.8 milyon YTL'lik satış yapıldı. İhalede basit yıllık faiz yüzde 16.83, bileşik faiz yüzde 16.10 oldu. Söz konusu tahvillerin geri ödemesi 7 Mart 2007'de yapılacak. 
     
     TAHVİL-BONO-FAİZ-REPO 
     İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki kağıtların haftalık net getirileri yüzde 0.24 ile yüzde 0.32 arasında gerçekleşti. 
     Mevduat faizlerinin ortalamalarında geçen hafta herhangi bir değişiklik olmadı. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.25 olarak gerçekleşti. 
     Önceki hafta sonunda İMKB Repo Ters Repo Pazarı'nda ortalama faizi yüzde 14.4 dolayında bulunan haftalık reponun net getirisi de yüzde 0.21 oldu. 
     
</TEXT>
</DOC>
