<DOC>
<DOCNO> 379537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/siyaset/siy03.html </URL>
<DATE> 2005/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu bulvarın adı her iktidarda değişiyor 
</HEADLINE>
<TEXT>


Gaziantep'te, ANAP döneminde Mustafa Taşar, koalisyon hükümetinde Alparslan Türkeş'in adını taşıyan bulvara, bu kez Kürşat Tüzmen'in adı verildi 

AHMET KAYA, RAMAZAN TUNCER DHA 


Gaziantep'in Nurdağı ilçesinde belediye meclisi, Gaziantep - Adana karayolunun ilçe merkezinden geçen bölümüne ANAP'lı Şahin Yılmaz'ın belediye başkanı olduğu 1994'te Mustafa Taşar Bulvarı adını verdi. MHP'li Belediye Başkanı M. Kemal Tuna da, MHP'nin hükümet ortağı olduğu 1999'da adını Alparslan Türkeş Bulvarı olarak değiştirdi. Son olarak AKP'li Belediye Başkanı Orhan Yılmaz başkanlığında toplanan belediye meclisi, ilçeye hizmetlerinden dolayı Tüzmen'in adının verilmesini kararlaştırdı. 
Bulvarın açılış töreninde Tüzmen'e kararın neden alındığını açıklayan bir yazı veren Nurdağı Belediye Başkanı Yılmaz, bulvarın devamının yine Alparslan Türkeş'in adını taşıdığını savundu. Yılmaz, Türkeş tabelasının neden bulunmadığı yönündeki soruları yanıtsız bıraktı. "Alparslan Türkeş" tabelası ise, gazeteciler tarafından aynı ilçedeki Nur Tabela'nın önünde bulundu. Çevre sakinleri, söz konusu tabelanın aylardır orada durduğunu söyledi. 


</TEXT>
</DOC>
