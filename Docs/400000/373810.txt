<DOC>
<DOCNO> 373810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sonsiy06.html </URL>
<DATE> 2005/08/29/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Cumhurbaşkanı Sezer Herkes sorumluluklarını eksiksiz yerine getirecek 
</HEADLINE>
<TEXT>

     Cumhurbaşkanı Ahmet Necdet Sezer, "Türkiye Cumhuriyeti’nin Anayasa’da çizilen tekil yapısı, ülkesi ve Ulusu’yla bölünmez tümlüğü korunacak, Atatürk ilke ve devrimlerinin yaşatılmasında herkes üzerine düşen sorumlulukları eksiksiz yerine getirecektir" dedi. 
     Sezer, 30 Ağustos Zafer Bayramı dolayısıyla yayımladığı mesajda ulus devlet ve Atatürk devrimlerine vurgu yaptı. 
     Sezer, "Ordu-Ulus bütünleşmesiyle yürütülen Kurtuluş Savaşı’nda, Doğulusu, Batılısı, Kuzeylisi, Güneylisi ile tüm Ulus tek vücut olarak eşine az rastlanır bir direniş göstermiştir" dedi. "Kurtuluş Savaşı’yla bağımsızlığından asla ödün vermeyeceğini kanıtlayan Ulusumuz, Cumhuriyet’le de çağdaş yaşam seçimini ortaya koymuştur" diyen Sezer, "Yeni kurulan Türkiye Cumhuriyeti ulus-devlet olarak Atatürk ilke ve devrimleri ışığında kuruluş ilkelerini belirlemiştir" dedi. Sezer mesajını şöyle sürdürdü 
     
     "HERKES SORUMLULUKLARINI EKSİKSİZ YERİNE GETİRECEK" 

     "Bu ilkeler Anayasamızın omurgasını oluşturarak, değiştirilemez hükümler içinde yer almış, Ulusumuzca korunup güçlendirilmiştir. Türkiye Cumhuriyeti’nin Anayasa’da çizilen tekil yapısı, ülkesi ve Ulusu’yla bölünmez tümlüğü korunacak, Atatürk ilke ve devrimlerinin yaşatılmasında herkes üzerine düşen sorumlulukları eksiksiz yerine getirecektir. Cumhuriyet’i ve onun değerlerini korumak bizlere bu büyük zaferleri armağan eden, canları pahasına bağımsız ve özgür yaşamamızı sağlayan kahramanlarımıza karşı da en önemli sorumluluğumuzdur." Sezer, Kurtuluş savaşının Birinci Dünya savaşı sonrası Mondros ve Sevr antlaşmaları ile dayatılan tutsaklığa karşı verildiğini hatırlatarak, "Yüce Atatürk’ün Samsun’a çıkışıyla başlayan Ulusal Kurtuluş Hareketi, tüm yurda dalga dalga yayılmış, Büyük Taarruz ve Başkomutan Meydan Savaşı ile zaferle sonuçlandırılmıştır" dedi. Sezer, "Ordu-Ulus bütünleşmesiyle yürütülen Kurtuluş Savaşı’nda, Doğulusu, Batılısı, Kuzeylisi, Güneylisi ile tüm Ulus tek vücut olarak eşine az rastlanır bir direniş göstermiştir" diye konuştu. 
     
</TEXT>
</DOC>
