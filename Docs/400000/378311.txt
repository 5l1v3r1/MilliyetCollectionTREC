<DOC>
<DOCNO> 378311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sondun25.html </URL>
<DATE> 2005/09/14/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Talat, İngiltere'ye çözüm mektubu gönderdi 
</HEADLINE>
<TEXT>

     KKTC Cumhurbaşkanı Mehmet Ali Talat, bugün yapılan AB Daimi Temsilciler Komitesi COREPER toplantısından önce AB Dönem Başkanı İngiltere'nin Dışişleri Bakanı Jack Straw'a mektup göndererek, ''Türkiye'yi 'Kıbrıs Cumhuriyeti'ni bugünkü şekliyle tanımaya zorlamak yerine, Kıbrıs sorununun çözümü için gerekli inisiyatifin alınarak Rum tarafının çözüm doğrultusunda motive edilmesini'' istedi. 
     Talat, Türkiye'ye baskının Rum yönetimini çözümsüzlük yönünde cesaretlendirdiğine işaret ederek, Türkiye'nin şimdiki haliyle ''Kıbrıs Cumhuriyeti''ni tanımasının söz konusu olmadığını vurguladı. 
     Mehmet Ali Talat, bugün Kıbrıs Türk Diş Tabipleri Odası heyetini kabulünde, bir soru üzerine COREPER'in bugünkü toplantısına ilişkin değerlendirmelerde bulundu. 
     
     'TÜRKİYE'NİN TANIMASI SÖZ KONUSU DEĞİL' 
     Straw'a dün gönderdiği ve dağıtımını COREPER üyelerine yaptığı mektupta görüşlerini ortaya koyduğunu kaydeden Talat, ''Kıbrıs Cumhuriyeti''nin şimdiki haliyle Türkiye tarafından tanınmasının söz konusu olmadığını vurguladı. 
     ''Türkiye'ye bu yönde baskı yapmanın, zaten çözüm istemediğini kanıtlayan Rum yönetiminin çözümsüzlük politikasını cesaretlendirmek anlamına geldiğini'' belirten Talat, ''Yani AB bu konudaki ısrarıyla hem BM sürecini çıkmaza sokuyor ve imkansız hale getiriyor, başarısız kılıyor, hem de Türkiye'nin yapması mümkün olmayan bir istek karşısında direnmesine yol açıyor. Bu da AB süreci önünde tıkanıklık yaratıyor'' dedi. 
     
     'KKTC LİMANLARI DA AÇILSIN' 
     Talat, serbestlik, özgürlük ve limanların açılmasını istediklerini ifade ederek, KKTC limanlarının yasal liman olarak addedilip, üçüncü ülke muamelesine tabi tutulmaması gerektiğini kaydetti. 
     Ticaretin ve ekonominin Kıbrıs'ın kuzeyinde de serbest olmasını ve serbest ticari ortam yaratılarak Kıbrıslı Türklerin de Avrupa ortak pazarına dahil edilmesini talep ettiklerini anlatan Cumhurbaşkanı Talat, Türkiye'nin limanlarını Kıbrıs Rum tarafına açması ısrarlarından vazgeçilerek serbestliğin herkes için olması gerektiğini söyledi. 
     Bu talebin, 26 Nisan 2004'te Avrupa Genel İşler Konseyi kararıyla uyumlu olduğuna işaret eden Cumhurbaşkanı Talat, şöyle konuştu 
     ''Dolayısıyla COREPER'in bu konularda durmasını ve Kıbrıs sorununun BM çatısı altında çözümlenecek bir sorun olduğunu dikkate getirerek, Türkiye'nin normal olmayan yapıyı tanıması zorlaması yerine, bu yapının normalleşmesi, yani Kıbrıs sorununun çözümü için gerekli inisiyatifin yerine getirilmesi ve Rum tarafının çözüm doğrultusunda motive edilmesini, madem ki AB üyesidir ve o masada oturmaktadır, talep ettik.'' Cumhurbaşkanı Mehmet Ali Talat, COREPER toplantısından ne beklediğine ilişkin olarak şunları kaydetti 
     ''Kimsenin somut olarak beklediği bir şey yok. 25 üye ülkenin tartışıp değerlendirip varacağı ortak sonuç olabilecek mi, olamayacak mı, hiç kimse bilmiyor. Ben de bilmiyorum, ama az önce söylediğim mantık, bütün ülkelerin kabul ettiği bir mantıktır. Önemli olan bunu bir karara dönüştürmektir. Karara dönüştürebilirler mi, dönüştüremezler mi, onu göreceğiz. Yoksa Dışişleri Bakanları toplantısına mı kalır, onu da görmüş olacağız. Somut, kesin bir beklentim yok.'' 
     
</TEXT>
</DOC>
