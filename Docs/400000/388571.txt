<DOC>
<DOCNO> 388571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/sonsiy14.html </URL>
<DATE> 2005/10/21/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Anayasa Komisyonu'nda "Unakıtan" tartışması 
</HEADLINE>
<TEXT>

     TBMM Anasaya Komisyonu’nda Anayasa değişikliği teklifi görüşülürken, CHP’li milletvekillerinin, Maliye Bakanı Kemal Unakıtan hakkındaki iddiaları gündeme getirmesi tartışmalara neden oldu. 
     Maliye Bakanı Unakıtan’ın katılmadığı toplantıda, Müsteşar Hasan Basri Aktan, Anayasa değişikliğinin gerekçesine ilişkin, Komisyon üyelerine bilgi verdi. Aktan, son yıllarda OECD bölgesinde kamu mali yönetim anlayışında değişiklik olduğunu, Türkiye’nin de 2000 yılından başlayarak kamu mali sisteminde önemli değişiklikler için çalışma yürüttüğünü söyledi. Bu değişikliklerin hem dünyadaki gelişmeler hem de AB müktesebatına uygun olarak yürütüldüğünü anlatan Aktan, bu amaçla Kamu Mali Yönetimi ve Kontrolü Yasası çıkarıldığını hatırlattı. 
     AB ile müzakere başlıklarından birinin de kamu mali yönetimi ve bütçeler olduğuna işaret eden Aktan, Meclis’e sevk edilen 2006 yılı bütçesinin de bu yeni bütçeleme anlayışla hazırlandığını kaydetti. 
     Bugüne kadar 101 kurum ve kuruluşun bütçesinin TBMM’de görüşüldüğünü, yeni sistemde bunun 144’e çıkacağını bildiren Aktan, bu değişikliğin Anayasa’ya da yansıması gerektiğini söyledi. Aktan, yeni düzenlemenin TBMM’nin bütçe hakkını güçlendireceğine işaret etti. 
     
     "İLLEGAL VE HUKUK DIŞI İLİŞKİLER İÇİNDE" 
     CHP Konya Milletvekili Atilla Kart, sorumlu muhalefet anlayışı içinde değişikliği engelleyici tavır içinde olmayacaklarını söyledi. 
     Bütçe anlayışındaki değişikliğin uygulanabilmesinin siyasi irade ve kararlılık gerektireceğini belirten Kart, Unakıtan’ın kayıtdışı ekonominin kayıt altına alınmasının önemini içeren sözlerini hatırlattı. Kart,"Trajik ve ironik olan şu Bu bütçenin uygulayıcısı olan Sayın Maliye Bakanı’nın bizzat kendisi kayıtdışı...Bunun uygulayıcısı olacak kişi, kayıtdışı ve illegal ilişkiler içinde" dedi. 
     Komisyon Başkanı Burhan Kuzu ve AK Parti’li üyelerin "Nereden çıkarıyorsun bunu, mahkeme kararı mı var " itirazına karşılık sözlerini sürdüren Kart, "Burada Galataport hakkındaki iddiaları mı anlatayım Kayıtdışı ekonominin kayıt altına alınmasına öncelikle Sayın Başbakan, bakanlar ve çevresindeki dar kadrodan başlamak gerekir. Sayın Maliye Bakanı, 3 Kasım 2002’den önce de olduğu gibi sonra da illegal ve hukuk dışı ilişkilerini sürdürüyor" iddiasında bulundu. 
     AK Parti’li üyelerin, "Elinizde mahkeme kararı var mı " diye tepki göstermeleri üzerine Kart, "Maliye Bakanı Unakıtan hakkında 150 milyar liralık hayali ihracat ve sahte bölge düzenlemek suçlaması var" dedi. 
     Komisyon Başkanı Kuzu’nun mahkeme kararı olmadan hiç kimsenin suçlanamayacağı uyarısı üzerine Kart, AK Parti’nin dokunulmazlık konusundaki tavrı nedeniyle Unakıtan’ın yargılanamadığını söyledi. 
     
     "MECLİS BAŞKANI’NI KINIYORUM" 
     TBMM Başkanı Bülent Arınç’ın, CHP’yi, Uzlaşma Komisyonu’na üye vermediği için Anayasa değişikliğini engellemekle suçladığını belirten Kart, "Sayın Meclis Başkanı’nı kınıyorum, siyasi iktidarı koruyucu tavır içine girmesini kınıyorum. Meclis Başkanı, konumuyla bağdaşmıyor. Meclis Başkanı, kamuoyunu daha fazla yanıltmamalı" dedi. 
     AK Parti Ankara Milletvekili Ersönmez Yarbay, Kart’ın, Unakıtan ile ilgili sözlerine tepki göstererek, hakkında mahkeme kararı olmadan kimsenin suçlanamayacağını ifade etti. Yarbay’ın, aynı davadan yargılanan kişilerin beraat ettiğini söylemesi üzerine Kart "Yanlış bilgi veriyorsunuz" diye tepki gösterdi. 
     
     "MAHKEMEYİ BİLE KAPATTIRIR" 
     CHP İzmir Milletvekili Yılmaz Kaya da tartışmaya girerek, Unakıtan hakkında yargının karar alamadığını belirtti ve "Yargılanmasına imkan verilmiyor ki...O aşamaya gelir ki Sayın Maliye Bakanı mahkemeyi bile kapattırır" dedi. 
     Ak Parti’li Yarbay, milletvekillerine hazırlık yapma fırsatı verilmeden Anayasa değişikliği yapılmak istendiğini belirterek, "Böyle önemli olmayan bir konuda bile alelacele Anayasa değişikliği yapılıyor. Ben hazırlık yapamadığım için böyle kopuk kopuk konuşuyorum" dedi. 
     Kamu Mali Yönetimi ve Kontrolü Yasası doğrultusunda Anayasa değişikliği yapıldığının ifade edildiğini belirten Yarbay, "Bu işte bir terslik var. Bu yasa 2 yıl önce çıktı. Önce yasa mı yoksa Anayasa mı değiştirilir Cumhurbaşkanı bazı konulara odaklı olduğu için bu Anayasa ihlalini görmedi ve veto etmedi. Hükümet, ihtiyaç hissedince yasa çıkarıyor. Hükümet, aklına geldiği gibi, bakkal idare eder gibi, devlet idare etmeye çalışıyor" diye konuştu. 
     AK Parti Karaman Milletvekili Mevlüt Akgün, hükümetin ilk kez 3 yıllık bütçeyi Meclis’e sevk ettiğini söyledi. 
     Mahkeme kararı olmadan kimsenin suçlanamayacağını belirten Akgün, CHP’nin Van Yüzüncü Yıl Üniversitesi Rektörü Prof. Dr. Yücel Aşkın olayındaki tavrının yargıya müdahale olduğunu savundu. 
     
     AKTAN İLE KART’IN TARTIŞMASI 
     Maliye Bakanlığı Müsteşarı Hasan Basri Aktan, CHP’li Kart’ın, Unakıtan hakkında "yasal dayanağı olmayan suçlamalarda bulunduğunu" belirterek, bunu kabul etmelerinin mümkün olmadığını söyledi. 
     Aktan’ın, Unakıtan hakkındaki iddialarla ilgili olarak konuşmasını sürdürmesine tepki gösteren Kart, "Sayın Maliye Bakanı’nı savunmak size düşmez. Bırakın bunu yargı mercileri yapsın. Hangi hakla davanın kapsamını değerlendiriyorsunuz. Lütfen görevinizin sınırlarını ve haddinizi bilin" dedi. 
     Aktan’ın, "Ben sınırlarımı da haddimi de biliyorum" sözlerine Kart, "Davanın kapsamı sizi ne ilgilendiriyor Bu, sizin göreviniz değil. Cevabı sayın bakan verir" karşılığını verdi. 
     Komisyon Başkanı Kuzu’nun uyarısı üzerine tartışma büyümeden sona erdi. 
     
     "ORADA YA İNTİHAR EDİYOR YA İSTİFA..." 
     CHP Antalya Milletvekili Tuncay Ercenk, AB ile uyum amacıyla yapılan değişliklerin uygulanmasında hükümet kanadı ve uygulayıcılar açısından sıkıntı olduğunu ileri sürdü. 
     Ercenk, "AB, bunu da dayatma olarak getirir mi diye merak ediyorum. AB yetkilileri bizim Başbakan ve bakanlarla görüşürken, ’AB’de şeffaflık, dürüstlük var, siyasi şaibe olmaz’ diye uyarılarda bulunmuyorlar mı Çünkü AB’de bir siyasi hakkında iddia oraya atıldığında o kişi ya intihar ediyor ya da istifa ediyor. Oysa bizim ülkemizde devletin gelirlerini artırmak, vergi toplamakla görevli bakan sahte belge düzenlemekten yargılanıyor" diye konuşta. 
     Tartışmaya AK Parti’li milletvekilleri de katıldı. AK Parti Düzce Milletvekili Metin Kaşıkoğlu, "Çok merak ediyorsanız Olli Rehn ile görüşürken kendilerine sorsaydınız, bakalım ne cevap veriyorlar " derken, bazı AK Parti’li üyeler ise "Merak etmeyin, sormuyorlar" karşılığını verdi. 
     CHP’li Ercenk’in, "Benim korkum bu konuların da önümüze dayatma olarak gelmesi ve üyeliğimizi geciktirmesi" sözlerine Kuzu’nun, "Bekleyelim, daha 10 yıl var nasıl olsa" karşılığını vermesi, gülüşmelere neden oldu. 
     
</TEXT>
</DOC>
