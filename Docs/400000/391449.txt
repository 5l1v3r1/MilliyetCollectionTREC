<DOC>
<DOCNO> 391449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sonsiy14.html </URL>
<DATE> 2005/11/01/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Türkiye, Hindistan'daki saldırıları şiddetle kınadı 
</HEADLINE>
<TEXT>

     Türkiye, 29 ekimde Hindistan’ın başkenti Yeni Delhi’de çok sayıda can kaybına ve yaralanmaya yol açan terör saldırılarını şiddetle kınadı. 
     Dışişleri Bakanlığı’ndan yapılan yazılı açıklamada, bu tür saldırıların tüm insanlığa karşı işlenmiş bir suç olarak değerlendirildiği belirtilerek, şöyle denildi 
     "Hindistan hükümetine, halkına ve saldırılarda yakınlarını kaybedenlere başsağlığı dileklerimizi sunuyor, yaralılara acil şifalar diliyoruz. Türkiye, dünyanın neresinde olursa olsun, terör eylemlerinin yarattığı acıları anlamakta ve içtenlikle paylaşmaktadır." Bakanlık açıklamasında, "Türkiye’nin, bu vesileyle uluslararası alanda terörizmle çok daha etkili bir mücadele sürdürülmesinin gerekliliğine işaret ederek bir uygarlık görevi haline gelen bu mücadelede daha süratli adımlar atılması ve bu konudaki işbirliğinin artırılması konusunda uluslararası topluma bir kez daha çağrıda bulunduğu" da ifade edildi. 
     Yeni Delhi’de cumartesi günü peş peşe düzenlenen 3 terör saldırısında 60 dolayında kişi hayatını kaybetmiş, 200’den fazla kişi yaralanmıştı. 
     
</TEXT>
</DOC>
