<DOC>
<DOCNO> 398623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/soneko06.html </URL>
<DATE> 2005/11/28/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
SSK ve Bağ-Kur prim taksitinde 48 ay önerisi 
</HEADLINE>
<TEXT>

     Sosyal Güvenlik Prim Alacaklarının Yeniden Yapılandırılmasına ilişkin yasa tasarısı TBMM’de ilk olarak Sağlık, Aile, Çalışma ve sosyal Güvenlik Komisyonu’nda görüşülürken, komisyonun raporunda, SSK ve Bağ-Kur primlerinin taksitlendirme süresinin 36 aydan 48 aya çıkarılması önerildi. 
     TBMM Sağlık, Aile, Çalışma ve Sosyal Güvenlik Komisyonu’nun, Sosyal Güvenlik Prim Alacaklarının Yeniden Yapılandırılmasına ilişkin yasa tasarısı ile ilgili raporunda çeşitli öneriler yer aldı. Plan ve Bütçe Komisyonu’na gönderilen raporda, tasarıda konut yapı kooperatiflerinin indirimden nasıl yararlanacağı konusunda açıklık olmadığı belirtildi. Bu kooperatiflerin kar-zarar durumu olmayıp üyelere konut yapma kuruluşları olduğu ve zararlarının olmadığı düşünüldüğünde indirimden yararlanmayacakları anlamına geleceği ve bu durumdaki kooperatifler için borçlandırılan ve yeniden yapılandırılan kısım için ne kadar indirim yapılacağının belirlenmesi gerektiği vurgulandı. 
     Raporda, topluluk sigortası bakımından, özellikle avukatlar ve noterlerin topluluk sigortasındaki birikmiş borçlarının da bu kapsama alınması gerektiği savunuldu. 
     Komisyonun, bir diğer önerisi de taksitlendirme süresinin 36 aydan 48 aya yayılması oldu. Raporda, bunun esnafın ve vatandaşın yükünü daha azaltacağı ifade edildi. 
     Raporda, 31 Mart 2005 tarihinden yasanın yürürlüğe gireceği tarihe kadar geçen 9 aylık sürede tahakkuk edecek yeni borç tutarının takibi ve tahsilinin teknik güçlükler içerdiği ve konunun anlaşılabilir hale getirilebilmesi ve uygulayıcı kurumlara teknik olarak kolaylık sağlanması gerekçeleriyle borçların hesap tarihinin, 31 Mart 2005 tarihi yerine 31 Ekim 2005 olarak düzeltilmesinin daha uygun olacağı da bildirildi. 
     Tasarının, bütçe tasarılarının görüşmelerinin ardından Plan ve Bütçe Komisyonu’nun gündemine alınması bekleniyor. 
     
</TEXT>
</DOC>
