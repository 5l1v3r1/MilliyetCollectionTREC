<DOC>
<DOCNO> 370385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/sontur43.html </URL>
<DATE> 2005/08/16/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Uzmanlar şaşkın "Klima arızasından uçak düşmez" 
</HEADLINE>
<TEXT>

     Türkiye Havayolu Pilotları Derneği TALPA Başkanı Kaptan Pilot Tuna Gürel, Rum yolcu uçağının Yunanistan’ın başkenti Atina yakınlarında düşmesi olayında birçok belirsizlik bulunduğunu belirterek, "Böyle bir kazanın havacılık tarihinde bir örneği yok" dedi. 
     Gürel, A.A muhabirine yaptığı açıklamada, düşen Rum uçağının irtifası ve rotası ile ilgili gerekli bilgilere ulaşamadıklarını kaydederek, kazada bilinmeyen birçok nokta olması nedeniyle herhangi bir yorumda bulunmanın zor olduğunu söyledi. 
     Uçağın kabin basıncında bir azalma meydana gelmesi durumunda devreye girmesi gereken birçok sistem bulunduğunu ve pilotların bunu hissetmemelerinin mümkün olmadığını vurgulayan Gürel, sözlerini şöyle sürdürdü 
     "Böyle bir durumda pilotlar alçalarak oksijen maskelerinin açılmasını sağlar. Bu olay 14 bin feette gerçekleşir. Oksijen maskeleri açılmazsa kan yeterli oksijen alamaz ve beyin beslenemez. 
     Şuur kaybı meydana gelir. Ama bildiğimiz kadarıyla oksijen maskeleri açılmış. Bu durumda da oksijen maskelerinin beslendiği tankın boş olup olmadığı sorusu akla geliyor. Uçakta bulunanlar oksijen maskesini taktıklarında oksijen aldıklarını zannederek bu durumu fark edememiş olabilirler. Ancak şunu rahatlıkla söyleyebiliriz, klima arızasından dolayı uçak düşmez." Kaptan Pilot Tuna Gürel, Rum uçağının saat 10.45’te Atina ile temas kuramaması üzerine F-16 uçaklarının 11.30’da uçağa ulaştıklarını ve kokpitte kaptanın bulunmadığını bildirdiklerini kaydederek, bu durumun da şaşırtıcı olduğunu belirtti. 
     "Böyle bir kazanın havacılık tarihinde örneği yok" diyen TALPA Başkanı Gürel, uçağın kara kutularının çözümlenmesinden sonra kazanın aydınlanacağını sözlerine ekledi. 
     
</TEXT>
</DOC>
