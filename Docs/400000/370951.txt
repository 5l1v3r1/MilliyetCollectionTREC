<DOC>
<DOCNO> 370951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/sonspo23.html </URL>
<DATE> 2005/08/18/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Schumacher İstanbul'da olduğum için mutluyum 
</HEADLINE>
<TEXT>

     Formula 1'de Ferrari adına yarışan son Dünya Şampiyonu Alman pilot Michael Schumacher, Türkiye'de bulunmaktan dolayı mutlu olduğunu söyledi. 
     Michael Schumacher, Sakıp Sabancı Müzesi'nde, Sabancı Holding Yönetim Kurulu Başkanı Güler Sabancı, BRİSA Genel Müdürü Bülent Savaş, Scuderia Ferrari Takımı Teknik Direktörü Ross Brown, Bridgestone Motorsport Direktörü Hiroshi Yasukawa ve Bridgestone Motorsport Lastik Geliştirme Direktörü Hirohida Hamashima ile birlikte basın toplantısı düzenledi. 
     Sözlerine Türkçe olarak ''Merhaba'' diye başlayan Schumacher, İstanbul'da bulunduğu için çok mutlu olduğunu söyledi. 
     İkinci kez İstanbul'da bulunduğunu anlatan Alman pilot, ''İstanbul'un tadını çıkarmak için ilk gelişimde fırsatım olmadı. Ama dün akşam eşim ve arkadaşlarımla çok güzel bir yerde yemek yedik. Ayışığı vardı ve ortam çok romantikti'' dedi. 
     Schumacher, yeni bir pistte yarışacak olmalarının zorluğuna değinerek, ''En büyük güçlüklerden biri yeni bir pistin deneyimini yaşamak. Pistle ilgili çok güzel şeyler duyduk. Burayı tanıdığımız bir arkadaşımız tasarladı. Eminim İstanbul yarış pisti için elinden geleni yapmıştır. Çok güzel bir hafta sonu geçireceğimizi umuyorum. Bizi izlemeye gelen herkesin hafta sonunu iyi değerlendireceğine inanıyorum'' diye konuştu. 
     
     ''TÜRKİYE VE İSTANBUL'UN GÜZELLİĞİNE TANIK OLACAKLAR'' 
     Schumacher, basın mensuplarının Formula 1'in Türkiye'ye getirisi konusundaki bir sorusuna şöyle yanıt verdi 
     ''Burada kesin rakamlar veremem ama, dünyada Formula'yı izleyen 500 milyon izleyici var. Bunların herbiri bizim yaşadığımız güzelliğe, İstanbul'un güzelliğine tanık olacaklar. En azından Almanya'daki kanalları biliyorum. Yalnızca yarış pistini değil, bu ülkenin güzelliklerini de gösterecekler. Bana kalırsa daha önce Türkiye'ye ve İstanbul'a gelmeyi düşünmemiş kişiler için burada güzellikler var. Formula'nın ülkenize getirisi olacaktır. Başka ülkelerde de yatırımlar yapıldı ve başarılı olundu. Sizin fırsatlarınıza ve turistlere sunacağınız şeylere bakınca, bu konuda başarılı olacağınıza inanıyorum.'' 
     
     ''İSTANBUL'U KAZANMAK İSTİYORUZ'' 
     Alman pilot, İstanbul'daki yarışta podyuma çıkıp çıkamayacağıyla ilgili bir soruya ise, ''Geçmişte çok yarış kazandık. Ama yakın dönemde fazla kazanamadık. Ama tek hedefimiz bir sonraki yarışı kazanmak. Şimdi de İstanbul'u kazanmak istiyoruz. Podyuma çıkar mıyız, çıkmaz mıyız, bunu kestirmek zor. Çok çalıştık ve başarı hikayemizi devam ettirmek için elimizden geleni yapıyoruz'' diye konuştu. 
     Tek bir lastik seti bir yarış boyunca yarışmanın zorluğunu anlatan Schumacher, Ferrari ile devam edip etmeyeceği sorusuna, ''Yarışma dışında kafamda hiçbir şey yok. Şu anda sözleşmem var. 2006'nın sonuna dek geçerliliğini koruyor. Gelecek yılın sonuna dek bekleme lüksüm var. Zamanı kullanacağım ve bekleyeceğim'' diye yanıt verdi. 
     
     REKOR 
     Formula 1'de bugüne dek 64 ''pole pozisyonu''nun bulunduğunun hatırlatılması ve Ayrton Senna'ya ait olan 65 pole pozisyonluk rekoru, İstanbul'da kırıp kırmayacağının sorulması üzerine, ''Bu yüzden buradayız. Rekor açısından olmasa bile sıralamada ön sıraları almak için çalışacağız'' dedi Pistte saat yönünün tersine gidilecek olmasının kendisini zorlayıp zorlamayacağı sorusunu Schumacher, ''Bence asıl sorun sizin boyun kaslarınızın diğer yöne doğru da çalışabilmesi. Saat yönünün tersine yarıştığımız oldu. Geçmişte Brezilya'da yarışmıştık. Böyle pistlere de alışığız'' diye yanıtladı. 
     Alman pilot, riskli bir spor yaptıklarının, bunun endişesini yaşayıp yaşamadığının sorulması üzerine de, ''Herşeyden önce yaşıyorum. Hala hayattayım. Bana kalırsa hangi sporu yaptığınız önemli değil. Önemli olan yeteneklerinizin zirvesinde bu sporu yapmak. Ben her seferinde yarışıyor ve bunun keyfini çıkarıyorum. F1'de güvenlik üst düzeyde. Büyük bir çarpışma olsa da korunabiliyorsunuz'' diye konuştu. 
     Schumacher, ''Sizi geçmeye en yakın rakip kim '' sorusuna karşılık, ''Bulunduğumuz noktada ve konumda biz geçebilecek durumda olmalıyız. Çünkü biz gerideyiz. Bizi geçmiş durumda birkaç takım var'' derken, evli ve çocuklu olmasının kendisini yavaşlatıp yavaşlatmadığı sorusuna ise Ross Brown'ın yanıt vermesini istedi. Brown da Schumacher'in başarısındaki en büyük etkenlerden birinin aile yaşantısı olduğunu söyledi. 
     
     GÜLER SABANCI ''DÜNYANIN GÖZÜ ÜZERİMİZDE'' 
     Sabancı Holding Yönetim Kurulu Başkanı Güler Sabancı ise Formula 1 yarışları nedeniyle 3 gün boyunca dünyanın gözünün Türkiye'de olacağını söyledi. 
     Böyle büyük bir organizasyonun bir parçası olmaktan dolayı Sabancı Topluluğu ve Bridgestone ortaklığı olarak gurur duyduklarını belirten Sabancı, ''Ferrari, Schumacher ve Bridgestone, son 6 yıldır şampiyon oluyor. Burada çok önemli bir şampiyonu ağırlıyoruz. Umuyorum ki bu yarışta da çok başarılı olurlar'' dedi. 
     27 yıllık iş yaşamında hep lastikle iç içe olduğunu, ancak şu ana dek Formula 1 yarışı izleyemediğini anlatan Sabancı, hafta sonunda ilk kez F1 izleme şansını bulacağını söyledi. 
     
     SABANCI'NIN ANISI 
     Bugün bir şampiyonun yanında oturduğunu, yıllar önce de bir başka şampiyon pilot Alain Proust ile biraraya geldiğini belirten Sabancı, konuyla ilgi anasını şöyle aktardı 
     ''Yıllar önce başka bir şampiyonun yanında da oturmuştum, o da Alain Proust'du. Ben kendisine lastiklerini sormuştum. O da Türkiye'ye ilk geldiğinde bir hanımın lastikle ilgilenmesinden etkilenmiş ve Ben hayatımda hobisi lastik olan bir hanımla tanışmadım demişti.'' 
     
     BROWN ''SİMULASYONLARDAN PİSTİ TANIMAYA ÇALIŞTIK'' 
     Ferrari Takımı Teknik Direktörü Ross Brown ise bilgisayar simulasyonlarıyla İstanbul Park Pisti'ni tanımak için ellerinden geleni yaptıklarını söyledi. 
     İstanbul Park Pisti'nin çok inişi çıkışı olan bir pist olduğunu anlatan Brown, ''Yarın yeni pistle ilgili çok daha fazla bilgiye sahip olacağız. Edindiğimiz bilgiler sonucunda da yarıştaki stratejimizi belirleyeceğiz. Şu an 2 pit stop yapılacak bir pist olarak gözüküyor. Öyle bir strateji geliştirmeliyiz ki, hem sıralama turlarında hem de yarışta başarılı olalım'' diye konuştu. 
     Bridgestone Motorsport Lastik Geliştirme Direktörü Hirohida Hamashima, Formula 1'de kullandıkları lastikleri geliştirmek için yoğun bir biçimde çalıştıklarını belirtirken, Bridgestone Motorsport Direktörü Hiroshi Yasukawa ise Ferrari ile çok iyi ilişkilerinin bulunduğunu ve sınırsız güven duyduklarını dile getirdi. 
     BRİSA Genel Müdürü Bülent Savaş da Bridgestone ile ortaklıkları hakkında bilgi verip, Formula 1'de edindikleri deneyimin Türkiye pazarına da yansıyacağını söyledi. 
     
     SABANCI'DAN, SCHUMACHER'E NAZAR BONCUĞU 
     Güler Sabancı, toplantı sonrası yarışta şans getirmesi için Michael Schumacher'e nazar boncuğu hediye etti. 
     Daha sonra Schumacher, Sabancı, Brown, Savaş, Hamashima ve Yasukawa birlikte Ferrari'nin eski formula 1 araçlarından biri önünde basın mensuplarına poz verdi. Schumacher'in Sakıp Sabancı Müzesi'ndeki basın toplantısını adeta medya ordusu izledi. Toplantıda, yerli ve yabancı 200'ü aşkın medya mensubu görev yaptı. 
     
</TEXT>
</DOC>
