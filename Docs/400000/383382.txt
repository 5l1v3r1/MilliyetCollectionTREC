<DOC>
<DOCNO> 383382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/sontur01.html </URL>
<DATE> 2005/10/02/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
ÖSS ek yerleştirme başvuruları yarın başlıyor... 
</HEADLINE>
<TEXT>

     Üniversitelerdeki 57 bin 251 kişilik boş kontenjana yapılacak ek yerleştirme için başvurular, yarın başlıyor. 
     Öğrenci Seçme ve Yerleştirme Merkezi ÖSYM , 2005-Öğrenci Seçme Sınavı ÖSS sonuçlarına göre 2005-2006 öğretim yılı için yükseköğretim programlarına ek yerleştirme yapacak. 
     Ek yerleştirme kontenjanlarına başvurabilmek için şu koşullar gerekiyor 
     -2005-ÖSS'ye başvurmuş olmak, -Başvurulacak ön lisans ve açık öğretim programları için 2005-ÖSS'de öngörülen puan türünde 160 ve üstünde, lisans programları için ise öngörülen puan türünde 185 ve üstünde ÖSS puanına sahip olmak, -2005-ÖSYS merkezi yerleştirme sonunda açık öğretimin kontenjansız programları dışında hiçbir yükseköğretim programına yerleşmemiş olmak, -Ek yerleştirmede, kılavuzdaki Tablo-4, Tablo-3A ve Tablo-3B'den tercih edilen yükseköğretim programının 2005-ÖSYS merkezi yerleştirme sonunda oluşan en küçük puanına eşit veya daha yüksek bir Y-ÖSS puanına sahip olmak. 
     
     DİĞER ADAYLARIN BAŞVURUSU 

     2005-ÖSYS'de sadece sınavsız geçiş için başvuran adaylardan açık öğretimin kontenjansız programları hariç bir yükseköğretim programına yerleşmemiş olanlar da 2005-ÖSYS ek yerleştirmeye başvuracaklar ve tercihlerini aynı Ek Yerleştirme Başvurma Formu üzerinde gösterecekler. Bu adayların kendi alanlarında tercih edebilecekleri programlar, sadece Tablo-3A'da yer alıyor. 
     Tablo-3A, Tablo-3B , Tablo-4 ve ek yerleştirme kurallarına ilişkin bilgiler, 2005-ÖSYS Ek Yerleştirme Kılavuzu'nda yer alıyor. 
     Lise mezunları ek yerleştirme için Tablo-3A'da yer alan ön lisans programlarını da tercihleri arasında gösterebilecekler ve ilgili yasa gereğince meslek lisesi mezunlarına öncelik tanınmak koşulu ile yerleştirilebilecekler. 
     2005 yılında özel yetenek sınavı ile öğrenci alan yükseköğretim programlarına kesin kayıt yaptırmış olanlar da 2005-ÖSYS ek yerleştirmeye başvurabilecekler. 
     
     BAŞVURU 

     Yükseköğretim programları ek yerleştirme kontenjanlarına başvurmak isteyen adaylar, 4 YTL 4 milyon lira karşılığında 2005-ÖSYS Yükseköğretim Programlarına Ek Yerleştirme Kılavuzu ve Başvuru Formunu ÖSYM Sınav Merkezi Yöneticiliklerinden alabilecekler. Adaylar, kılavuzda belirtilen esaslara uygun olarak dolduracakları başvuru formu ile 8 YTL'yi ek yerleştirme ücretinin ilgili bankaya yatırıldığını gösteren banka dekontunu, yine ÖSYM Sınav Merkezi Yöneticiliklerine teslim edecekler. Adayların bu ücreti yatırmak için bankaya sadece T.C. kimlik numaralarını vermeleri yeterli olacak. 
     Posta ile yapılan başvurular, işleme alınmayacak. Başvuru süresi, 7 Ekim Cuma günü sona erecek. 
     2005-2006 öğretim yılında ek yerleştirme kontenjanlarına merkezi yerleştirme işlemleri, 2005-ÖSS Kılavuzu, 2005-ÖSYS Yükseköğretim Programları ve Kontenjanları Kılavuzu ile 2005-ÖSYS Yükseköğretim Programlarına Ek Yerleştirme Kılavuzu'nda belirtilen esaslara göre yapılacak. 
     Devlet, vakıf, KKTC ve yurtdışındaki üniversitelerin lisans ve ön lisans kontenjanlarında 57 bin 251 kişilik boş kontenjan bulunuyor. Ek yerleştirme ile devlet üniversitelerinin ön lisans programlarına 42 bin 918, lisans programlarına 3 bin 810 öğrenci alınacak. 
     
</TEXT>
</DOC>
