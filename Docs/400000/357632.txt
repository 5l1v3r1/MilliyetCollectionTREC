<DOC>
<DOCNO> 357632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/son/soneko07.html </URL>
<DATE> 2005/07/02/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Dünya Bankası ve IMF, Türk Telekom ihalesinden memnun 
</HEADLINE>
<TEXT>

     Dünya Bankası Türkiye Direktörü Andrew Vorkink, Türk Telekom'un yüzde 55'lik hissesinin özelleştirilmesi için teklif edilen 6 milyar 550 milyon dolarlık fiyatın, sadece Türk Telekom'a değil, Türkiye ekonomisine olan büyük güvenin bir yansıması olduğunu söyledi. 
     Andrew Vorkink, Türk Telekom ihalesine ilişkin A.A muhabirinin sorularına verdiği yanıtta, ihaledeki fiyat teklifi itibarıyla, Türkiye'nin en büyük özelleştirmelerinden biri olduğunu belirtti. 
     ''İhalede teklif edilen fiyat, sadece Türk Telekom'a değil, Türkiye ekonomisine olan büyük güvenin bir yansımasıdır'' diyen Vorkink, şunları söyledi 
     ''İhale, herhangi bir üçüncü gruba gereksinim duyulmadan, Hükümet'in özelleştirme programı çerçevesinde gerçekleştirildi. İhalede verilen fiyat teklifinin, beklentilerin üstünde gerçekleşmesi, yatırımcıların, Türkiye'de yatırımın prim getireceğine inançlarını yansıtıyor.'' 
     
     ''BU ÖZELLEŞTİRME HÜKÜMET'İN CİDDİYETİNİ GÖSTERİYOR...'' 
     Türk Telekom ihalesinin, Hükümet'in büyük özelleştirmelerdeki ciddiyetini ve karalılığını da göstermesi açısından önemli bir işaret olduğuna dikkat çeken Vorkink, ''Hükümet'in ciddiyetini gösteren bu özelleştirmedeki başarı, sırada olan diğer büyük özelleştirmelerin de iyi bir habercisi olarak kabul edilebilir'' dedi. 
     Vorkink, Türk Telekom'un satışından elde edilecek olan gelirin, cari işlemler açığının ve borçların azaltılmasında da etkisinin olacağını ifade etti. 
     
     IMF... 
     Bu arada, IMF yetkilileri de, Türk Telekom ihalesinde verilen teklifin piyasa beklentilerinin üstünde olmasının, Türkiye'nin ilerideki özelleştirme sürecini olumlu etkileyecek bir unsur olduğunu vurguladılar. 
     
</TEXT>
</DOC>
