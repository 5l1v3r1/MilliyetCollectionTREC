<DOC>
<DOCNO> 354899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sonyas05.html </URL>
<DATE> 2005/06/23/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Al Pacino Türk faytoncu ile stres atıyor 
</HEADLINE>
<TEXT>

     CAN KAMİLOĞLU New York DHA 

      ÜNLÜ aktör Al Pacino yoğun iş stresini New York’taki Central Park’ta çocukları ile yaptığı fayton turları ile atıyor. Al Pacino ve çocuklarının gözdesi ise Türk faytoncu Nurettin Kırbıyık ve ’Şila’ adlı atı. 
     Çocukları ile birlikte Manhattan turu yapan Al Pacino zamanla Nurettin Kırbıyık ile sıkı dost olmuş. Al Pacino’nun ne zaman canı sıkılsa fayton turu yapmak için Kırbıyık’ı arıyor ve "Hazırlan biz geliyoruz" diyor. Evlatlık edindiği 2 çocuğu, 2 bebek bakıcısı ve şöförü ile Central Park’ın yolunu tutan Al Pacino, çok sevdikleri Terrace on the Green’ isimli restoranda yemek yedikten sonra, Nurettin ve atı Şila ile buluşup Manhattan turlarına başlıyor. 
     Al Pacino ve ailesini sık sık gezdiren Türk Faytoncu Nurettin Kırbıyık, ünlü aktörle dostluğunun onun ve çocuklarının çok sevdiği atı Şila sayesinde başladığını belirterek, "Hiç kibiri olmayan biri, fazla tanınmaktan hoşlanmıyor, o yüzden hep şapkasını gözlerini örter gibi, kapatarak dolaşıyor. Beni de turlarda sürekli Aman Nurettin beni kimse tanımasın’ şeklinde uyarıyor" dedi. 
     Fayton turlarında 2 çocuk bakıcısının hiçbir zaman yer almadığını belirten Kırbıyık, "Onlar şöförle birlikte bizim turdan dönmemizi bekliyor, çocuklarıyla birlikte olarak stres atıyor. Tur boyunca da sürekli çalan cep telefonuna mecbur kalmadıkça cevap vermiyor, her konuda konuşuyoruz çok iyi bir dostluğumuz oldu" diye konuştu. 
     
</TEXT>
</DOC>
