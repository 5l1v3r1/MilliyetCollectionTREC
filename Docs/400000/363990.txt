<DOC>
<DOCNO> 363990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/yasam/yas07.html </URL>
<DATE> 2005/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Galerilerde yaz karmaları 
</HEADLINE>
<TEXT>


Sanat galerileri, yaz sezonunda düzenledikleri karma sergilerle hem usta isimleri hem de genç sanatçıları mek nlarında ağırlıyor 

KÜLTÜR SANAT SERVİSİ 

Sanat galerileri, yaz sezonunda karma sergilere ağırlık veriyor. Karma sergiler, hem usta isimlerin hem de genç sanatçıların eserlerinden örnekler içeriyor. Aynı zamanda da heykel, tuval resmi, baskı resim gibi farklı disiplinleri içinde barındırıyor. Bu karma sergilerden hazırladığımız seçkiden hareketle, Komet'ten Ömer Uluç'a Türk resminin birbirinden önemli isimlerinin eserlerini bir arada görebilirsiniz. 

DİRİMART 
Dirimart tarafından gerçekleştirilen "Geçmişten Günümüze" başlıklı karma sergide, çağdaş Türk resim sanatından 23 eser yer alıyor. 
Ertuğrul Ateş'in "Harem" serisinden büyük boyutlu bir eseriyle, Komet'in soyut bir çalışmasıyla katıldığı sergide Erol Akyavaş, Devrim Erbil, Alp Tamer Ulukılıç, Burhan Uygur, Abidin Dino, Bedri Rahmi Eren Eyüboğlu, Nejad Devrim, Avni Arbaş, Cihat Burak, Burhan Doğançay, Mehmet Güleryüz, Şahin Paksoy, Bedri Baykam, Ali Atmaca, Ekrem Yalçındağ ve Hollandalı ressam Mark Brusse gibi farklı eğilimlere sahip ustaların eserlerini bir arada görebileceksiniz. 27 Ağustos'a kadar. Pazar hariç her gün 10.00-19.00 saatleri arasında. 0212 291 34 34 

FOTOĞRAF VAKFI GALERİSİ 
İsveçli fotoğrafçı Anders Petersen'in Temmuz 2003'te Yunanistan'ın Taşoz Adası'nda yaptığı fotoğraf atölyesi çalışmasının sonucunda oluşturulan, "Yalnızlık ve Birliktelik" adlı sergi Fotoğraf Vakfı Galerisi'nde izlenebilir. Sergide, Türkiye'den Emin Altan, Belkıs Benhabib, Silva Bingaz, Kemal Cengizkan, Dora Günel, Nezir İçgören ve Ali Taptık'ın yanı sıra İsveç'ten ve Yunanistan'dan da fotoğrafçılar yer alıyor. 31 Ağustos'a kadar. Pazartesi hariç her gün 11.00 - 19.00 saatleri arasında açık. 0212 292 19 39 

GARAGE OF ART 
Garage of Art, Komet, Ergin İnan, Ertuğrul Ateş, Mehmet Gün, Şahin Paksoy gibi çağdaş Türk resminin önde gelen sanatçılarının eserlerinden oluşan karma resim sergisine ev sahipliği yapıyor. 30 Temmuz'a kadar. Pazar hariç her gün 10.00 - 19.30 saatleri arasında. 0212 351 16 04 

GALERİ NEV 
Galeri Nev'in bu yılki karma sergisinde bidin Elderoğlu, Ergin İnan, İnci Eviner, Mehmet Koyunoğlu, Kemal Önsoy, Deniz Bilgin, Serdar Arat ve Selma Gürbüz yer alıyor. Kişisel sergilere ara verilen bu mevsimde Abidin Dino ve Erol Akyavaş'tan diziler de sergileniyor. Galeri Nev ayrıca, İlhan Koman'ın Ankara Seğmenler Parkı'nda yer alan heykelinin orjinalini de izleyicilerine sunuyor. Eylül sonuna kadar. Pazar hariç her gün 10.00 -19.00 saatleri arasında. 0312 437 93 90 




</TEXT>
</DOC>
