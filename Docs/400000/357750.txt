<DOC>
<DOCNO> 357750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/siyaset/axsiy02.html </URL>
<DATE> 2005/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Sabote etmeyin 
</HEADLINE>
<TEXT>


Başbakan, "CHP kusura bakmasın, Meclis'i boşaltırsa boşaltsın. Kimse söyleyecek sözü olmadığı için legal süreci, sistemin işleyişini sabote etme hakkına sahip değildir" dedi. Erdoğan, askerlerle de PKK'yı konuştuğunu belirtti 

ANKARA Milliyet 


CHP'nin hırçın ve hazımsız olduğunu, kabak tadı veren yanlış yöntemlere giriştiğini belirten Başbakan Recep Tayyip Erdoğan, "'Efendim, biz parlamentoyu boşaltırız.' Kusura bakmayın boşaltırsanız boşaltırsınız" dedi. 
AKP MKYK toplantısının ardından basın toplantısı düzenleyen Erdoğan, CHP'nin TBMM Genel Kurulu'nu terk etmesini ve partisine yönelik eleştirilerini değerlendirdi. CHP'nin kendince Türkiye'nin sinir uçlarına dokunarak, gerilim meydana getirerek suyun üstünde kalmaya, batmamaya çalıştığını öne süren Erdoğan, şöyle konuştu 
"Siyasi üretimsizliğini, halktan kopuşunu, eğer bu demode yöntemlerle bastırmaya çalışıyorsa, onlara bir kez daha hatırlatırız ki, bu yol çıkmaz sokaktır. Anlamsız bir hırçınlık ve hazımsızlık içindeler. Bu hırçınlığın sebebi acaba nedir Neden hazımsızlık çekmeye başladılar Açıkça ifade etmeliyim ki, bizim için anlaşılması çok zor bir ruh hali bu. Meclis tatile giriyor, milletvekilleri seçmenleriyle buluşacak. Galiba CHP, halkla yani kendi gerçeğiyle yüzleşmekten korkuyor. Siyasette bu verimsiz yöntemler daha önce defalarca denenmiş, halk nezdinde bıktırıcı bir şekilde kabak tadı vermiş yanlış yöntemlerdir." 
CHP'nin halka giderken söyleyeceği bir şey olmadığı için "Ben Meclis'i terk ettim" demek istediğini kaydeden Erdoğan, "Millet sizleri gerilim üretmek için, kavga için Meclis'e göndermedi. Kimse söyleyecek sözü olmadığı için legal süreci, sistemin işleyişini sabote etme hakkına sahip değildir. Üstelik bunu yaparken sokakları tahrik etmeye çalışmak siyaset ve demokrasi bilinci ile bağdaşmaz, bağdaşamaz. 7 kişi ile Genel Kurul'u engellemeye çalışıyorlar. Ben kendimden utandım" dedi. 

'İrticayı konuşmadık' 
Erdoğan, şunları söyledi "'Cumhuriyet kazanımlarından geriye gitmek' diye sakız gibi çiğnenen iddialar asılsızdır, iftiradır. Ayrıca cumhuriyetimizin kazanımları bir siyasi partinin siyasi çıkarlarının malzemesi olamaz. Bize atılmaya çalışılan çoğunluğu ve katılımcılığı engelleme iftirasını şiddetle reddediyorum. Bu asılsız iddiaları, iftiraları sahiplerine iade etmekten başka bir şey söyleyemiyorum." 
Erdoğan, 'Genelkurmay'daki terör zirvesi'yle ilgili de üyelere şunları söyledi 
"Genelkurmay'da irticayı değil, PKK'yı konuştuk. Askerler ayrıntılı bilgi verdi." 

Mogan Gölü'nde açılış 

Fotoğraf SERDAR ÖZSOY 

Başbakan Erdoğan ve eşi Emine Erdoğan, dün Ankara Büyükşehir Belediye Başkanı Melih Gökçek tarafından yaptırılan Mogan Gölü Rekreasyon Alanı'nın açılışına katıldı. Erdoğan, kurdeleyi keserken bütün protokolü çağırınca makas bulunamadı. Yaklaşık 15 kişi uzun kurdelenin önünde temsili kesim yaptı. 


</TEXT>
</DOC>
