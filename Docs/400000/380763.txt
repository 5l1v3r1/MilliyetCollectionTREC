<DOC>
<DOCNO> 380763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/yasam/axyas01.html </URL>
<DATE> 2005/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
EN KÖTÜSÜNE HAZIRLANIN 
</HEADLINE>
<TEXT>


Hızı satte 300 km.'yi bulan korkunç rüzg rıyla ABD'ye yaklaşan Rita Kasırgası'na karşı ABD Başkanı Bush, halka işte bu çağrıda bulundu... 

SEMA EMİROĞLU New York 

Meksika Körfezi üzerinden ABD'nin Teksas ve Louisiana kıyılarına ilerleyen Rita Kasırgası şiddetini biraz kaybetmesine rağmen, potansiyel olarak "felaket" derecesinde kalmaya devam ederken, Houston ve çevresinde yaşayan Türklerde de panik yarattı. ABD Başkanı George W. Bush, Teksas ve Louisiana'da olağanüstü hal ilan ederken, yerel makamların "en kötü ihtimal" için hazırlandığını bildirdi ve Rita'dan etkilenecek bölgeler için yerel makamları destekleyecek federal kaynak ayrılmasını emretti. 

Benzin ve gaz tükendi 
1 milyonu aşkın kişiye, Teksas'ın güneyi ve Galveston bölgesini boşaltma emri verilirken, 105 yıl önce geçirdiği kasırga felaketinde yerle bir olan 60 bin nüfuslu Galveston, adeta hayalet kente dönüştü. Otoyolda 160 kilometreye varan kuyruklar oluşurken, benzin ve gaz stoklarının tükendiği bildirildi. Türkiye'nin Houston Başkonsolosluğu, bölgedeki Türk vatandaşlarının yerel makamların uyarılarına uymasını ve tahliye edilmesi gereken bölgelerden derhal ayrılmalarını istedi. 
Dışişleri Bakanlığı da, kasırgadan etkilenen Türklerin, 713 622-5849, 713 703-8009 ve 832 661-2685 numaralı telefonlardan Houston Başkonsolosluğu'na ya da 202 612 - 6701 numaralı telefonlardan Washington Büyükelçiliği'ne ulaşmasını istedi. 

5 saatte 40 kilometre gittiler 
Houston'daki Türk kültür kuruluşlarından Yağmur Damlası Vakfı da Rain Drop Foundation , Rita kasırgasıyla ilgili kriz masası oluşturdu. Vakfın başkan yardımcısı İsmet Işık, vatandaşların http www.rdftx-.org adresinden ya da Dallas'ta 832 526-8380, Houston'da 713 974-1412'den bilgi ve yardım alabileceklerini belirtti. Houston'dan yola çıkan Türkler de, 5 saatte sadece 40 kilometre kat ettiklerini bildirdiler. 

NASA, Moskova'ya devretti 
Rita Kasırgası, Johnson Uzay Merkezi'nin de tahliye edilmesine ve NASA'nın, tarihinde ilk defa Uluslararası Uzay İstasyonu'nun yönetimini bütünüyle Moskova'ya devretmesine neden oldu. Çevreciler, kasırganın, Teksas'ın güney kıyılarında sayıları 87'ye varan kimyasal madde fabrikaları ve petrol rafinerilerinden çevreye zararlı madde saçmasından korkuyor. 

Kasırganın 'gözü' ABD'nin üzerinde 

'Gözü', yani merkezi çevresindeki basınç ölçümlerine göre tarihin en yoğun 3. kasırgası halini alan Rita'nın bugün Houston'u vurması bekleniyor. Bu kentte tahliyeleri istenen 1 milyon kişinin çoğu arabalarıyla güvenli bölgelere doğru yola çıkarken, Galveston, Corpus Cristi ve zaten büyük ölçüde boşalmış durumdaki New Orleans'ın da zorunlu tahliye bölgeleri kapsamında oldukları açıklandı. 


</TEXT>
</DOC>
