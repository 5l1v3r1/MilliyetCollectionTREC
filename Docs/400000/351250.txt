<DOC>
<DOCNO> 351250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/yazar/guclu.html </URL>
<DATE> 2005/06/12/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
OKS boşuna mı yapılıyor 
</HEADLINE>
<TEXT>


İlköğretimi bitiren öğrenciler için bugün tarihi bir gün. Ortaöğretim Kurumları Giriş Sınavı'nda OKS geleceklerini arayacaklar. 800 bine yakın aday, anadolu liseleri, fen liseleri, öğretmen liseleri, süper liseler ve anadolu meslek liseleri için ter dökecek. 
Ama okullar açıldığında, büyük bir hayal kırıklığı ile karşılaşabilirler. Çünkü girmek için yıllardır emek harcadıkları okulları, bambaşka bir konumda bulabilirler. 
Her ne kadar yasal olarak mümkün gibi gözükmese de liselerin 4 yıla çıkması ile birlikte anadolu liseleri, fen liseleri ve süper liselerde hazırlık sınıfı kaldırılacakmış. Dahası, birkaç anadolu lisesi dışında yabancı dille eğitime son verilecekmiş. 
Eğitim camiası günlerdir bu konuyu tartışıyor. Ama Bakan Çelik dışında bu projeyi savunan tek kişi dahi henüz çıkmadı. Çıkacağa da benzemiyor. 
Bir yandan demokrasiden, çokseslilikten, farklılıktan söz ederken, öte yandan tek tip lise ve tek tip insan modeli yetiştirmeye yönelmek, çelişkilerin en büyüğüdür. 
Anadolu liselerinde 50 yıldır yabancı dille eğitim yapılıyor. Bugüne kadar bu topluma, bu ülkeye ve eğitim sistemine ne zararları oldu 
Kimse, kimseyi bu okullara zorla göndermiyor. Tıpkı bugün sınava giren yüz binlerce öğrenci gibi. Neyin doğru, neyin yanlış olduğunu onlar da biliyor. Ulusal konularda da Bakan Çelik kadar duyarlılar. 
Tüm derslerin Türkçe işlendiği, hazırlık sınıflarının olmadığı binlerce lise var. Bu okulları beğenmeyen onlara gider. 50 yıllık birikimi, bir çırpıda silmek kimseye bir şey kazandırmaz. 
Karar, bir kez daha gözden geçirilmelidir. Galatasaray, İstanbul ve Kadıköy Anadolu liseleri gibi isteyen diğer anadolu liseleri de mevcut durumlarıyla eğitimlerine devam etmeliler... 

İkinci yanlış soru 
Geçtiğimiz hafta yapılan kolejler sınavında B kitapçığındaki 19. soru, hatalı düzenlenmesi nedeniyle bakanlık tarafından iptal edilmişti. Görünen o ki, ikinci iptal de kapıda. Yılların matematik öğretmeni Osman Demirel'in tespit ettiği, yine bu konuda çok yetkin isimlerden biri olan Ahmet Cengiz'in de teyit ettiği bilimsel yanlışlık nedeniyle B kitapçığındaki 5. sorunun da iptali gerekiyor. 
Milli Eğitim Bakanlığı Sınavlar Dairesi, eminim en kısa sürede bu konuda bir açıklama yapacaktır. 
Sosyal bilgiler sorusundan sonra bir de matematik sorusunun iptal edilmesi halinde, kolejler sınavı 98 soru üzerinden değerlendirilecek. 
Umarız, bugünkü sınavda da iptali gerektiren benzeri yanlışlıklar olmaz. Adaylara önerimiz, takıldıkları sorular üzerinde fazla zaman kaybetmemeleri. İlle de sonucu bulacağım diye harcadıkları zaman, diğer bazı soruların hiç okunmamalarına neden olabilir. Ayrıca soru yanlışsa, doğruyu bulmak nasıl mümkün olabilecek ki 

Tatil başladı ama... 
İlk ve orta dereceli okullarla birlikte üniversitelerin çoğunda da yaz tatili başladı. Karnesi iyi olanları, canı gönülden kutluyoruz. Keyifli bir tatili hak ettiler. Ama bütün kış, ders yerine eğlenceyi tercih edenler, yaz sıcağında biraz terleyecekler. Yoksa bir yılları heba olur ki, o da çok yazık. 
Not yükseltme sınavlarının ağustos sonuna ertelenmesi çok olumlu. Ancak lise sonların durumu ne olacak O zamana kadar ÖSS sonuçları çoktan ilan edilecek. OÖBP için çok geç kalınmış olmayacak mı 
Özetin özeti Milli Eğitim bakanlarının işi gerçekten çok zor. Neye el atsalar, altında kalıyorlar. Değişim ve gelişim elbette şart. Ama neyin, nerede, ne zaman yapılacağını çok iyi hesap etmek gerekiyor... 



</TEXT>
</DOC>
