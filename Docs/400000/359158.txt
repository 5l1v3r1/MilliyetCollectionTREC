<DOC>
<DOCNO> 359158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/ekonomi/eko01.html </URL>
<DATE> 2005/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Rabobank, Şekerbank'ın yüzde 36.5'ini satın aldı 
</HEADLINE>
<TEXT>


Hollanda'nın tarımsal kooperatifçilik kökenli bankası Rabobank ile Türk şeker pancarı kooperatiflerinin kurduğu Şekerbank el sıkıştı. Rabobank, Şeker'in yüzde 36.5'ini aldı 

EKONOMİ SERVİSİ 

Sekerbank ile Hollanda kökenli Rabobank arasında geçen yıl başlayan pazarlık anlaşmayla sonuçlandı. Şekerbank Personeli Munzam Sosyal Güvenlik Yardımlaşma Sandığı Vakfı ile Rabobank arasında dün imzalanan anlaşmaya göre Rabobank, Şekerbank'ın 'büyük hissedarı' olacak. 
Rabobank, Şekerbank Personeli Munzam Sosyal Güvenlik Yardımlaşma Sandığı Vakfı hisselerinin yüzde 36.5'ini Rabobank'a satacak. 
Ancak daha sonra Rabobank, Şekerbank'ın yüzde 51'ine sahip olmak için diğer hissedarlara da çağrıda bulunacak. Rabobank, ayrıca Şekerbank'ın gelecekteki büyümesi için de gerekli sermayeyi sağlayacak. 

340 milyon YTL 
Satış anlaşmasında Şekerbank'ın yüzde 100'ü için 340 trilyon 101 milyar 688 milyon lira 340 milyon 101 bin 688 YTL satış bedeli belirlendi. Rabobank'ın ilk etapta alacağı yüzde 36.5 oranında hisselerin karşılığı 124 milyon 137 bin 116 YTL oldu. 1 YTL'lik nominal bedelli hissenin satış fiyatı 2.72 YTL'ye geldi. 
Şekerbank Yönetim Kurulu Başkanı ve Genel Müdürü Hasan Basri Göktan yaptığı açıklamada, "Rabobank'ın desteğiyle pazardaki yerimizi güçlendirecek ve müşterilerimize daha geniş ürün yelpazesiyle hizmet vereceğiz" dedi. 

'Altyapı mükemmel' 
Rabobank International Yönetim Kurulu Üyesi Harry de Roo, "Şekerbank'ın İstanbul ve Ankara dışındaki 130 şubesi bize stratejimizi başlatmak için mükemmel bir altyapı sunuyor. Şekerbank, Rabobank'ın 'Uluslararası Ülke Bankacılığı' stratejisine çok uygun. Gelişmekte olan Orta ve Güneydoğu Avrupa ülkelerinde Polonya, Türkiye yeni banka ortaklıkları kuruyoruz. Hedefimiz, geliştirdiğimiz lokal bankalar aracılığıyla metropol dışı bölgelerdeki müşterilerimize bireysel, KOBİ ve tarım daha yakın çalışmak" dedi. 
Roo, müşterilerinin 'hayat boyu ihtiyaçları olabilecek' yatırım, mevduat, maaş ödemeleri, mortgage, varlık yönetimi, sigorta, krediler, kiralama, yatırım kredileri konularında hizmet verebilmek için daha fazla ürün sunulmasına ve kredi yönetimini geliştirmesine destek vereceklerini belirtti. 
Dışbank'ın Fortis tarafından alınmasının ardından Türk bankacılık sektörüne giren ikinci Hollandalı da Rabobank oldu. 

Her ikisi de kooperatifçi ikisi de tarım uzmanı Şekerbank, 1953'te Pancar Kooperatifleri Bankası adı altında Eskişehir 'de kuruldu. Bugün Şekerbank'ın, 3 bin 328 çalışanı, 201 şubesi var. Coğrafi kapsama alanı bakımından özel bankalar arasında üçüncü büyük banka. 207 ATM'si, 210 bin kredi kartı, 530 bin bireysel müşterisi ve 90 binden fazla küçük ve orta ölçekli müşterisi bulunuyor. Şekerbank'ın yüzde 36'sı halka açık. Hollandalı Rabobank da tarım sektöründeki uzmanlığı ile tanınıyor. 19. yüzyılın sonlarında küçük kırsal bankaları toplayarak işe başlayan banka, Hollanda'da 300 büyük bağımsız yerel Rabobank'tan oluşuyor. Bağımsız Rabobank'ların sahibi ise toplam 1.5 milyon üyesi olan kooperatifler. Sadece Hollanda'da 9 milyon müşterisi bulunuyor. Hollanda dışında 37 ülkede 244 ofisi var. 


</TEXT>
</DOC>
