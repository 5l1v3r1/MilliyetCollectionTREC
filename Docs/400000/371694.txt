<DOC>
<DOCNO> 371694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/son/sontur05.html </URL>
<DATE> 2005/08/21/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
''Kıyamet 2029'da kopacak'' diyenlere Diyanet'ten yanıt... 
</HEADLINE>
<TEXT>

     Diyanet İşleri Başkanlığı önümüzdeki günlerde camilerden okutacağı hutbe ile, "Kıyamet göktaşı ile 2029’da kopacak" diyenlere "Kıyametin zamanı konusunda Allah’tan başka hiç kimsenin bilgisi yoktur" yanıtını verecek. 
     Diyanet hutbede, kainatta bulunan her şeyin bir gün altüst olacağını, bütün insanlar ve diğer canlıların öleceğini, ardından ölen tüm insanların yeniden dirileceğini anlatacak. Buna kıyamet isminin verildiğine değinilecek hutbede, Kur’anıkerim’de kıyametin kesin olarak gerçekleşeceği, bu konuda herhangi bir şüphenin söz konusu olmadığı, ancak kıyametin zamanı konusunda Allah’tan başka hiç kimsenin bilgisinin bulunmadığı belirtilecek. 
     
     YORUM VE TAHMİNLER YANLIŞ 

     Hutbede, "O halde günümüzde kıyametin ne zaman gerçekleşeceği ile ilgili yorum ve tahminlerin bir anlam taşımadığını söyleyebiliriz" denilerek, insanların dünyadaki davranışlarına göre değerlendirilip, cennet veya cehenneme gönderileceği ifade edilecek. 

ANKA 
     
</TEXT>
</DOC>
