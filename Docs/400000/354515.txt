<DOC>
<DOCNO> 354515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sontur51.html </URL>
<DATE> 2005/06/22/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Hayyam Garipoğlu için kırmızı bülten hazırlığı 
</HEADLINE>
<TEXT>

     İstanbul 8. Ağır Ceza Mahkemesi, Sümerbank davası kapsamında 27 yıl 3 ay 15 gün hapis cezasına çarptırılan Hayyam Garipoğlu hakkında kırmızı bülten çıkartılması için İstanbul Cumhuriyet Başsavcılığı'na yazı gönderdi. 
     İçişleri Bakanlığı, Adalet Bakanlığı aracılığıyla İstanbul 8. Ağır Ceza Mahkemesi'nden Hayyam Garipoğlu hakkında kırmızı bülten çıkartılmasına ilişkin görüşünü sordu. 
     Bunun üzerine durumu değerlendiren mahkeme, Garipoğlu hakkında kırmızı bülten çıkartılmasının uygun olduğu görüşünü içeren yazısını Adalet Bakanlığı'na iletilmek üzere İstanbul Cumhuriyet Başsavcılığı'na gönderdi. 
     Söz konusu yazının Adalet Bakanlığı kanalıyla İçişleri Bakanlığı'na ulaştırılmasının ardından Garipoğlu hakkında kırmızı bülten çıkartılması bekleniyor. 
     Hayyam Garipoğlu, el konulan Sümerbank'ın usulsüz işlemlerle zarara uğratıldığı iddiasıyla 51 sanıkla birlikte yargılandığı davanın 1 Haziran 2005 tarihli duruşmasında ''zimmet'' ve ''nitelikli dolandırıcılık'' suçlarından toplam 27 yıl 3 ay 15 gün hapis cezasına çarptırılmıştı. 
     Garipoğlu, kararla birlikte hakkında çıkartılan yakalama emri uyarınca da 22 gündür aranıyor. 
     
</TEXT>
</DOC>
