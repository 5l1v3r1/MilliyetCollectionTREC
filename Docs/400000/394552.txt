<DOC>
<DOCNO> 394552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/son/sonsiy17.html </URL>
<DATE> 2005/11/13/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Arınç AİHM büyük bir yanlış yapmıştır 
</HEADLINE>
<TEXT>

     TBMM Başkanı Bülent Arınç, Avrupa İnsan Hakları Mahkemisi'nin AİHM Leyla Şahin davası ile ilgili verdiği kararı yanlış bulduğunu ifade ederek, ''AİHM büyük bir yanlış yapmıştır'' dedi. 
     Arınç, TBMM Sabit Osman Avcı Eğitim Tesisi'nde basınla düzenlediği sohbet toplantısında, Leyla Şahin'in başörtülü olarak Uludağ Tıp Fakültesi'nde öğrenim gördüğü dönemlerde, devletin hiçbir belgesinde, başörtülü okunmayacağına yönelik bir karar olmadığını dile getirdi. Arınç, Şahin'in İstanbul Üniversitesi Tıp Fakültesi'ne yatay geçiş yaptığı 1998 yılına kadar 5 yıl boyunca Bursa Uludağ Üniversitesi'nde başörtülü olarak okuduğunu söyledi. 
     İstanbul Üniversitesi'nin Şahin'e başörtüsü ile okuyamayacağını bildirmesi üzerine AİHM'e dava açtığını hatırlatan Arınç, Şahin'in daha sonra başörtüsü ile Viyana'da tıp öğrenimini tamamlayıp mezun olduğunu kaydetti. 
     Bülent Arınç, Avrupa'da başörtüsü ile okuyan binlerce kız öğrenci bulunduğunu kaydederek, AİHM'in, ''verdikleri kararın Avrupa İnsan Hakları Sözleşmesi'ne aykırı olmadığını'' söylediğini belirtti. 
     ''Bu yasak o kadar büyütülmektedir ki baştan beri başörtüsü yasağını isteyen bazı çevreler, bu kararın Avrupa'yı bağlayıcı bir karar olduğunu söylemektedirler'' diyen Arınç, mahkemenin Türk Yargıcı Rıza Türmen'in, ''Karar Türkiye'nin başörtüsü yasağını kaldırmasına engel değildir. Sadece bir kişinin durumu ile ilgilidir'' dediğini anlattı. 
     
     KILIK KIYAFET İLE İLGİLİ YASAKLAMALAR 

     Türkiye'de kılık kıyafet ile ilgili ''2 tane yasaklama'' düzenleme olduğunu ifade eden Arınç, bunlardan şapka ihtisası hakkındaki kanun, diğerinin de dini liderlerin, dini kisvelerini dışarıda giyemeyeceklerine ilişkin karar olduğunu anlattı. 
     Arınç, şöyle devam etti 
     ''Buradan söylüyor ve iddia ediyorum. Hukukçulardan rica ediyorum Bu konunun cevabı eğer bir soru ise 'evet doğrudur, hayır yanlıştır...' ikisinden biri. Doğruysa sözümün arkasına dikkat etsinler, yanlışsa biri bana desin ki hayır 3. bir kanun daha var ki o kılık kıyafeti tanzim ediyor, yasaklıyor veya serbest bırakıyor. Böyle bir hukuk normunu Anayasa içinde ya da kanun olarak bulmak mümkün değildir. Anayasa Mahkemesi, kendisine yapılan başvurular sonucunda, Anayasa'nın 2, 3, ve 4. maddelerine atıf yaparak, 'çağdaş giysinin böyle olamayacağı konusunda' bir hüküm getirmiştir. Anayasa Mahkemesi, Anayasa'da ve yasalarda açıkça ortaya konulmamış bir hüküm konusunda, yorum yapmak suretiyle bir karar vermiştir. Oysa Anayasa ve hukuk normları, mahkemeler tarafından uygulanacak normlardır.'' AİHM'in, Anayasa Mahkemesi'nin bu kararlarını dikkate alarak Leyla Şahin hakkındaki kararı verdiğini dile getiren Arınç, ''Bu kararı yanlış bulduğumu ifade ediyorum. AİHM büyük bir yanlış yapmıştır'' dedi. 
     
     ''BÜTÜN İDDİALARIMDAN VAZGEÇERİM'' 

     Arınç, AB üyesi ülkeler ile ABD'nin hiç bir üniversitesinde başörtüsü ile eğitimin yasak olmadığını vurgulayarak, bir çok Türk vatandaşının Avrupa'da ve ABD'de başörtüsü ile okuduğunu ve ''kimsenin onları kınamadığını, yanlış yapıyorsun demediğini'' kaydetti. '' Bu karar doğrudur ve bütün Avrupa'yı bağlar diyenlere soruyorum Bu kararın arkasından Avrupa'da hangi üniversite başörtüsü yasağı getirecektir'' diyen Arınç, bu konuda örnek gösterilmesi durumunda bütün iddialarından vazgeçeceğini söyledi. Arınç, ''Çünkü laiklik denen kurum, menşei Avrupa olmakla birlikte, Avrupa ülkelerinde de zaman zaman farklı telakki edilmekte, yorumlanmaktadır'' dedi. 
     TBMM Başkanı Arınç, Avrupa'da başta Fransa olmak üzere, bazı ülkelerde sadece ilköğretim ve liselerde başörtüsü yasağı getirildiğini ve kamu görevlileri için dini sembollerin taşınmasının yasaklandığını bildirdi. Bunun Türkiye'de de uygulandığını ve kamu görevlileri için bir kılık kıyafet yönetmeliği olduğunu kaydeden Arınç, ''Kamu görevlileri açısından bu sembollerin takılmaması bir gereklilik olabilir. Ama bugün Leyla Şahin davası nedeniyle tartıştığımız konu farklıdır'' dedi. 

     
</TEXT>
</DOC>
