<DOC>
<DOCNO> 378256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/spor/spo06.html </URL>
<DATE> 2005/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Mutlu'ya müjdeli haber 
</HEADLINE>
<TEXT>


Avrupa şampiyonasında Nandralone isimli ilaç kullandığı saptanan ve iki yıl ceza alması gündeme gelen Halil Mutlu'ya, kasım ayında Katar'da yapılacak IWF toplantısında 6 ay ile 1 yıl arasında ceza çıkacağı öğrenildi 

ÖZEL HABER CEMAL ERSEN 


3 Olimpiyat Şampiyonluğu bulunan haltercimiz Halil Mutlu'ya müjdeli haber... Nisan ayında Bulgaristan'da yapılan Avrupa Şampiyonası'nda doping yaptığı açıklanan ve iki yıl ceza alması beklenen Mutlu'nun, kasım ayında belirlenecek cezasının 6 ay ile 1 yıl arasında olacağı öğrenildi. 
Uluslararası Halter Federasyonunun IWF Katar'da kasım ayında düzenlenecek Dünya Şampiyonası öncesi toplayacağı disiplin kurulu, Halil Mutlu'nun da katılacağı oturumda verilecek cezayı belirleyecek. IWF başkanı Tomas Ajan'ın, Mutlu ile ilgili karar konusunda etkili olacağı belirtilirken, milli sporcumuzun sözlü savunmasının alınmasından sonra en düşük limitten ceza verilmesini talep edeceği, sürenin ise 6 ay ile bir yıl arasında değişebileceği kaydedildi. 
2006 Avrupa Şampiyonası ile aynı yıl düzenlenecek Dünya Şampiyonası'nda podyuma geri dönme şansını yakalayan Cep Herkülü'nün, doping kontrolünde vücutta çok uzun süre kalan Nandrolone gibi bir ilacı alma ihtimalinin düşük olduğunu savunan IWF üst düzey yöneticilerinin de "Halil Mutlu gibi üç kez olimpiyat şampiyonu olmuş bir sporcunun bu ilacı kullanması ve Avrupa şampiyonasında kontrole tabi tutulacağını bilerek yarışması, kafalarda bazı soru işaretleri yaratıyor" görüşünü dile getirdiği vurgulandı. 
Türkiye'de GSGM Teftiş Kurulu tarafından herhangi bir ceza almasına gerek görülmeyen Halil Mutlu'nun, Katar'da IWF Disiplin Kurulu'na da "Bu ilacı kullanmam spor yaşamımı sona erdirmekle eş değerdir. Dördüncü olimpiyat şampiyonluğunu hedeflemiş bir halterci olarak bir komplo ile karşı karşıyayım" savunmasını yapacağı belirtildi. 

Bayan herküller ucuz kurtuldu 

NECMİ KEPÇETUTAN 

Doping skandallarıyla anılan halterde, Akdeniz Oyunları öncesi bir krizden son anda dönüldü. Dünya Anti - Doping Ajansı WADA yetkililerinin, oyunlar öncesi Bayan Milli Takımı sporcularını bildirilen adreste bulamaması az daha yeni bir skandala yol açacaktı. Bayan haltercilerin, her zaman çalıştıkları salonun kirli olması nedeniyle ASKİ'ye gittikleri zamanda, kampa ani baskın yapan WADA görevlileri, sporcuları bulamayınca gerekli işlemlere başladı. Kendilerine sporcuların hemen getirilebileceği bildirilirken, ikna olan iki görevli salondan ayrıldı. Takım toplu halde cezadan kurtulurken, federasyon beş bin dolar ile cezalandırıldı. Cezayı ödemesi istenen sporcular ancak 2 bin dolar toplayabildi. Geri kalan meblağ, federasyon yönetim kurulu üyeleri tarafından karşılandı. 


</TEXT>
</DOC>
