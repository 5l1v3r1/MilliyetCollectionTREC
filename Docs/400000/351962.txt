<DOC>
<DOCNO> 351962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sontur40.html </URL>
<DATE> 2005/06/14/ </DATE>
<TIME> 19.50 </TIME>
<AUTHOR>  </AUTHOR>
<HEADLINE>
Gasp kurbanı üniversite öğrencisi toprağa verildi... 
</HEADLINE>
<TEXT>

     Pendik’te, kendisinden para isteyen bir kişinin kafasına çekiçle vurması sonucu ağır yaralanan ve tedavi gördüğü hastanede yaşamını yitiren üniversite son sınıf öğrencisi Çağatay Can’ın 23 cenazesi, Kocaeli’nin Gebze İlçesi’nde toprağa verildi. 
     İstanbul Kartal Lütfi Kırdar Eğitim ve Araştırma Hastanesi’nde yaşamını yitiren İstanbul Üniversitesi Teknik Eğitim Fakültesi öğrencisi Çağatay Can için Çoban Mustafapaşa Camii’nde ikindi namazının ardından cenaze namazı kılındı. 
     Can’ın cenazesi, daha sonra Gebze Belediye Mezarlığı’nda dedesi Salih Ayar’ın yanına defnedildi. 
     AK Parti Kocaeli Milletvekili Eyüp Ayar’ın da akrabası olan Çağatay Can’ın cenazesinde baba Hasan Can’ın ayakta durmakta zorlandığı görüldü. 
     
     OLAY 
     Geçen hafta meydana gelen olayda, İbni Sina Caddesi’nde yürürken önünü kesen kimliği belirlenemeyen bir kişi, Can’dan para istemiş, para vermeyeceğini söyleyerek yürümeye devam eden Çağatay Can’ın kafasına çekiçle birkaç kez vuran kişi, yere düşen Can’ın cebindeki bir miktar parayı alarak kaçmıştı. 
     Vatandaşların durumu polise ve sağlık ekiplerine bildirmesinin ardından hastaneye kaldırılan Çağatay Can, ameliyat edilerek yoğun bakıma alınmış, ancak önceki gün yaşamını yitirmişti. 
     
</TEXT>
</DOC>
