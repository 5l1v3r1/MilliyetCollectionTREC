<DOC>
<DOCNO> 398191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/soneko07.html </URL>
<DATE> 2005/11/26/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
KOBİ tanımında AB'ye uyum sağlandı 
</HEADLINE>
<TEXT>

     Türkiye’deki KOBİ tanımı Avnupa Birliği ile uyumlu hale getirildi. KOBİ’leri mikro, küçük ve orta boy işletme olarak üçe ayıran yeni tanımlamayla Devletin tüm sektörlerdeki KOBİ’lere destek sağlayabilmesinin de yolu açıldı. 
     Türkiye Odalar ve Borsalar Birliği’nden TOBB yapılan açıklamada, TOBB’un 2002 yılında çok sayıda KOBİ tanımının bulunmasının yarattığı karmaşanın giderilmesi amacıyla başlattığı girişim sonucu hazırlanan yönetmeliğin Resmi Gazete’de yayımlandığı hatırlatıldı. TOBB Başkanı Rifat Hisarcıklıoğlu, yaklaşık üç yıldır çıkarılması için çaba gösterdikleri ve Avrupa Birliği ile de uyumlu tek bir KOBİ tanımının belirlenmesinden memnuniyet duyduklarını belirtti. 
     "Küçük ve Orta Büyüklükteki İşletmelerin Tanımı, Nitelikleri ve Sınıflandırılması Hakkında Yönetmelik"le getirilen tanımlamayla Avrupa Birliği ile uyum sağlandığı, Devlet desteklerinin tüm sektörlere yönelik kullandırılmasına olanak tanıyan ve KOBİ’lere destek sağlayan kuruluşların, kendi sektör ve büyüklük önceliklerini belirleyebilmelerine fırsat verildiği bildirildi. 
     
     ARTIK TEK BİR KOBİ TANIMI VAR 
     Yönetmeliğe göre 6 aylık süre içinde, KOBİ’lere yönelik destek faaliyetlerini yürüten kamu kurumları, yeni tanımı esas alan düzenlemeler yapmak zorunda buyunuyorlar. 
     Yönetmelikle KOBİ’ler, "10’dan az çalışan istihdam eden ve yıllık net satış hasılatı ya da mali bilançosu bir milyon YTL’yi aşmayan işletmeler Mikro İşletme", "50’den az çalışan istihdam eden ve yıllık net satış hasılatı ya da mali bilançosu 5 milyon YTL’yi aşmayan işletmeler Küçük İşletme", "250’den az çalışan istihdam eden ve yıllık net satış hasılatı ya da mali bilançosu 25 milyon YTL’yi aşmayan işletmeler Orta Büyüklükte İşletme" olarak tanımlandılar. 
     Devlet desteklerinin tüm sektörlere yönelik olabilmesine olanak sağlayan yönetmelik uyarınca KOBİ’lere destek sağlayan kuruluşlar, kendi sektör ve büyüklük önceliklerini belirleyebilecekler. Şimdiye kadar sadece imalat sanayi işletmelerine hizmet ve destek vermekle yükümlü olan KOSGEB imalat sanayi dışındaki sektörlere de destek ve hizmet verebilecek. 

ANKA 
     
</TEXT>
</DOC>
