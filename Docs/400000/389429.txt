<DOC>
<DOCNO> 389429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sondun04.html </URL>
<DATE> 2005/10/25/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Bush bugün Barzani ile görüşecek 
</HEADLINE>
<TEXT>

     ABD Başkanı George Bush'un, Washington'u ziyaret eden Iraklı Kürt lideri Mesud Barzani ile bugün Beyaz Saray'da görüşeceği bildirildi. 
     Irak Kürdistan Demokratik Partisi IKDP lideri Barzani, dün geldiği Washington'da hafta sonuna kadar kalacak. 
     Kuzey Irak'taki yerel yönetimin başkanlığına getirilen Barzani'nin, Washington'da ABD Savunma ve Dışişleri bakanlıklarının üst düzey isimleriyle ve Kongre üyeleriyle de bir araya gelmesi bekleniyor. 
     Barzani'nin, daha sonra New York'a geçmesi öngörülüyor. 
     Irak'ın Kürt asıllı Devlet Başkanı ve Irak Kürdistan Yurtseverler Birliği'nin IKYB lideri Celal Talabani de geçen ay Washington'da Bush ile görüşmüş ve BM'nin New York'ta düzenlediği liderler zirvesine katılmıştı. 
     
     Bir Kürt ilk kez resmi olarak Beyaz Saray’da ağırlanacak 

     ’BÖLGESEL Kürt yönetimi başkanı’ seçilen Irak Kürdistan Demokrat Partisi IKDP lideri Mesud Barzani, resmi ziyaret için Washington’a giderken ABD tarafından tahsis edilen askeri uçağı kullandı. 
     Erbil’deki havaalanına gelen Barzani, Washington’da ABD Başkan George W. Bush ve bakanlarla görüşeceklerini söyledi. Barzani, bugün Bush ile yapacağı görüşmeye büyük önem verdiğini belirterek, "Irak ve özelde ’federal Kürdistan’a ilişkin görüş alışverişinde bulunacağız" dedi. 
     IKDP lideri Barzani, "Bir Kürt ilk kez resmi olarak ABD Başkanlık Sarayı’nda ağırlanacak. Bu, Kürtlerin yaşadığı sorunları ilk ağızdan dile getirme ve tüm dünyaya duyurma açısından önemli ve olumlu bir gelişmedir" diye konuştu. 
     
     ABD’DEN SONRA DA İNGİLTERE’YE RESMİ ZİYARET VAR 

     ABD ile ’Kürt hükümeti’ arasında heyetlerarası görüşmelerin yanı sıra ikili toplantıların da yapılacağını belirten Barzani, Bush ile yapılacak görüşmede Irak ve Kuzey Irak’ın geleceğine ilişkin konuların yanında, içte ve dışta gelişen olayların da ele alınacağını ilave etti. Heyetler arasında ekonomik alanda yapılacak yatırımların da görüşüleceğini dile getiren Barzani’nin heyetinde ’Kürt hükümeti başbakanı’ Neçirvan Barzani, Irak Başbakan Yardımcısı Berham Salih ve Fuad Hüseyin ile bir grup bakan ve parlamenter bulunuyor. 
     Barzani, ABD’nin ardından, İngiltere Başbakanı Tony Blair ile önümüzdeki günlerde bir araya gelmek için İngiltere’ye resmi ziyarette bulunacağını ekledi. 
     
</TEXT>
</DOC>
