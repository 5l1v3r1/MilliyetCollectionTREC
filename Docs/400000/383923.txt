<DOC>
<DOCNO> 383923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sonsiy28.html </URL>
<DATE> 2005/10/04/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Westmacott Hazmetme kapasitesi yeni bir koşul değil 
</HEADLINE>
<TEXT>

     İngiltere’nin Ankara Büyükelçisi Peter Westmacott, "AB’nin yeni üyeleri hazmetme kapasitesi" ifadesinin yeni olmadığını, bu ifadenin ilk kez 1993 yılında AB literatürüne dahil olduğunu belirterek, "Hazmetme kapasitesi yeni bir koşul değil" dedi. 
     NTV’de canlı yayında soruları yanıtlayan Büyükelçi Westmacott, AB’nin de kendi içinde yeni üyelere hazırlık yapması gerektiğine işaret etti ve AB kurumlarının işleyişlerinin aksamaması gerektiğini kaydetti. 
     Tarama sürecinin 20 ekimde başlamasının öngörüldüğünü ifade eden Büyükelçi Westmacott, bir soru üzerine müzakerelerin kendi dönem başkanlıkları sırasında başlamasından memnuniyet duyacaklarını söyledi. 
     Büyükelçi Westmacott, başka bir soru üzerine, müzakerelerin askıya alınmasını asla arzu etmediklerini belirtti ve "Hepimiz çok çalıştık ve bütün bunları elbette müzakerelerin askıya alınması için yapmadık" diye konuştu. 
     Uyum Protokolü’nün TBMM ve Avrupa Parlamentosu tarafından onaylanması ve uygulanması gerektiğini kaydeden Westmacott, ortaya çıkabilecek sorunların iyi niyetle ve çabayla ortadan kaldırılabileceğini söyledi. 
     Müzakerelerin başlamasını "yeni ve olumlu bir başlangıç" olarak niteleyen Büyükelçi Westmacott, "Zorluklar olacak, üstesinden gelmemiz gerekecek" diye konuştu. 
     Büyükelçi Westmacott, sürecin neden bu kadar zor olduğunun sorulması üzerine de, "Bazı üyeler için zorluklar vardı, hayat böyle ilerliyor, AB böyle işliyor, herkesin kendi öncelikleri var, çıkarları ve beklentileri var, umarız her şey daha kolay olur" dedi. 
     
</TEXT>
</DOC>
