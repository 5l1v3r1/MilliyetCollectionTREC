<DOC>
<DOCNO> 378404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sonspo07.html </URL>
<DATE> 2005/09/14/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Çalımbay'dan Malmö'ye tuzak... 
</HEADLINE>
<TEXT>

     Malmö’nün maç kasetlerini ezberleyen Çalımbay taktiği belirledi Orta sahada sürekli tam pres. Kilit isimler Kleberson, A.Hassan ve Tümer. 
     
     Savunma kalabalık 

     Beşiktaş teknik heyeti yarın İnönü’de oynayacağı Malmö maçının taktiğini belirledi. Yardımcı antrenör Zeki Önatlı’nın iki kez takip ettiği İsveç ekibinin ayrıca maç kasetlerini de izleyen teknik direktör Rıza Çalımbay, buna göre oyun planını kurdu. Savunmayı kalabalık ama daha öne kuracak olan Siyah-Beyazlılar, Malmö’nün kanatlardan yaptığı tehlikeli atakları kesmek için oyunu orta sahaya yığacak. 
     
     Malmö’nün artısı 

     Bu bölgede görev alan oyunculardan her alanda pres yapıp rakibe oyun kurma şansı vermemesini isteyen tecrübeli teknik adam, son uyarıları bugünkü idmanda yapacak. Ayrıca rakipten topun kazanıldığı an, doldur boşalt ile değil paslaşarak ve garanti oynayarak direkt kaleye gidilmesini isteyen Çalımbay’ın çekindiği nokta, Malmö’nün fizik kapasitesinin yüksek oluşu. Ancak genç hoca bunun da çaresini buldu. 
     
     Bugün çözülecek 

     Çalımbay rakibin bu özelliğinin önüne, teknik kapasitesi yüksek öğrencileriyle geçecek. Yarınki zorlu mücadelede Beşiktaş için kilit isimleri Kleberson, Ahmed Hassan ve Tümer olarak belirleyen Rıza hoca, oyunun sıkışması halinde Sergen’i de sahaya sürmeyi planlıyor. Atom Karınca, bugün yapılacak antrenmanda da maç taktiği üzerinde duracak. 
     
     Çalımbay konuşuyor 

     Çaykur Rize yenilgisinden sonra, Oyuncularımın aklı sadece Fenerbahçe maçındaydı. Konsantrasyon bozukluğu vardı'' diyen Rıza Çalımbay, bugün de Malmö sınavıyla ilgili bir basın toplantısı gerçekleştirecek. Nevzat Demir Tesisleri’ndeki toplantı saat 16 00’da başlayacak. Bu arada Malmö Teknik Direktörü Tom Prahl ise bugün saat 19 00’da medyanın sorularını yanıtlayacak. 

     
</TEXT>
</DOC>
