<DOC>
<DOCNO> 398724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sonspo27.html </URL>
<DATE> 2005/11/28/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Beşiktaş, Zenit maçı için 2 grup halinde çalıştı 
</HEADLINE>
<TEXT>

     Beşiktaş, Rusya'nın Zenit St. Petersburg takımıyla oynayacağı UEFA Kupası H Grubu maçının hazırlıklarını, akşam yaptığı antrenmanla sürdürdü. 
     Teknik direktör Jean Tigana yönetiminde, BJK Nevzat Demir Tesisleri'nde yapılan antrenmanda, siyah-beyazlı futbolcular 2 grup halinde çalıştı. Sivasspor maçında ilk 11'de forma giyen oyuncular, kondisyon ve pas çalışmasının ardından tesislerde ağırlık çalışırken, diğerleri dar alanda çift kale maç ve kanatlardan yapılan ortalarla gol çalışması yaptı. 
     Sol arka adalesinde ödem olan Tümer ile sakatlıkları süren Tayfur ve Ahmet Dursun antrenmana katılmazken, sakatlıkları süren Kleberson, Pancu, Youla ve Gökhan takımdan ayrı çalıştı. 
     Kulüp doktoru Ayhan Optur, Kleberson'un, Zenit St. Petersburg maçında forma giyip giyemeyeceğinin yarın yapılacak kontrolden sonra netlik kazanacağını, Tümer'in durumunun ise çarşamba günü belli olacağını söyledi. 
     Bu arada, antrenmanda sağ ayağına darbe alan genç oyuncu Nail, çalışmayı yarıda bıraktı. 
     Siyah-beyazlılar, yarından itibaren basına kapalı yapacakları antrenmanlarla Zenit St. Petersburg maçının hazırlıklarını sürdürecek. 
     Teknik direktör Tigana'nın, Zenit St. Petersburg maçıyla ilgili basın toplantısını 30 Kasım Çarşamba günü BJK Nevzat Demir Tesisleri'nde yapacağı bildirildi. 
     
</TEXT>
</DOC>
