<DOC>
<DOCNO> 381626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sonspo10.html </URL>
<DATE> 2005/09/26/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Fenerbahçe'nin rakipleri kazandı... 
</HEADLINE>
<TEXT>

     Fenerbahçe'nin Şampiyonlar Ligi'ndeki rakipleri PSV, Schalke ve Milan rakiplerini 2-0 yenerek haftayı galibiyetlerle kapattı. 
     
     PSV de galip, Schalke de 

     Sarı - Lacivertliler’in çarşamba günü Şükrü Saracoğlu’nda ağırlayacağı PSV Eindhoven, sahasında konuk ettiği Roosendal’ı 8. dakikada Simons ve 47. dakikada Farfan’ın golleriyle mağlup etti. Hollanda ekibi, 6’da 6 yaparak maç fazlasıyla ülke liginde liderliğe yükseldi. 
     Hamit Altıntop’un 1 dakika forma giydiği maçta ise Schalke, Hannover’i sahasında Lincoln ve Kuranyi’nin golleriyle zorlanmadan geçti. 
     
     Milan, ligde rahat kazandı 

     Serie A'nın beşinci haftasında Milan, lig sonuncusu puansız Treviso'yu deplasmanda 44'te Shevchenko ve 73'te Gilardino'nun golleriyle 2-0 yendi ve puanını 10'a yükselterek dördüncü sıraya yerleşti. 
     Palermo ise 2-0 öne geçtiği Lazio deplasmanında 4-2 mağlup oldu. 
     
     Serie A'da alınan diğer sonuçlar şöyle 

     Siena-Messina 4-2. 
     Sampdoria-Chievo 2-1. 
     Livorno-Ascoli 2-0. 
     Empoli- Lecce 1-0. 
     Cagliari-Roma 0-0. 
     
     Yıldıraylı Hertha, Alpay'ın takımını devirdi 

     Bundesliga'da ise Yıldıray Baştürk'lü Hertha Berlin, Alpay Özalan'ın ekibi Köln'ü deplasmanda 1-0 mağlup etmeyi başardı. Alpay maçta forma giymezken, Yıldıray karşılaşmaya ilk 11'de çıktı. Halil Altıntop'un 90 dakika oynadığı maçta ise Kaiserslautern, deplasmanda Stuttgart'a tek golle teslim oldu. 
     
</TEXT>
</DOC>
