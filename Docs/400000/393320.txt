<DOC>
<DOCNO> 393320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sondun21.html </URL>
<DATE> 2005/11/09/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Kuzey Irak'ta benzin sıkıntısı sürüyor 
</HEADLINE>
<TEXT>

     CAN HASASU Erbil DHA 

      IRAK’ın kuzeyindeki Dohuk, Erbil ve Süleymaniye kentlerinde geçen ay başlayan benzin sıkıntısı devam ederken, Kürt yetkililer Türkiye’nin kasıtlı olarak tankerlerin geçişini yavaşlattığını iddia etti. 
     Konuyla ilgili olarak DHA’ya konuşan Erbil Valisi Nevzat Hadi, "Yakıt sıkıntısı 5 Ekim’de başladı. O zamanlar Türk yetkililerin, yaşanan aksaklıklarla ilgili olarak Habur sınır kapısındaki tamir çalışmaları ve bilgisayar sistemlerinde bir takım arızaların olması gibi gerekçeleri vardı. İki tarafın uzmanları arasında yapılan toplantılarda anlaşıldı ki tankerlerin geçişini engelleyecek herhangi bir teknik engel kalmamıştır" diyerek, Kürt bölgesinde yaşanan yakıt sıkıntısından Türkiye’nin sorumlu olduğunu öne sürdü. 
     Vali, tanker geçişlerinin azalmasının her iki tarafın da menfaatlerine ters olduğunu kabul ederek durumu ’siyasi bir tutum’ olarak yorumladı. Nevzat Hadi, "Sıkıntının atlatılması için gerekli yakıtın geçmesine izin verilmemesine mantıklı bir gerekçe göremiyoruz. Bu durumdan ne biz Iraklıların, ne de Türk tarafının ve şirketlerinin bir çıkarı vardır. Her iki taraf da zarar görüyor. Dolayısıyla biz bu durumu siyasi bir tutum olarak değerlendiriyoruz" ifadelerini kullandı. 
     Erbil Valisi Hadi, 5 Kasım tarihinde kente 42’si gaz, 35’i mazot ve 2’si benzin olmak üzere 79 tankerin girdiğini belirterek, benzin miktarının azlığına dikkat çekti. Ancak uzmanlar benzer sıkıntıların, Irak’ın diğer kentlerinde de yaşandığını hatırlatarak, kaçak yakıt ticaretinin bu duruma yol açan en önemli etkenlerden biri olduğunu belirtiyor. Zira Erbil gibi diğer tüm Kürt kentlerinde yol kenarında varillerle kaçak yakıt satılıyor ve yerel polis güçleri bunu engellemiyor. 
     
</TEXT>
</DOC>
