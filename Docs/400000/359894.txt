<DOC>
<DOCNO> 359894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/son/sontur10.html </URL>
<DATE> 2005/07/10/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
"Caz vapuru" ile Ada keyfi... 
</HEADLINE>
<TEXT>

     12. Uluslararası İstanbul Caz Festivali çerçevesinde caz severler, Kabataş-Büyükada arasında caz müziği eşliğinde boğaz keyfi yaşadılar. 
     Festival kapsamında İstanbullu caz severlere keyifli bir gün yaşatmayı amaçlayan İstanbul Deniz Otobüsleri A.Ş'ye ait ''Prof. Dr. Aykut Barka'' isimli ''Caz Vapuru'', yaklaşık bin caz severle Kabataş Vapur İskelesi'nden hareket etti. 
     Caz Vapuru'nun Kabataş-Kadıköy-Büyükada'ya kadar uzanan 5 saatlik gezisinde, New Orleanslı The New Wave Brass Band ve Türk usta müzisyenlerden oluşan Brass Latin'in neşeli müziklerinin yanı sıra Festival DJ'leri tarafından seçilen caz klasikleri ve funk parçaları çalacak. 
     Vapurun hareketinden önce iskelede Brass Latin grubu tarafından dinleyicilere mini bir konser verildi. 
     Vapurda caz severlere simit ikram edilirken, ünlü caz sanatçılarının CD'leri de satışa sunuldu. 
     
</TEXT>
</DOC>
