<DOC>
<DOCNO> 362306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/yasam/yas03.html </URL>
<DATE> 2005/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Beach Club'da kanlı yer kavgası 
</HEADLINE>
<TEXT>


Nana Beach Club'da yer kavgasından kan döküldü. Yana kaymayı kabul etmeyen genç, bıçaklandı 

YAŞAR ANTER DHA 

Arkadaşlarıyla Göltürkbükü'ne tatile gelen Galatasaray Lisesi mezunu Mustafa Ertuğrul Değer 18 , Nana Beach Club'a gitti. İskelede bulunan Değer'le kız arkadaşlarının yanına, bir süre sonra Serkan Kırkız 29 ve arkadaşı Engin Kazdal 26 geldi. İddiaya göre, Kırkız ve Kazdal'ın, "Biraz ileriye gidin. Biz de yatacağız" diyerek havlularını koymak istemesi üzerine, Değer'le aralarında tartışma çıktı. 

200 kişi seyretti 
Değer'in "Burası çok sıkışık. Daha geniş yere gidin. Niye rahatsız ediyorsunuz " sözlerine rağmen Kazdal ve Kırkız havlularını yere koyup uzandı. Devam eden sözlü tartışma, 200 kişi bulunan iskelede yumruklaşmaya dönüştü. Görgü tanıklarının ifadesine göre Kazdal'ın Değer'i tuttuğu, Kırgız'ın da yerdeki meyve bıçağını alarak Değer'in göğsüne sapladığı belirtildi. İki saldırgan daha sonra, ağır yaralanan Değer'i denize attı. 
Olayın ardından, herkesin gözü önünde otomobile binerek kaçan Kırkız ve Kazdal'ı jandarma yakaladı. İstanbul'da maden ocağı işlettiği belirtilen Kırgız ve yanında çalışan Kazdal gözaltına alındı. 
Mustafa Ertuğrul Değer kaldırıldığı Özel Bodrum Hastanesi'nde yoğun bakımdan çıkarılarak özel odaya alındı. Değer'in durumunun iyiye gittiği belirtildi. Bu arada bıçaklanan Değer'in, organize çete lideri olduğu iddiasıyla tutuklanan Sedat Peker'in adamlarından olduğu da öne sürüldü. 


</TEXT>
</DOC>
