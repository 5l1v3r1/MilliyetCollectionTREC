<DOC>
<DOCNO> 375352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/son/sondun43.html </URL>
<DATE> 2005/09/03/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Katrina kasırgası sonrası ölenlerin kimlik belirleme çalışmaları başladı 
</HEADLINE>
<TEXT>

     ABD’nin güneyini vuran Katrina kasırgası, Amerikan Başkanı George W. Bush ile Çin Devlet Başkanı Hu Jintao arasında Çarşamba günü Washington’da yapılacak görüşmeyi erteletti. 
     Beyaz Saray’dan yapılan açıklamada, iki ülkenin devlet başkanlarının şu anki koşullardan ötürü görüşmeyi ertelemeyi ve görüşmeyi her iki taraf için uygun bir zamanda yapmayı kararlaştırdıkları belirtildi. 
     Beyaz Saray Sözcüsü Scott McClellan, ayrıca Başkan Bush’un Pazartesi yeniden afet bölgesine gideceğini bildirdi. 
     Bush’un Louisiana ve Mississippi eyaletlerini ziyaret edeceği belirtildi. 
     
     KİMLİK BELİRLEME İŞLEMİ BAŞLADI 
     Bu arada, Louisiana’daki yardım ekipleri bir morg açtılar kurbanların kimliklerini belirlemeye başladılar. 
     Federal Acil Yardım Dairesi FEMA Başkanı Michael Brown, buldukları cesetlerin kimliklerini belirlemeye çalıştıklarını belirtirken, şu anda ölü sayısı vermenin olanaksız olduğunu söyledi. 
     Brown ayrıca, New Orleans kentindeki yağmacıları da uyararak, karşılarında kendilerini vurabilecek eğitimli askerlerle karşı karşıya bulunduklarını bildirdi. 
     Amerikan Kızılhaç teşkilatı da, felaketten kurtulanların yakınlarının hayatta olup olmadıklarını öğrenebilmeleri için bir internet sitesi ve ücretsiz telefon hattı açtı. 
     Afet nedeniyle tahliye edilenlerin "www.familylinks.icrc.org katrina locate fre." adresine kayıt olabilecekleri, internete girme olanağı bulamayanların da, ABD içinde 1-877-LOVED-1S numaralı telefonu kullanabilecekleri belirtildi. 
     
     YARDIM ÇABALARI 
     ABD’deki kasırga felaketinin ardından yardım etmek isteyen ülkelerin sayısı da giderek artıyor. 
     Katar ABD’ye 100 milyon dolar yardım yapma kararı alırken, Çin de Amerikalı afetzedeler için 5 milyon dolar göndereceğini açıkladı. 
     
     MOORE’DAN BUSH’A AÇIK MEKTUP 
     Öte yandan, Irak savaşının keskin muhalifi ve "Fahrenheit 9 11" filminin yapımcısı Michael Moore, Başkan Bush’a açık mektup göndererek, afetzedelere yardım götürülememesinden ötürü Başkan’ı ağır şekilde eleştirdi. 
     Mektubunda, "Sayın Bay Bush, tüm helikopterlerimizin nerede olduğuna dair bir fikriniz var mı " diyen Moore, ulusal muhafızların, askeri araçların ve helikopterlerin Irak’ta olmasından dolayı Katrina afetzedelerine yardım ulaştırılamadığını belirtti. 
     
</TEXT>
</DOC>
