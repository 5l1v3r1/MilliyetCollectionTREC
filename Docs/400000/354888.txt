<DOC>
<DOCNO> 354888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sontur64.html </URL>
<DATE> 2005/06/23/ </DATE>
<TIME> 21.15 </TIME>
<AUTHOR>  </AUTHOR>
<HEADLINE>
Ruhsat alamayan büfeci, belediye binasını bastı... 
</HEADLINE>
<TEXT>

     Balıkesir’in Burhaniye İlçesi’ne bağlı Pelitköy Beldesi’nde sahildeki evini büfeye dönüştürme talebiyle başvurduğu belediyeden olumsuz yanıt aldığını iddia eden kişi belediye binasını bastı. 
     Alınan bilgiye göre, B.U, Pelitköy sahilindeki evini büfeye çevirmek için bir süre önce ruhsat almak talebiyle Pelitköy Belediyesi’ne başvurdu. 
     Başvurusuna "olumsuz" yanıt aldığı öğrenilen B.U, belediyeye giderek, Pelitköy Belediye Başkan Vekili İsmail Özkan’la görüştü. 
     Görüşmede yeniden ’olumsuz’ cevap alan B.U, Özkan ile birlikte o sırada odada bulunan belediye çalışanı Taner Acar’ı rehin aldı. 
     B.U, olay yerine gelen Burhaniye Kaymakamı Şahin Tütüncü ve Jandarma Komutanı Yüzbaşı Mustafa Çelik ile yaptığı görüşmelerin ardından rehineleri serbest bıraktı. 
     Elinde silah olduğu öne sürülen B.U, belediye hoparlöründen küfrederek, "En büyük başkan benim" şeklinde bağırdı. Burhaniye Kaymakamı Tütüncü ve Jandarma Komutanı Çelik, B.U’yu eylemine son vermek için ikna çalışması yapıyor. 
     Bu arada, Burhaniye Kaymakamı Şahin Tütüncü’nün Balıkesir Valisi Atıl Üzelgün’ü arayarak, takviye güç istediği öğrenildi. 
     
</TEXT>
</DOC>
