<DOC>
<DOCNO> 359399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sonspo16.html </URL>
<DATE> 2005/07/08/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Vestel Manisa Polonya Şampiyonu ile 1-1 berabere kaldı 
</HEADLINE>
<TEXT>

     Birinci Süper Lig'in yeni temsilcisi Vestel Manisaspor, Polonya Şampiyonu Legia Warschau ile yaptığı hazırlık maçında 1-1 berabere kaldı. 
     Avusturya'nın Graz kentinde yeni sezona hazırlanan siyah beyazlı ekip, güçlü rakibi karşısında 35. dakikada Karwan'ın golüyle 1-0 yenik duruma düştü. Vestel Manisaspor, golden bir dakika sonra Mehmet Akdemir ile eşitliği sağladı ve karşılaşma da bu skorla tamamlandı. 
     
     MEDUNA GÖZ DOLDURDU 
     Sparta Prag'dan transfer edelin ve önceki gün kampa katılan Meduna, karşılaşmanın son yarım saatinde forma giydi. Meduna'nın maçtaki performansı teknik heyeti sevindirdi. Maç sonrasında gazetecilere açıklama yapan Meduna, sözleşme imzalamadan önce Petr ile görüştüğünü ve bu futbolcunun olumlu sözleri üzerine sözleşme imzaladığını belirtti. 
     Transfer listesinde yer alan ve kampa katılan Nijeryalı Henry Makinwa ise mücadeleninin ikinci 45 dakikasında sahada kaldı. Gol bölgelerinde iki kez topla buluşan, topu iyi saklayan ve kolay adam eksilten bir yapısıyla Makinwa'ya teknik heyet olumlu sinyal verdi. 
     
     ERİŞ'TEN MAÇ YORUMU 
     Vestel Manisaspor Teknik Direktörü Levent Eriş, maç sonrasında gazetecilere yaptığı açıklamada, ilk hazırlık maçını güçlü bir rakibe karşı oynadıklarını ve takımının ortaya koyduğu mücadeleden oldukça memnun olduğunu söyledi. Sahanın her yerinde koşan, rakibin oyun kurmasına izin vermeyen ve golü düşünen pozisyonlar ürettiklerini kaydeden Eriş, ''Takıma yeni katılan oyuncularımız var. Biraz daha zamana ihtiyacımız var. Graz kampından sonra çok daha iyi bir takım olacağız'' dedi. 
     Eriş, takımının iyi mücadelesinden dolayı akşam antrenmanını iptal etti ve futbolcularla birlikte Viyana'ya gitti. 
     
</TEXT>
</DOC>
