<DOC>
<DOCNO> 377294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/son/sondun15.html </URL>
<DATE> 2005/09/10/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Diepgen AB, bünyesine yeni bir ülke almaya uygun değil... 
</HEADLINE>
<TEXT>

     Alman Hıristiyan Demokrat Parti CDU Berlin milletvekili adayı ve Berlin Eyaleti eski Başbakanı Eberhard Diepgen, AB'nin bünyesine yeni bir ülke almaya uygun olmadığını öne sürdü. 
     Diepgen, Türk Alman İşadamları Derneği'nde TDU yaptığı konuşmada, ''Konu Türkiye'nin AB'ye hazır olup olmaması değil. AB, bünyesine yeni bir ülke almaya uygun değil'' görüşünü savundu. 
     AB'nin doğuya doğru genişlemesi konusunda endişelerinin bulunduğunu belirten Diepgen, buna Bulgaristan ve Romanya'nın da dahil olduğunu söyledi. 
     Berlin başbakanı olduğu dönemde Türkiye ile özellikle de İstanbul'la çok iyi ilişkiler geliştirdiklerini kaydeden Diepgen, Türkiye'nin işbirliği için geniş imkanlar sunduğunu belirtti ve bu ilişkilerin artırılarak sürdürülmesini istedi. 
     Diepgen, ağır bürokrasi ve vergi yükü nedeniyle Almanya'da yeni işyerlerinin kurulamadığını kaydederek, bürokrasinin hızla azaltılması gerektiğini söyledi. 
     Diepgen'le birlikte TDU'ya gelen CDU Berlin milletvekili adayı Kurt Wansner ise 10 yıldır Friedrichsain Kreuzberg bölgesinden Berlin Eyalet Meclisi'nde milletvekilliği yaptığı belirterek, ''Bu bölgede yaşanan uyum sorunlarının bilincindeyim. Uyum ve işsizlik sorununun çözümü için çalışmalar yapmak gerekiyor'' dedi. 
     TDU Başkanı Sebahattin Kaya ise Diepgen'in Berlin Eyalet Başbakanlığı yaptığı dönemlerde hem TDU, hem de Türklerin sorunlarıyla yakından ilgilendiğini belirterek, bu ilginin federal düzeyde de devam etmesini arzuladıklarını söyledi. 
     
</TEXT>
</DOC>
