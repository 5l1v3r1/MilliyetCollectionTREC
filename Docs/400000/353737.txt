<DOC>
<DOCNO> 353737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sonspo20.html </URL>
<DATE> 2005/06/20/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Bursaspor transferde fırtına gibi 
</HEADLINE>
<TEXT>

     Bursaspor, iç ve dış transferde görüştüğü oyuncularla bir bir anlaşıyor. Yeşil-beyazlı yönetim, Rumen futbolcular Miu ve Frasineanu ile yeniden anlaşırken, Kocaelispor'dan da Mehmet Önür'ü transfer etti. 
     Vakıfköy Orhan Özselek Sosyal Tesisleri'ndeki görüşmelerde kulüp başkanı Levent Kızıl, teknik direktör Raşit Çetiner ve yöneticiler Mete Öz, Mustafa Yedikardeş, Mesut Mestan, Denetleme Kurulu üyesi Av.Osman Orhan ile Teknik Menajer Ahmet Suphi Evke hazır bulundu. 
     Bursaspor ile 1 yıllık sözleşmeleri daha bulunan Miu ve Frasineanu, parasal konuda gerçekleşen görüşmeye tercümanları Niyazi Yurtsever ile birlikte geldi. 
     Rumen futbolcular, görüşmenin ardından gazetecilere yaptıkları açıklamada, görüşmelerin olumlu geçtiğini belirterek, ''Bir yıl daha Bursa'dayız. Amacımız Bursaspor'u hak ettiği yere yükseltmek. Bunun için elimizden geleni yapacağız'' dediler. 
     Kocaelisporlu Mehmet Önür de yaklaşık 1 saat süren görüşmenin ardından Bursaspor ile 1 yıllığına anlaştığını açıkladı. 
     Görüşmelerin ardından bugün anlaşmaya varılan tüm futbolculara resmi sözleşme imzalattıran Bursaspor yönetiminin yarın gazeteciler için özel toplu imza töreni düzenleyeceği bildirildi. 
     
</TEXT>
</DOC>
