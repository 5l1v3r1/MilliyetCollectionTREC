<DOC>
<DOCNO> 371484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/son/sonspo15.html </URL>
<DATE> 2005/08/20/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Bakan Şahin Spor yoluyla tanıtımda Türkiye, dünyanın flaş ülkesidir 
</HEADLINE>
<TEXT>

     
     Bahri Okumuş Bildiriyor 


     Devlet Bakanı ve Başbakan Yardımcısı Mehmet Ali Şahin, Türkiye'nin spor yoluyla tanıtımda ''dünyanın flaş ülkesi'' olduğunu söyledi. 
     Mehmet Ali Şahin, düzenlediği basın toplantısında, İzmir'de yarın sona erecek 23. Dünya Üniversite Yaz Spor Oyunları'nın değerlendirmesini yaptı. 
     Bilgi birikimine hürmet ettiği bir spor yazarının ''UNIVERSIADE, rahmetli Ahmet Piriştina'nın İzmir ve Türkiye üzerine bıraktığı bir kamburdur'' biçimindeki değerlendirmesini okuduğunu ve ''çok müteessir olduğunu'' kaydeden Şahin, şöyle konuştu 
     ''Bunun herşeyden önce rahmetli Piriştina'nın hatırasına saygısızlık olduğu kanaatindeyim. Biz meseleye böyle bakmadık. Kazanım olduğunu düşündük ve merkezi hükümetle belediye, başarı için el ele verdik. İzmir ve Türkiye kaybetmedi, kazandı. Böyle büyük bir organizasyon düzenleme konusunda tecrübe ve güven kazandı. Türkler bir işe sarıldığında başarabilmek için her türlü birikime, bilgiye ve zekaya sahiptir. UNIVERSIADE bunu gösterdi.'' Şahin, organizasyona sahip çıktıkları için İzmirliler'e teşekkür ettiklerini, oyunlar sayesinde kente 40 yıl yetecek spor tesisleri kazandırıldığını bildirdi. 
     Bu tesislerin boş bırakılmaması ve her dalda başarılı sporcular yetiştirilmesi gerektiğini kaydeden Şahin, ''Eleman eksiği olduğu söylendi. 50 tane açıktan atama veriyoruz. Eylül ayındaki sınava yetişecek. Buralara spor yüksek okullarından mezun gençlerin yerleştirilmesini sağlayacağız'' dedi. 
     Şahin, ülkelerin oyunlara başarılı sporcularıyla katılmaya özen gösterdiğini, Uluslararası Üniversiteler Spor Federasyonu FISU yetkililerinin organizasyonu çok başarılı bulduklarını belirttiklerini vurguladı. 
     
     ''İZMİR VE İSTANBUL MARKA OLDU'' 
     Düzenlenen organizasyonlarla İzmir ve İstanbul'un ''spor yoluyla tanıtımda marka olma'' yolunda hızla ilerlediğini kaydeden Şahin, şöyle devam etti 
     ''Spor yoluyla tanıtımda Türkiye, dünyanın flaş ülkesidir. Şampiyonlar Ligi finali, UNIVERSIADE, Formula 1 gibi organizasyonlar bunu sağlamıştır. Türkiye bu tür organizasyonlara sıkça talip olmalıdır. İzmir, UNIVERSIADE ile marka olma yolunda önemli adım atmıştır. İstanbul zaten markaydı, şimdi daha da mesafe almıştır. Eğer marka olursanız, tanıtımda istikrar yakalanır.'' Şahin, oyunlarda bundan önceki oyunların toplamından çok daha fazla madalya kazanıldığını, tüm sporculara candan teşekkür ettiklerini belirterek, ''Takım sporlarında final beklediğimiz branşlar vardı. Başta futbol ve basketbolda final arzu ederdik. Acaba federasyonlar gereken önemi vermedi mi, biraz küçümsediler mi diye düşünüyorum'' dedi. 
     Futbol ve Basketbol Federasyonlarının özerk olduğunu hatırlatan Şahin, yasanın kendisine denetim ve gözetim hakkı tanıdığını, bu çerçevede bir değerlendirme yapacağını kaydetti. 
     Şahin, yasa dışı bahis oyunu konusundaki soruşturmayla yakından ilgilendiğini, federasyon yetkilileriyle bir toplantı yapabileceğini sözlerine ekledi. 
     
</TEXT>
</DOC>
