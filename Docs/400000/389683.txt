<DOC>
<DOCNO> 389683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/siyaset/siy01.html </URL>
<DATE> 2005/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
DTP eşbaşkanlıkla başladı 
</HEADLINE>
<TEXT>


Almanya'daki Yeşiller Partisi'ni örnek alan Demokratik Toplum Partisi'nin toplantısında, eski DEP lideri Türk ile Apo'nun avukatı Tuğluk eşbaşkan seçildi. Siyasi yasaklı DEP'liler de parti yönetimine girdi 

NAMIK DURUKAN Ankara 


DEHAP'ın yerine kurulan Demokratik Toplum Partisi'nde DTP eşbaşkanlığa DEP'in eski Genel Başkanı Ahmet Türk ve Abdullah Öcalan'ın avukatı Aysel Tuğluk getirildi. Grupların mücadelesine sahne olan kuruluş toplantısında siyasi yasaklı olan DEP'li Leyla Zana, Orhan Doğan ve Hatip Dicle kurucu üyeliğe, Selim Sadak ise 60 kişilik geçici yönetim kurulu üyeliğine seçildi. 
DTP'nin 2 gün süren kuruluş toplantısı dün yapılan başkanlık ve yönetim kurulu seçimleriyle sona erdi. Parti çalışmalarını kongreye kadar sürdürecek olan yönetim kurulu seçiminde çarşaf liste uygulaması yapıldı. 
Türkiye'de ilk kez uygulanan ve Almanya'daki Yeşiller Partisi'nden örnek alınan eşbaşkanlık sisteminin uygulandığı toplantıda, Ahmet Türk ve Aysel Tuğluk 420 delegeden 403'ünün oyunu alarak eşbaşkan oldu. 
Çeşitli nedenlerle hareketten ayrıldıktan sonra geri dönmeye ikna edilen "küskünler grubu"nda yer alan eski DEP milletvekilleri Sedat Yurttaş, Sırrı Sakık, Öcalan'ın avukatlarından Hasip Kaplan ve eski Diyarbakır Barosu Başkanı Mustafa Özer de yönetim kuruluna girmeyi başardı. 

Yüzde 40 kadın 
Yönetim kurulunun yüzde 40'ı da konulan kota nedeniyle kadınlardan oluştu. DTH'nin koordinasyon kurulu üyeliği çalışmasında yer alan Zana, Doğan, Dicle de siyasi yasaklı olmalarına rağmen kurucu üyeler arasında yer aldı. 


Kardeş Öcalan da toplantıya katıldı 


Öcalan'ın kardeşi Mehmet Öcalan da, DTP'nin toplantısına katıldı. Arkadaşımız Namık Durukan'ın sorularını yanıtlayan Öcalan, "Eski HADEP'li Mehmet Fidan'ı iyi tanıyorum. DTH'ye katılması için tehdit edildiği iddialarını kabul etmiyorum. Öldürülmesine karşıyım" dedi. 


</TEXT>
</DOC>
