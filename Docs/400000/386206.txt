<DOC>
<DOCNO> 386206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/dunya/dun01.html </URL>
<DATE> 2005/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Sünniler için bir referandum daha yapılacak 
</HEADLINE>
<TEXT>


DIŞ HABERLER SERVİSİ 


Iraklı siyasi liderler, Sünnilerin cumartesi günü referanduma sunulacak yeni anayasaya itirazlarını gidermek için, aralık ayında yapılacak genel seçimlerin ardından anayasada değişiklik yapılabilmesi konusunda önceki gece anlaşmaya vardı. Anlaşma, dün gece de meclis tarafından onaylandı. 
Irak'taki siyasi partiler ile birlikte ABD'nin Bağdat Büyükelçiliği yetkilileri, İngiliz diplomatlar ve BM temsilcilerinin de katıldığı önceki gece görüşmelerinde varılan anlaşmaya göre, anayasa taslağı referandumda kabul edilirse, 15 Aralık'ta yapılacak seçimlerle oluşacak yeni mecliste bir anayasa komisyonu kurulacak. Komisyon 4 ay içinde anayasal değişiklik önergesi hazırlayacak, öneriler tekrar referanduma sunulacak. 
Görüşmelerden sonra bir açıklama yapan Irak'ın en büyük Sünni partisi Irak İslami Partisi'nin Sözcüsü Ayad Samarrayi, "Anlaşmaya varıldı. Referandumda "evet" oyu verilmesi için çağrıda bulunuyoruz" dedi. Samarrayi, diğer Sünni siyasi ve dini grupların da referandumda "evet" oyu kullanılması çağrısı yaptıklarını belirtti. 

Talabani Tarihi gün 
Irak Devlet Başkanı Celal Talabani de, "Bu tarihi günde Irak halkına iyi haberlerim var. Anayasa taslağında değişikliğe gidilmesi için anlaşmaya varıldı. Sünnilerin tüm talep ve önerilerine yanıt verdik, artık referandumu boykot etmek için gerekçeleri kalmadı" diye konuştu. 
Ancak Sünni Ulusal Diyalog Konseyi Sözcüsü Salah Mutlak, "Anlaşmayı kabul etmedim. Yeterli değil. Pratik olarak hiçbir şey getirmiyor" şeklinde konuştu. Önde gelen Sünni örgütlerinden Ulema Ş rası da, "işgal altında" hiçbir siyasi sürece katılmayacağını bildirdi. 


</TEXT>
</DOC>
