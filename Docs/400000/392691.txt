<DOC>
<DOCNO> 392691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/yasam/yas02.html </URL>
<DATE> 2005/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ailesi onu cenazede de yalnız bıraktı 
</HEADLINE>
<TEXT>


Tecavüz sonucu dünyaya geldi Olgun... 3 aylıkken yuvaya bırakıldı, 13 aylıkken öldü. Ve son yolculuğunda ailesi yoktu 

LEVENT AKPINAR Erzurum DHA 

Zübeyde Hanım Çocuk Yuvası'nda geçirdiği rahatsızlık sonucu yaşamını yitiren 13 aylık Olgun Akdeniz, ailesi son yolculuğunda da yalnız bırakınca, bürokratların katıldığı cenaze namazının ardından toprağa verildi. 
Ramazan Bayramı'nın ilk günü rahatsızlanınca Atatürk Üniversitesi Tıp Fakültesi'ne götürülen Olgun'un muayene ve tetkiklerinde, hastanede yatmasına gerek görülmedi. Yuvaya geri gönderilen Olgun cuma günü yaşamını yitirdi. Zatürree başlangıcı olduğu belirtilen Olgun'un kesin ölüm nedeni, İstanbul Adli Tıp Kurumu'nun raporunda ortaya çıkacak. 

Bayramda bekledi 
Olgun'un bayram boyunca morgda bekletilen cenazesi dün Erzurum Valiliği görevlilerince teslim alındı. Abdurrahman Gazi Mezarlığı'ndaki kılınan cenaze namazına Vali Yardımcısı Kasım Yekeler, Sosyal Hizmetler İl Müdürü Kamil Kılıç, yuva müdürleri ile belediye görevlileri katıldı. 

Gerekçeleri 'utanç' 
İddiaya göre, Olgun'un annesi Saniye Akdeniz eniştesi Adem Kardeş'in tecavüzü sonucu hamile kaldı. Dünyaya gelen bebek, Osman ve Saniye Akdeniz adlarına nüfusa kaydettirildi. Olgun, 3 aylıkken Erzurum Zübeyde Hanım Çocuk Yuvası'na teslim edildi. 
Akdeniz ailesinin fertleri, duydukları utanç nedeniyle Olgun'un cenazesini alamadıklarını savundu. Aile içi tecavüz sonucu dünyaya gelen Olgun'u kabullenemediklerini, cenazesini de köye getirme cesaretini kendilerinde bulamadıklarını belirten aile fertleri, ölümüyle ilgili şik yetçi olmayacaklarını söylediler. 




</TEXT>
</DOC>
