<DOC>
<DOCNO> 382591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sonsiy04.html </URL>
<DATE> 2005/09/29/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
DHT, Celal Doğan için 4 Ekim'de karar verecek 
</HEADLINE>
<TEXT>

     DEP eski milletvekilleriyle DEHAP’lıların çalışmalarını yürüttüğü Demokratik Toplum Hareketi’nin DTH 
     Kurucular Kurulu, 3 Ekim’den bir gün sonra toplanarak Gaziantep eski Büyükşehir Belediye Başkanı Celal Doğan’ın liderliğindeki yeni oluşumla birlik konusunda karar verecek. 
     Celal Doğan geçtiğimiz haftalarda DTH adına eski milletvekilleri Orhan Doğan, Hatip Dicle, Leyla Zana ve Selim Sadak’la ortak partileşme konusunda görüşmeler yapmıştı. DTH, bu görüşmelerin değerlendirilerek iki oluşum arasında birlik konusunda karara varacak. DTH Kurucular Kurulu’nun Celal Doğan oluşumu ile ortak partileşme konusunda karar vereceği toplantı AB ile müzakerelerin başlayacağı tarih olan 3 Ekim’in bir gün sonrasında Ankara’da yapılacak. 
     Celal Doğan’ın daha önceki toplantılarda birlik için koşullarını iletmesinin ardından yapılacak değerlendirme sonucu birlik kararı alınırsa çok kısa bir sürede yeni parti resmen kurulacak. Birlik kararı çıkması halinde kurulacak yeni partinin genel başkanının da çok büyük olasılıkla Celal Doğan olması bekleniyor. Böylesi ortak bir partinin kurulması durumunda CHP’den kopan Zülfü Livaneli ile birlikte CHP’den başka bazı milletvekilleriyle de katılımlar için görüşmeler yapılabileceği, partinin Meclis aritmetiğini de etkileyebileceği belirtiliyor. 
     Karar toplantısı öncesinde tüm inisiyatifin Celal Doğan’a bırakılacağı eleştirisiyle DEHAP içinde böyle bir birlikteliğe olumsuz yaklaşan gruplar bulunuyor. 
     
</TEXT>
</DOC>
