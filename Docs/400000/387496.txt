<DOC>
<DOCNO> 387496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/guncel/gun02.html </URL>
<DATE> 2005/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Vetolu düzenleme yeniden geliyor 
</HEADLINE>
<TEXT>


Sezer'in geri gönderdiği 'dar gelirlilere özel okul' yolunu açan düzenlemenin benzeri, Özel Öğretim Kurumları Kanunu Tasarısı'na sokuldu 

ANKARA Milliyet 

Cumhurbaşkanı Ahmet Necdet Sezer'in "laikliği zedeleyeceği" gerekçesiyle 2003'te veto ettiği 10 bin yoksul öğrencinin devlet bütçesiyle özel okullarda okutulmasına ilişkin düzenlemenin bir benzeri, kökten değiştirilen 625 sayılı Özel Öğretim Kurumları Kanunu Tasarısı'na konuldu. Tasarı yasalaşırsa, devlet, dar gelirli ailelerin merkezi sınavla belirlenecek çocuklarını, kolejlerde burslu okutacak. 

Valilik izni 
Bakanlar Kurulu'nun dünkü toplantısının da ana gündemini oluşturan tasarıyla yapılan düzenlemeler şöyle 
Özel okullar dışındaki özel eğitim kurumlarının açılış izinleri MEB'den alınarak valiliklere verilecek. Böylece Kürtçe kursu ve dershanelerin açılışları kolaylaşacak. Özel eğitim kurumlarının açılışlarında aranan en az ödenmiş sermaye ve mal teminat şartları kaldırılacak.Özel eğitim kurumlarında çalışan öğretmenlerin sendika kuramayacakları veya üye olamayacaklarıyla ilgili hüküm yürürlükten kaldırılacak. Bu öğretmenler toplusözleşme ve grev hakkına sahip olacak.Özel eğitim kurumlarının reklam ve ilan verebilmesi için valilik izni kaldırılacak. Mevcut düzenlemede reklam ve ilanın tanıtıcı mahiyette olduğuna valilikler karar veriyor. 

Özel okul bursu 
Devlet, özel okullarda ücretlerin yarısını ödeyerek burslu öğrenci okutacak. Öğrenciler Ortaöğretim Kurumları Öğrenci Seçme Sınavı'yla belirlenecek. Öğrenci formdaki burslu bölümünü işaretleyecek. Velilerden gelir beyanı istenecek. Öğrenciler için MEB bütçesinde ödenek oluşturulacak. Buna göre, maddi olanaktan yoksun başarılı öğrenciler hizmet satın alınması yoluyla özel okullarda okutulacak. Özel okulların su, doğalgaz ve elektrik ücretleri, resmi okullara uygulanan tarife üzerinden alınacak. Özel okullar, devlet okullarından 4 kat fazla ücret ödüyor.Çocuklarını özel okullara gönderen, Emekli Sandığı, Bağ-Kur ve SSK'ya bağlı olanların ödedikleri öğretim ücretinin tamamı gelir vergisinden düşülecek.Velilere, öğrencilerin öğrenim süresi kadar devlet tarafından düşük faizli, uzun vadeli kredi verilmesi imk nı getirilecek. Bu kredi mevcut uygulamada sadece yükseköğrenim için veriliyordu. Özel öğretim kurumlarında ücretsiz eğitim görecek öğrenci sayısı yüzde 2'den yüzde 3'e, bu okullarda okuyacak yabancı uyruklu öğrenci oranı yüzde 20'den yüzde 30'a çıkarılacak. 

Erdoğan'dan vergi talimatı 

Bakanlar Kurulu'nun dünkü toplantısında, daha önce Milli Eğitim Bakanı Hüseyin Çelik'le Maliye Bakanı Kemal Unakıtan arasında tartışmaya yol açan özel okullara "vergi indirimi" de gündeme geldi. Erdoğan'ın, "17 trilyon vergi alıyoruz, çok düşük. Özel okullar yüzde 50 kapasiteyle çalışıyor. Yüzde 100 kapasiteyle çalıştıklarında devletin sırtından 100 milyon dolar gitmiş olacak. Bir çalışma yapın" diye konuştu. 


</TEXT>
</DOC>
