<DOC>
<DOCNO> 350549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/siyaset/siy02.html </URL>
<DATE> 2005/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'den 'Avcı' tepkisi 
</HEADLINE>
<TEXT>


CHP Grup Başkan Vekili Koç, "AKP, kendi yolsuzluklarının deşifresini engellemek istiyor" derken, Genel Başkan Yardımcısı Öymen, 'hükümetin yolsuzlukla mücadelede samimi olmadığını' söyledi 

Ezelhan Üstünkaya - Ankara 


Dikkat çekici bir dizi atama kararıyla Kaçakçılık ve Organize Suçlarla Mücadele Daire Başkanlığı KOM görevinden alınan ve geri dönüş yolu kapatılan Hanefi Avcı konusundaki gelişmeleri izleyen CHP, tepkisini ortaya koydu. Avcı'nın AKP'yi sarsan enerji operasyonuyla bağlantılı olarak görevden alındığı, bu işlemde bazı bakan yakınlarının etkili olduğu yolundaki iddiaların yoğunlaşmasına dikkat çeken CHP temsilcilerinin görüşleri şöyle 
CHP Grup Başkan Vekili Haluk Koç Hükümet kendi yaptığı yolsuzlukları sumen altı etmek için kadrolaşmaya gidiyor. Enerji Bakanı'nın kendini savunmak için sergilediği beceriksizlik ortada. AKP, kendi yolsuzluklarının deşifre edilmesini önlemek için kritik noktalarda kadrolaşmaya gidiyor. 
CHP Genel Başkan Yardımcısı Onur Öymen Hükümetin kadrolaşma politikası rahatsız edici düzeyde. Yeteneklere öncelik vermiyor. Hükümet, iktidara yakın bürokratlarla çalışıyor. AB sürecinde İçişleri Bakanlığı dahil en başarılı bürokratlarla, siyasi düşünce gözetmeden çalışılması gerekir. Hükümetin, kendisine yakın bürokratlarla çalışmak istemesi, kaliteyi düşürüyor. AB standartlarını böyle yakalamak mümkün değil. Hükümet yolsuzluklarla mücadelede gerekli dikkat ve özeni göstermiyor. Dokunulmazlıklar kaldırılmadan hükümetin yolsuzlukların üzerine gitmede samimi olduğunu söylemek mümkün değil. Bu gelişme rejimi tehlikeye sokar. 

Keyfi kadrolaşmaya doğru 
CHP Genel Başkan Yardımcısı Mustafa Özyürek AKP, tehlikeli kadrolaşma içinde. Vücut dilinden anlamayan bürokratları tasfiye ediyor. Avcı da özellikleri olan, dürüst bir polis şefi. AKP'nin, yolsuzluklar arttıkça, yolsuzlukların üzerine giden polis şeflerini tasfiye ettiğini biliyoruz. Dürüst bürokratlara sahip çıkmak gerekirken, görevden uzaklaştırılıyorlar. Böylece keyfi kadrolaşmanın önü açılıyor. 
CHP Konya Milletvekili Atilla Kart Olaya sadece Hanefi Avcı olayı olarak bakmak yeterli değil. Bu hükümetin temel açmazlarından biri emniyet, MİT yapılanmasında partizanca kadrolaşmayı sağlamak. Her sistemde hukuka aykırı yapılanmalar olur, önemli olan siyasi iradenin bu yöndeki uyarılar üzerine ne yaptığıdır. 2003 ve 2005 emniyet terfi listesine bakıldığında, kıdem ve liyakatın göz ardı edildiği, devletin resmi kayıtlarının yok sayıldığı anlayış görüyoruz. Emniyet yapılanması içinde kıdem ve liyakat pervasızca yok ediliyor. Hükümet, bilinçli şekilde, keyfi, otoriter yönetimin temellerini ustalıkla atıyor. Avcı'nın gerçeğe ulaşma yönündeki çalışmaları hükümeti rahatsız etti. Hükümet, bu çerçevede kendisine mutlak anlamda itaat edecek emniyet, MİT yapılanması arayışı içinde. 
CHP Genel Sekreter Yardımcısı Oğuz Oyan AKP aslında kendi dönemiyle ilgili kurumsal hafızayı, ipuçlarını yok etmeye çalışıyor. Enerji operasyonunda, hükümetin altından kalkamayacağı şaibeler ortaya çıktı. Avcı gibi kritik noktalardaki kişilerin görevden uzaklaştırılması kabul edilecek bir durum değildir. 



</TEXT>
</DOC>
