<DOC>
<DOCNO> 389290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sonspo32.html </URL>
<DATE> 2005/10/24/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Alman spor dergisi Kicker Nuri Şahin'i kapak yaptı... 
</HEADLINE>
<TEXT>

     Alman Birinci Futbol Ligi Bundesliga takımlarından Borussia Dortmund’da oynayan milli futbolcu Nuri Şahin, "Ben Türküm ve kendimi Türk hissediyorum" dedi. 
     Şahin, Alman spor dergisi Kicker’e yaptığı açıklamada, "Dortmund’da sokakta aşırı ilgiye maruz kalmadan yürüyorum. Ancak Türkiye’de sokakta yürümem artık zorlaştı" diye konuştu. 
     Bundesliga’nın ve A Milli Takım’ın tarihindeki en genç futbolcu olma unvanına sahip 17 yaşındaki oyuncu, kendi ayakları üzerinde durabilmesindeki en büyük katkının teknik direktör Bern Van Marwijk’e ait olduğunu söyledi. 
     Marwijk ile sürekli konuştuklarını belirten Nuri, "Hocam beni sürekli motive ediyor. Bana her zaman sakin olmamı tavsiye ediyor. 
     Fatih Terim de bana çok dikkat ediyor. Ayrıcı ben de öyle havalanacak bir insan değilim. Bir ara Şahin Dortmund’u kurtarsın denmişti. Ben bu düzeyde değilim. Takımın sadece bir parçasıyım. Bazı şeyler elde ettim. Ama ben henüz bir dünya futbolcusu değilim" diye konuştu. 
     Nuri, Borussia Dortmund takımıyla 2009 yılına kadar yaptığı sözleşmeden önce, ailesinin 15 ferdiyle bir araya geldiklerini ve herkesin görüşünü dinledikten sonra bu kararı aldığını kaydetti. 
     
     "HATALARDAN KAÇINMAYA ÇALIŞIYORUM" 

     Milli futbolcu, kulüp yöneticilerinin kendisini çok mütevazı ve akıllı görmeleri konusunda ise "Herkesin olduğu gibi benim de hatalarım oluyor, ancak bu hatalardan mümkün olduğunca kaçınmaya çalışıyorum" dedi. 
     Sahaya çıktığında fazla heyecanlanmadığını ifade eden Nuri, önceleri korktuğunu, ancak kendine güveni olmaması halinde iyi futbol oynayamayacağının farkında olduğunu belirtti. 
     Nuri, Türkiye-Almanya milli maçı öncesinde gece boyunca uyuyamadığını belirterek, şöyle devam etti 
     "Bir gece önce uyuyamadım. Oyuna girdikten sonra gol pası gelince gözlerimi kapattım. Seyircilerin gol sevinci çığlıklarını duyunca tekrar gözlerimi açtım" dedi. 
     Genç futbolcu, Yıldıray, Hamit ve Halil Altıntop kardeşler ile kendisinin Almanya’da yetiştiğini ve Alman mentalitesiyle büyüdüklerini, ancak evde Türk olarak yaşadıklarını kaydetti. 
     Nuri, çocukluğundan bu yana Borussia Dortmund’da oynamayı hayal ettiğini, takımının Real Madrid ve FC Arsenal’a karşı yaptığı karşılaşmalarda saha kenarında top toplayıcılığı yaptığını belirtti. 
     
</TEXT>
</DOC>
