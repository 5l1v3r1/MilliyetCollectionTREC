<DOC>
<DOCNO> 357401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sonspo12.html </URL>
<DATE> 2005/07/01/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Fenerbahçe'de sakatlığı süren Serkan antremana katılmadı 
</HEADLINE>
<TEXT>

     Fenerbahçe, 2005-2006 sezonunun hazırlıklarını, bugün yaptığı antrenmanla sürdürdü. 
     Samandıra Tesisleri'nde, teknik direktör Christoph Daum yönetiminde gerçekleştirilen ve yaklaşık 1.5 saat süren antrenmanda futbolcular, top sürme ve dar alanda top kapma çalışmalarının ardından yarım alanda çift kale maç yaptı. 
     18 futbolcunun katıldığı antrenmanda, ilk bölümde kaleciler antrenör Eike Immel yönetiminde üst sahada çalıştı. 
     Dünkü antrenmanda ayağına darbe alan Serkan, bugünkü antrenmana çıkmadı. Milli futbolcunun hafif bir sakatlığı bulunduğu ve akşam yapılacak çalışmada yer alacağı bildirildi. 
     
     AURELIO ANTRENMANA ÇIKTI 
     Fenerbahçe'nin Brezilyalı futbolcularından Marco Aurelio da bugünkü çalışmada yer aldı. 
     Dünkü ilk çalışmaya uçağı rötar yaptığı için katılamayan Aureilo, bugün takımla birlikte antrenman yaptı. 
     
     ÇİFT KALEDE GOLLER RECEP'TEN 
     Antrenmanın son bolümünde sarı-lacivertli futbolcular kısa süreli yarım alanda çift kale maç oynadı. 
     Neşeli geçen maçta, yeşil takımda oynayan kaleci Recep, takımın ilk golünü atınca sevinerek arkadaşlarına koştu. Ancak golden hemen sonra Recep bu kez kendi kalesine gol atınca, rakip takım oyuncuları ''goller Recep'ten'' diye espriler yaparak bu oyuncuya koştular. 
     Çift kale maçta kırmızı takım, yeşil takımı 5-3 yendi. Kırmızı takımın gollerini Gürhan 2 , Semih, Ümit, Recep kendi kalesine atarken, yeşil takımın golleri ise Recep, Anelka ve Mehmet'ten geldi. 
     Bu arada sıcak havada yapılan antrenmanda futbolcular, bol bol su içerek serinlemeye çalıştı. 
     Fenerbahçe, öğleden sonra salonda yapacağı antrenmanla hazırlıklarını sürdürecek. 
     
</TEXT>
</DOC>
