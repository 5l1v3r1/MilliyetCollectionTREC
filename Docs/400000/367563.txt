<DOC>
<DOCNO> 367563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/yazar/guclu.html </URL>
<DATE> 2005/08/06/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Kazanamayanlara alternatif çözümler 
</HEADLINE>
<TEXT>


Sınavla öğrenci alan liselerden birini ya da üniversiteyi kazanamayanların, şu an için yapacakları en büyük hata, mevcut durumu kabullenmeyip hayata küsmeleri olur. Oysa önlerinde daha pek çok seçenek var. Ayrıca bir yıllık bir gecikme, bütün ömür düşünüldüğünde, büyük bir kayıp sayılmaz. 
OKS sonuçlarına göre anadolu liseleri, fen liseleri, öğretmen liseleri ya da meslek liselerinden birine giremeyenler için her şey bitmiş değil. Sınavsız öğrenci alan daha pek çok lise var. Eğer bu liselerden birine girer ve sıkı bir çalışma temposu ile hazırlanırlarsa, bugün kaçırdıkları fırsatların çok daha büyüklerini kazanabilirler. 
ÖSS'yi kazanamayanlar için de durum farklı değil. Liseden yeni mezun olanların üniversiteyi kazanma oranı yüzde 17. Adayların yarıdan fazlası, istedikleri fakülteleri, ÖSS'ye ikinci ya da üçüncü girişlerinde kazanabiliyorlar. Eğer bu yıl, ilk girişiniz ise ve istediğiniz fakülteye yetecek puanı alamadıysanız, fazla üzülmemelisiniz. Ama eğer ikinci girişiniz ve yine eliniz boş ise kendinize bir kez daha şans tanımalısınız. Yok, üçüncü girişiniz ise ve yine açıkta kalmışsanız, yeni bir yol haritası çizmekten başka seçeneğiniz olmamalı. Çünkü üniversite maratonunu daha fazla uzatmanın bir anlamı yok... 

Kazanamayanlar için liseler 
OKS'yi ya da kolejler sınavını kazanamayanlar için fazlasıyla alternatif var. Birkaç özel Türk koleji dışında, çok önemli bir bölümü, kontenjanını dolduramıyor. Yani ille de kolej diyenler için, bu okullara kayıt, her zaman için söz konusu. Verilen paraya değer mi, değmez mi O artık sizin kararınız. 
Sınavsız öğrenci alan düz liseler, meslek liseleri ve ticaret liseleri de hiç hafife alınmamalı. Geçen yıl Cerrahpaşa Tıp'ı kazananların 8'i düz lise mezunuydu. Diğer fakülteleri kazananlar arasında da bir hayli klasik lise öğrencisi var. Ayrıca, birçok ilin ÖSS birincisinin de yine düz liselerden geldiğini aklınızdan çıkarmayın. Yani her şey siz de bitiyor. Kararlı öğrenci, nerede olursa olsun istediği sonuca ulaşabiliyor. 
OKS öncesindeki dağınıklığınızdan ders alıp bir an önce kendinizi toparlarsanız, 4 yıl sonra bu kez gülen siz olabilirsiniz. Bu kadar kolay mı Elbette kolay değil. Ama olanaksız da değil. Yeter ki siz isteyin. 
Endüstri meslek liseleri de kısa yoldan hayata atılmak isteyenler için önemli bir seçenek. Tamam, üniversiteye girişte ciddi sorunlar yaşıyorlar ama kendilerine iyi bir yol haritası çizen öğrenciler, orada da hayallerini gerçekleştirebiliyorlar. Nasıl mı 
Mevcut yasalara göre, meslek liselerini bitirenler, sınavsız olarak iki yıllık meslek yüksekokullarına geçiş yapabiliyorlar. Bu okulları başarıyla bitirdiklerinde de Dikey Geçiş Sınavı DGS'ye girerek, kendi alanlarıyla ilgili 4 yıllık fakültelere giriş fırsatı yakalayabiliyorlar. 

Meslek liseleri 
Meslek lisesi mezunlarının ÖSS'de 4 yıllık fakültelere geçiş oranı binde 6-7 civarında. Oysa DGS'de en az yüzde 10'u yasa gereği 4 yıllık fakültelere geçiş yapabiliyor. 
Anlayacağınız, hiç moralinizi bozmadan, hayata hiç küsmeden, kaldığınız yerden yarışa devam ederseniz, 4-5 yılın sonunda mutlu sona ulaşabilirsiniz. 
Teknik okullar gibi farklı bir seçenek de ticaret liseleri. Onlar da hem bir altın bilezik hem de 2 ve 4 yıllık mesleki yükseköğretim kurumlarına geçiş avantajları sunuyor. Eğer işi ciddiye alır ve bu okullardan birine girerseniz, ileride iş güç sahibi, mutlu biri olabilirsiniz. 
Üniversiteye girişte istediği sonuca ulaşamayanlar için de pek çok seçenek mümkün. ÖSS'ye devam kararı alabilirler ya da ÖSS konusunda hiç daha fazla zaman kaybetmeden yeni arayışlar içerisine girebilirler. Örneğin, kısa süreli meslek edindirme kurslarına katılabilirler, örneğin yabancı dil konusundaki eksiklerini giderebilirler. Ya da açıköğretime kayıt yaptırıp bir yandan öğretimlerine devam ederken, öte yandan iş hayatına atılabilirler. 
Ayrıca ekonomik olanakları çerçevesinde yurtdışı üniversiteleri düşünebilirler. Pek çok ülkede üniversiteye girmek bizdeki kadar zor değil. Ama bu konuda mutlaka YÖK ile temas halinde olun. Onların tanımadığı bir üniversiteye gitmeniz, diplomayı alıp döndüğünüzde ya da askerlik tecilinde başınızı ağrıtabilir. 

ALO DESTEK HATTI 
Abbas Güçlü'ye sorularınızı haftaiçi 11.30 - 13.30 saatleri arasında 0212 505 63 21 nolu telefondan canlı olarak sorabilirsiniz. 



</TEXT>
</DOC>
