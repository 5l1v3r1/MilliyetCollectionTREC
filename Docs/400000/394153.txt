<DOC>
<DOCNO> 394153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sonspo26.html </URL>
<DATE> 2005/11/11/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Milliler, otobüsle maçın yapılacağı Bern'e geçti 
</HEADLINE>
<TEXT>

     18. Dünya Kupası Avrupa elemeleri play-off ilk baraj maçında, yarın İsviçre ile karşılaşacak olan A Milli Futbol Takımı, bugün otobüsle maçın yapılacağı başkent Bern'e geçti. 
     Yverdon'daki 4 günlük kampı tamamlayan A milliler, yolculuk öncesi Grand Otel'in önünde otel yetkilileriyle hatıra fotoğrafı çektirdi. 
     Milli takımı uğurlamaya gelen az sayıda gurbetçi, oyuncularla fotoğraf çektirip imza alırken, gurbetçilerden biri takımın arkasından su döktü. 
     
     ADANALI SÜLEYMAN'DAN FATİH TERİM'E TEŞEKKÜR 
     Milli takımı uğurlamaya gelen gurbetçilerden Adanalı Süleyman Canemir, Adana'daki mahallesine okul yaptırdığı için Milli Takımlar Teknik Direktörü Fatih Terim'e teşekkür etti. 6 yıldır Bern'de yaşadığını belirten Canemir, ''Fatih hoca Adana'da ailemin yaşadığı Akkapı Mahallesi'ne ilköğretim okulu yaptırmıştı. Bunun için kendisine teşekkür ettim. Şu anda kardeşim de orada okuyor'' diye konuştu. 
     A Milli Takım, bu akşam maçın yapılacağı stattaki son antrenmanla hazırlıklarını tamamlayacak. 
     
</TEXT>
</DOC>
