<DOC>
<DOCNO> 366188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/sontur39.html </URL>
<DATE> 2005/08/01/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Manisa'da UFO iddiası 
</HEADLINE>
<TEXT>

     Manisa’nın Sarıgöl İlçesi’nde bazı vatandaşlar, "Tanımlanamayan Gök Cismi-Unidentified Flying Object-UFO" gördüklerini iddia ettiler. 
     Sarıgöl Atatürk İlköğretim Okulu Müzik Öğretmeni Ali Ulvi Cerit 46 , AA muhabirine, Alemşahlı Köyü’nde dün gece saat 01.20 sıralarında gökyüzünde "parlak, etrafında ışıklar saçan bir cisim gördüğünü" söyledi. 
     Cerit, şöyle dedi 
     "Gece bir ara şimşek çaktı zannettim. Gökyüzüne baktım. Çok parlak etrafına ışıklar saçarak ilerleyen ve hatta ’S’ harfi gibi zikzaklar yapan bir gök cismini hayretle izledim. Bahçemizin yakınında sondaj çalışması yapan işçiler de vardı, aynı cismi gördüklerini belirttiler. Bununla yetinmedim. Komşularıma sordum, çoğu bu cismi gördüklerini söylediler." Sarıgöl Esnaf ve Sanatkarlar Kefalet Kooperatifi hizmetlisi Mustafa Yörük 35 , gece yarısı eşiyle misafirlikten dönerken "UFO" gördüğünü iddia etti. 
     Yörük, "O kadar parlaktı ki adeta şimşek çakıyor sandık. Korktuk. 
     Gökyüzünde adeta akan giden çok parlak bir cisimdi. Yıldız olamaz, zira çok parlaktı ve renkleri vardı" dedi. 
     Sarıgöl Kaymakamı Recep Yüksel de "UFO" konusunda jandarma ve emniyet birimlerine başvuru olmadığını, kendisine de vatandaşlar arasında konuşulan birtakım duyumlar geldiğini söyledi. 
     Yüksel, Sarıgöl’de, 2-3 yıl önce de "UFO görüldüğü" şeklinde iddialar ortaya atıldığını kaydetti. 
     
     UZMAN GÖRÜŞÜ 
     Ege Üniversitesi EÜ Astronomi ve Uzay Bilimleri Bölümü Öğretim Üyesi Doç. Dr. Günay Taş, dün gece rasathanede nöbette bulunan ve gözlem yapan arkadaşlarının "çok büyük bir meteor, göktaşının geçişini" izlediğini bildirdi. 
     Doç. Dr. Taş, "Arkadaşlar, meteorun turuncu renkli ve çok ışık saçan bir geçiş yaptığını, uzun mesafe kat ettiğini ifade ettiler" dedi. 
     Doç. Dr. Günay Taş, 12 Ağustos gecesi de "Göktaşı yağmuru" olacağını, özellikle deniz kıyısındakilerin "çok güzel görüntüler" izleyeceğini söyledi. 
     
</TEXT>
</DOC>
