<DOC>
<DOCNO> 396700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/soneko10.html </URL>
<DATE> 2005/11/21/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
En çok şirketler vergi kaçırıyor... 
</HEADLINE>
<TEXT>

     Türkan Al - Gökçen Çamlıyurt AA 

Maliye Bakanlığı'nın yılın ilk 6 ayında gerçekleştirdiği vergi denetimlerinde, kaçak oranı, yüzde 26.22 olarak belirlendi. 
     Maliye Bakanlığı Hesap Uzmanları Kurulu ile Teftiş Kurulu Başkanlığı'ndan edinilen bilgiye göre, Ocak-Haziran döneminde hesap uzmanları 823, müfettişler ise 12 vergi incelemesinde bulundu. 
     Hesap uzmanlarının denetimlerinde mükelleflerin devlete 5 katrilyon 166 trilyon 299 milyar 515 milyon lira gelir beyan ettiği ve bu tutar üzerinden kendilerine vergi tahakkuk ettirildiği saptandı. İncelemeye alınan mükelleflerin, 1 katrilyon 354 trilyon 92 milyar 394 milyon lirayı ise devletten gizleyerek, trilyonlarca lira vergi kaçırdığı anlaşıldı. 
     Hesap uzmanlarının denetimlerinde kaçırılan gelirin beyan edilen gelire oranı yüzde 26.2 olarak hesaplandı. 
     
     EN FAZLA KAÇAK NEREDE 
     Hesap uzmanlarının denetimleri, ülkemizde en fazla şirketlerin vergi kaçırdığını ortaya koydu. 
     Buna göre, ilk 6 ayda incelemeye alınan 250 şirketin devlete 3 katrilyon 314.8 trilyon lira kazanç bildirdiği, 1 katrilyon 4.7 trilyon lirayı ise devletten gizlediği tespit edildi. Bu şekilde kurumlar vergisindeki kaçak oranı yüzde 30.3 olarak gerçekleşti. 
     Oransal bazda en fazla kaçak ise damga vergisi ile banka ve sigorta işlemlerinde görüldü. 
     33 mükellefin incelendiği damga vergisinde, devlete beyan edilen gelir 25 trilyon 333 milyar lira, kaçırılan gelir ise 128 trilyon 229 milyar lira oldu. Böylece, damga vergisinde kaçak oranı yüzde 500'ü aştı. 
     Söz konusu oran, banka ve sigorta muameleleri vergisinde de yüzde 169.6 olarak belirlendi. Banka ve sigorta muameleleri vergisine yönelik gerçekleştirilen 192 incelemede, mükelleflerin beyan ettiği 51 trilyon 806 milyar liralık matraha karşılık, 87 trilyon 894 milyar lira kaçak bulundu. 
     
     TEFTİŞ KURULU'NUN İNCELEMELERİ 
     Söz konusu dönemde müfettişlerin incelediği 12 mükellefin beyan ettiği gelir 120 milyar 422 milyon lira, kaçırdığı gelir de 659 milyar 180 milyon lira oldu. 
     Teftiş Kurulu'nun bu incelemelerinde yüzde 547'lik bir vergi kaçağı oranına ulaşıldı. 
     İlk 6 ayda gelir, geçici gelir, kurumlar ve katma değer vergisi mükelleflerine yönelik denetim yapan müfettişler, geçici gelir vergisi incelemelerinde yüzde 425.5, gelir vergisinde yüzde 2.477, katma değer vergisinde de yüzde 23.1'lik kaçak buldu. 
     Bu şekilde hesap uzmanları ve müfettişlerin gerçekleştirdiği toplam 835 vergi incelemesinde, beyan edilen gelir 5 katrilyon 166 trilyon 419 milyar lira, kaçırılan gelir de 1 katrilyon 354 trilyon 751 milyar lira olarak gerçekleşti. 
     İncelemeye alınan mükellef başına ortalama 1 trilyon 622 milyar liralık kazancın devletten gizlendiği ve bu yolla vergi kaçağına yol açıldığı anlaşıldı. 
     
</TEXT>
</DOC>
