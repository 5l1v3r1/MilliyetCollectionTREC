<DOC>
<DOCNO> 376601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/siyaset/siy05.html </URL>
<DATE> 2005/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Biz Erdoğan'ı desteklemiştik' 
</HEADLINE>
<TEXT>


NAMIK DURUKAN Ankara 


Yayıncı Ümit Fırat, kendisinin de içinde yer aldığı PKK'ya muhalif Kürtlerin toplantısı sonrasında yayımlanan ve bağımsızlık istemini içeren bildirinin toplantıya katılanların iradesini yansıtmadığını söyledi. Hak ve Özgürlükler Partisi'nin HAK-PAR girişimiyle geçen hafta sonu Ankara'da bir araya gelen PKK karşıtı grupların toplantısından bağımsızlık bildirisi çıkması, toplantıya katılan ılımlı Kürtleri rahatsız etti. Fırat, toplantının Başbakan Recep Tayyip Erdoğan'ın Kürt söylemine destek amacı taşıdığını ancak bağımsızlık istemlerini dile getiren grupların provokasyonuyla amacından saptırıldığını söyledi. 

'Amaç bu değildi' 
Kendilerini 'Kürt Ulusal Demokratik Çalışma Grubu' olarak tanıtan 17 kişi tarafından hazırlanan bildirinin korsan olduğunu belirten Fırat, şöyle konuştu "Toplantı, Başbakan'ın olumlu çıkışlarının desteklenmesi, gerekirse ete kemiğe büründürülmesi için çaba gösterilmesi amacıyla düzenlendi. Radikaller, 'Kürt Ulusal Çalışma Grubu' adı altında maksadımızı aşan, zorlayan bir bildiri yayımlamışlar." 

Kendi kendilerini seçmişler 
"Böyle bir grup yok, seçimle de belirlenmedi. Kendi kendilerini seçmişler. Bizim toplantımız bir tek cümleyle sonuçlandı. 'Başbakan'ın bu açıklamalarını olumlu buluyoruz, destekliyoruz ve izleyeceğiz' dedik. Bu tamamen korsanca bildiridir, bizi kapsamıyor." 
Bildiriyi hazırlayan Kürt Ulusal Demokratik Çalışma Grubu'nda yer alan HAK-PAR Genel Başkan Yardımcısı Reşit Deli de bildiride anlaşma sağlanamayınca genel irade doğrultusunda çıkmadığını savunarak, "Bildiri seçilen komisyonun inisiyatifi ile yayımlandı" dedi. 


</TEXT>
</DOC>
