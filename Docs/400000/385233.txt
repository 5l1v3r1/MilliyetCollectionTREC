<DOC>
<DOCNO> 385233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/son/sondun02.html </URL>
<DATE> 2005/10/09/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Polonya, devlet başkanlığı için sandık başında... 
</HEADLINE>
<TEXT>

     Polonyalılar, devlet başkanlığı seçiminin ilk turu için bugün sandık başına gitmeye başladı. 
     Yaklaşık 30 milyon seçmen, TSİ 20.00'ye kadar oy kullanacak. 
     Siyasi gözlemcilere göre, devlet başkanlığı seçimi, Polonya'nın sağa kayışını net biçimde ortaya koyacak. Zira, liberal ve muhafazakarların en çok oy aldığı 25 Eylül genel seçimlerinden sonra devlet başkanlığı seçiminin iki favorisinden biri liberal, diğeri muhafazakar. 
     Kamuoyu araştırmaları, liberal Yurttaş Platformu'nun adayı Donald Tusk'un oyların yüzde 40'ını, muhafazakar Hak ve Adalet Partisi'nin adayı Lech Kaczynski'nin de oyların yüzde 35'ini alacağını gösteriyor. Diğer adaylar, iki favoriyi çok geriden takip ediyor. 
     Eski komünist Alexander Kwasniewski, anayasa gereği üçüncü kez başkan adayı olamadı. 
     Seçimi kazanabilmek için adaylardan birinin yüzde 50 oy oranını geçmesi gerekiyor. İlk turda seçilen olmazsa, ikinci tur ayın 23'ünde yapılacak. 
     
</TEXT>
</DOC>
