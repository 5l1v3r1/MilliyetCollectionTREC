<DOC>
<DOCNO> 353723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sonspo06.html </URL>
<DATE> 2005/06/20/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Ribery, Türklerden tehdit aldığı iddiasıyla suç duyurusunda bulundu 
</HEADLINE>
<TEXT>

     SAADET ORUÇ Paris DHA 

MARSİLYA ile 4 yıllık sözleşme imzalayan Fransız futbolcu Frank Ribery, Türkler tarafından tehdit edildiğini öne sürerek jandarma birliğine suç duyurusunda bulundu. Fransız L’Equipe gazetesinin haberine göre Ribery, kendisine yönelik kötü davranışlarda bulunulduğunu da öne sürdü. 
     Habere göre Ribery, ailesi ve eski menajeri Johan Bico ile bir arada olduğu sırada, aralarında Galatasaray Sportif Direktörü Bülent Tulun’un da bulunduğu çok sayıda Türkün, evinin önüne geldiğini iddia etti. Gelen kişilerin beyzbol sopası ile kapıya vurduğunu ve Türkiye’den ayrılışıyla ilgili konuşmak için kendisini dışarı çağırdığını öne süren Ribery, dışarı çıkmadığı takdirde arabasına zarar verileceği yönünde tehditler aldığını savundu. 
     Ribery’nin daha sonra evden dışarı çıktığı, ancak hiçbir açıklama yapmadığı öğrenildi. 
     
     BÜLENT TULUN EVİNE GİTTİK AMA UYARDIK 

     Galatasaray Kulübü Sportif Direktörü Bülent Tulun, konuk olarak katıldığı bir televizyon programında, Ribery ile Fransa’da bir araya gelip gelmediklerinin sorulması üzerine, "Ribery sözleşmeli oyuncumuz. 30 Haziran’a kadar da işvereniyiz. Görüşmemizden doğal bir şey olamaz. Heim Fresco, bizle sözleşmesini yapan menajer Bico ve ben, Ribery’i uyarmak için evine kadar gittik. Gittik kapısını çaldık. Evde 20 civarında insan vardı. 
     Beni görünce şaşırdı. Kendisine, ’İki ayrı kulüple kontrat imzalamış durumdasın. Sen iyi bir oyuncusun ve ceza alacaksın. Ceza alıp futboldan uzak kalman bizim için hoş değil, senin için ise hiç hoş değil" dedim. O da ısrarla menajeriyle görüşmemizi istedi ve ayrıldık. Biz sadece uyarma görevimizi yaptık" diye konuştu. 
     
     ESKİ MENAJERİ İTİBARI İÇİN UYARDIK 

     Galatasaray futbol takımından olaylı bir biçimde Marsilya futbol takımına transfer olan Ribbery’nin eski menajeri John Bico, Ribbery’nin "ahlaksız" ve "yalancı" olduğunu söyledi. 
     Ribbery’nin, Galatasaraylı yöneticilerle evinde gelip kendini taciz ettikleri ve tehdit ettikleri yolundaki iddiaları sert suçlamalarla yanıtlayan Bico, "Biz oraya, onun hukuk sorunları yüzünden UEFA ile yaşayacağı ciddi krizler konusunda ve kamuoyunda itibarının düşeceği yolunda uyarmak için gittik" dedi. 
     France-Soir gazetesinin sorularını yanıtlayan menajer, Ribbery’nin ani ayrılışının Galatasaray yönetiminde de sorunlar yarattığına dikkati çekti ve "Ben sadece, Ribbery’nin tehlikeli bir oyun oynadığı konusunda onu ikaz etmek istedim" dedi. 
     Fransız futbolcunun sadece bankadaki parasıyla ilgilendiğini kaydeden Bico, ben onun ilk menajerliğini üstlendiğimde ayda bin avro kazanıyordu ve kulübü zor durumda olduğu için bu parayı bile zor alıyordu. Şimdi milyoner, ama hiç ahlakı yok. O, her an ihanet etmeye müsait biri" dedi. 
     Ribbery’nin Galatasaray’dan alacağı olmadığını ve sarı-kırmızılı takımın 506 bin avro olan borcunu ödediğini ifade eden Bico, eğer Galatasaray oyuncularına borçlarını ödemiyorsa, herhalde Ribbery yalnız olmayacak, diğer futbolcular örneğin Conceicau niye bir şey demiyor" dedi. 
     

     
</TEXT>
</DOC>
