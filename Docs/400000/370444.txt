<DOC>
<DOCNO> 370444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/guncel/gun01.html </URL>
<DATE> 2005/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Korsan'da rekor kırdık 
</HEADLINE>
<TEXT>



1- Kitapta korsan payı yüzde 40'lara çıktı 

SEMA ASLAN İstanbul 

EDİSAM Edebiyat ve İlim Eserleri Sahipleri Meslek Birliği Korsan Yayın Raporu'nda Türkiye'de korsan yayın payının son bir yılda yüzde 30'lardan yüzde 40'lara yükseldiğine dikkat çekildi. 
Yayıncılar Birliği'nin her yıl yayımladığı raporda, Ağustos 2004'ten bugüne dek Türkiye yayın piyasasında yaşananlar, geçmiş yıllarla karşılaştırılıp dünya yayıncılığındaki gelişmeler paralelinde değerlendirildi. 

En kötü örnek 
Raporda, IIPA Uluslararası Fikri Mülkiyet Hakları Birliği 2005 değerlendirmesine ve Avrupa Yayıncılar Federasyonu'nun EFP açıklamalarına da yer verilerek, Türkiye'nin korsan yayıncılıkla mücadelede dünyadaki en kötü örneklerden olduğu belirtildi. 
Raporda Türkiye'de yayın sektörünün toplam büyüklüğünün 450-500 milyon YTL olduğu kaydedilerek, bunun 180-200 milyon YTL'sinin korsan olduğu kaydedildi. 

Belediyeler eleştirildi 
Önceki yıllarda korsana karşı girişilen mücadelenin devamının gelmediğinin vurgulandığı raporda belediyelerin tutumu da eleştirilerek, "Özellikle Belediye Kanunu ve Belediye Gelirleri Kanunu'nda yapılan değişikliklerle, işgaliye karşılığı dahi olsa sokakta kitap satışına izin vermemek ve satılanları sorumlularıyla birlikte makamlara teslim etmekle yükümlü olan belediyeler bu yükümlülüklerini unuttular" denildi. 
CMK'daki değişiklik nedeniyle savcı h kim kararı olmadan kitabevi, matbaa, depo gibi yerlere baskın yapılamaması nedeniyle korsan yayıncıların işlerinin kolaylaştığına dikkat çekilen raporda, "Savcılar arama izni vermek için kesin kanıt istiyor. Bu durumu fark eden korsanlar özellikle Anadolu'daki kitapçılarda korsan yayın satmaya başladılar" ifadesine yer verildi. 
Raporda, korsan yayına önlem olarak üretilen bandrollerin 2 milyon adedinin çalındığı ve korsanın "bandrollenerek" kitapçılara kadar girdiği kaydedildi. 

'Yasalar uygulansın' 
Yayıncılar Birliği Genel Sekreteri Metin Celal, raporla beklentilerini tekrar hatırlattıklarını belirterek, şunları kaydetti 
"Beklentimiz, hükümetin, özellikle de Başbakan ile Kültür ve Turizm Bakanı'nın bu konuda tedbir alması ve ilgili yasaların uyugulanmasının sağlanması. Bandrol sistemi çökmüş vaziyette. Bandrol dağıtılıyor ama nasıl kullanıldığı kontrol edilmiyor. Talebimiz, bandrolü ya sektörü temsil eden Türkiye Yayıncılar Birliği versin ya da kaldırılsın." 

2- Bandrolsüz CD satışı AB'nin tam 6 katı 

MAGAZİN SERVİSİ 
İstanbul'da gerçekleştirilen "Uluslararası Global Business Economics Research Conference"ta, Türkiye'deki korsan kaset ve CD satışları da masaya yatırıldı. Hyatt Regency Hotel'de gerçekleşen "Uluslararası Ekonomi Konferansı"na sunulan 30 bildiriden biri de, Türkiye'de ve dünyada korsan müzik kaset ve CD satışları üzerineydi. 
Akademisyenler Levent Sevinç ve Gözde Yılmaz'ın, Türk korsan pop müzik tüketicileri üzerine gerçekleştirdikleri araştırmada, 2003'te korsan CD satışlarının dünya çapında ilk kez 1 milyarı geçtiği belirtildi. Araştırmacılar, Türkiye'deki korsan CD ve kaset satışlarının, AB ülkeleri ortalamasından 6 kat daha yüksek olduğunu da açıkladı. Tebliğde Türkiye'deki müzik kaset ve CD satışlarının yüzde 95'inin yerli müzisyenlerin albümlerinden oluştuğu da kaydedildi. 

Gelirle ilgisi yok 
Sevinç ve Yılmaz, Türkiye'deki korsan satışların yapısını bir örnek albüm üzerinde incelediklerini dile getirdi. Bu çerçevede, Sezen Aksu'nun geçen yıl piyasaya sunduğu ve satış rekoru kıran 'Yaz Bitmeden' albümü üzerine kapsamlı bir inceleme yapan araştırmacılar, sanatçının albümünü satın alanların yüzde 25'inin korsan bandrolsüz ürün aldıklarını ortaya çıkardı. 
Araştırmanın ilginç sonuçları arasında, tüketicinin gelir düzeyi ile korsan ya da orijinal albüm satın alma tercihi arasında ilgi olmadığı yer aldı. Tüketicinin korsan albüm yerine orijinal albüm satın almasına etki eden en önemli unsurlardan ikisinin tüketicinin albüm sahibi sanatçının bir önceki albümünü beğenmiş olması ve albümde yer alan şarkılardan en az 2 tanesinden hoşlanması olduğu görüldü. 

Arabeskçi körüklüyor 
Buna göre, tek şarkıyla popüler olan sanatçıların albümlerinin, orijinallerinden fazla korsanlarının sattığı sonucu ortaya çıktı. Araştırma sonuçları, arabesk müzik dinleme sıklığı yüksek olan müzik tüketicilerinin pop müzik albümlerinin korsanını tercih etme olasılıklarının fazla olduğunu gösteriyor. Bu durum, özellikle arabesk motifler taşıyan pop müzik albümlerinin korsanlarının daha çok satacağını ortaya koydu. 

4 kat arttı 
Araştırmacılar, 2001- 2004 yılları arasında yakalanan korsan albüm miktarının 4 kat arttığını, ancak gelişen teknolojinin toplam korsan satışlarının her yıl geometrik olarak artması sonucunu doğurduğunu da dile getirdi. 
Konferansta sunulan tebliğde, dünya çapında korsan müzik satışlarının toplam pazarın adet olarak dörtte birine, parasal olarak da onda birine 4.6 milyar dolar ulaştığı açıklandı. 


</TEXT>
</DOC>
