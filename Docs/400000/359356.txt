<DOC>
<DOCNO> 359356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/soneko61.html </URL>
<DATE> 2005/07/08/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
İzelman'da anlaşma sağlandı... 
</HEADLINE>
<TEXT>

     İzmir Büyükşehir Belediyesi ile DİSK’e bağlı Genel-İş Sendikası arasında, İzmir Büyükşehir Belediyesi Genel Hizmet ve Temizlik İşleri Ticaret Limited Şirketi’nde İzelman çalışan yaklaşık 5 bin işçiyi kapsayan toplu iş sözleşmesi görüşmelerinde anlaşma sağlandı. 
     İzmir Büyükşehir Belediyesi adına Genel Sekreter Hasan Fehmi Mani ve İzelman Genel Müdürü Zeynel Canol ile DİSK Genel Sekreteri Musa Çam, Genel-İş Sendikası İzmir 1 No’lu Şube Başkanı Saim Geylani ve 3 No’lu Şube Başkanı Cafer Gonca arasındaki toplu iş sözleşmesi görüşmeleri tamamlandı. 
     Geçen hafta Genel-İş Sendikası Genel Başkanı Mahmut Zeren’in de katıldığı görüşmeler sırasında varılan ön anlaşma uyarınca, ilk 6 ay için ücretlere yapılması öngörülen yüzde 17’lik zammın üzerine işçilere ek olarak yaklaşık 10 milyon lira daha zam yapıldı. Böylece aralık ayından bu yana süren toplu iş sözleşmesi görüşmelerinde greve çıkılmasına bir saat kala anlaşma sağlanmış oldu. 
     Toplu iş sözleşmesi uyarınca, İzelman’da en düşük işçi maaşı 568 milyon liradan yaklaşık 710 milyon liraya, en yüksek işçi maaşı da 640 milyon liradan 862 milyon liraya çıktı. 
     Birinci grupta günlük yevmiye 19 milyon liradan 25 milyon 250 bin liraya, ikinci grupta yevmiyeler 20 milyon 440 bin liradan 26 milyon liraya, üçüncü grupta ekip başı usta ve teknikerlerin yevmiyesi de 21 milyon 800 bin liradan 26 milyon 500 bin liraya çıktı. E ehliyetli irtibat şoförlerinin yevmiyesi 26 milyon lira olurken, hat şoförlerinin yevmiyeleri ise 29 milyon lira olarak belirlendi. 
     İkinci yılın ilk ve ikinci 6 aylarında ise enflasyon oranında ücretlere zam yapılacak. 
     Ücret farklarının 650 milyon liralık ilk bölümü 11 Temmuz’da, kalanı ise eylül ayına kadar ödenecek. İzelman’da çalışan kapsam dışı personelin de taban ücretleri, bu sözleşme kapsamında artarıldı. 
     
     KOCAOĞLU’NUN SÖZLERİ 
     İzmir Büyükşehir Belediye Başkanı Aziz Kocaoğlu, İzmir halkının ihtiyaçlarını göz önünde bulundurduklarını söyledi. Görüşmelerde her iki tarafın da olumlu ve yapıcı davrandığını belirten Kocaoğlu, şöyle konuştu 
     "Bilindiği üzere üniversite oyunları için yürüttüğümüz hazırlık çalışmalarında, takvime uygun şekilde son aşamalara gelmiş bulunuyoruz. Özellikle böyle önemli bir dönemin gereklerini ve İzmir halkının ertelenemeyecek ihtiyaçlarını da göz önüne alarak, hemşerilerimizi mağdur etmemek için iki taraf da özverili davrandı. 
     Sonuç olarak uzlaşmaya vardık. Çalışmalar aksamadan devam edecek. 
     Binlerce İzelman çalışanının huzurlu bir iş ortamında İzmirliler için ürettiği hizmetlerin karşılığını olanakların elverdiği ölçüde karşılamak, görüşmelerde izlediğimiz tutum olmuştur. Sendika temsilcisi arkadaşlarımızın görüşmelerde takındıkları olumlu ve yapıcı yaklaşım nedeniyle, kendilerine ve temsil ettikleri tüm işçi arkadaşlarıma teşekkür ediyorum." 
     
</TEXT>
</DOC>
