<DOC>
<DOCNO> 360867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/dunya/axdun01.html </URL>
<DATE> 2005/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere teröristlerin kimliklerine inanamıyor 
</HEADLINE>
<TEXT>


Komşuları, kimlikleri belirlenen intihar bombacılarını centilmen, esprili, kızlarla ve futbolla ilgilenen kişiler olarak tanıyormuş 

LONDRA Milliyet 


İngiltere'nin başkenti Londra'yı kana bulayan teröristlerin Pakistan asıllı İngiliz vatandaşları olduklarının ortaya çıkması büyük bir şaşkınlık yaratırken, kimlikleri belirlenen bombacıları tanıyanlar daha da büyük bir şok yaşadıklarını söylediler. Teröristleri tanıyan komşu ve arkadaşları, "Öylesine uyumlu, sakin ve esprili kişilerdi ki, terörist olduklarına h l inanamıyoruz" dediler. 
İngiliz medyası, haberlerinde "centilmen terörist" şokuna ağırlık verdi. Daily Mail, kimliği önceki gün belirlenen 22 yaşındaki Shehzad Tanweer, 30 yaşındaki Sadık Han ve 19 yaşındaki Hasib Mir Hüseyin adlı 3 teröristin komşularınca "tatlı çocuklar" olarak tanımlandığı bilgisine yer verdi. Hiçbirinin aşırı dini eğilimler göstermediğine dikkat çeken The Times gazetesi, 3 teröristten de kızlarla ilgilenen, futbol konuşan ancak siyasete ilgi duymayan sıradan kişiler olarak söz edildiğini belirtti. Gazete, örneğin Tanweer'in çevresinde espriden anlayan birisi olarak tanımlandığını yazdı. 

İyi bir kocaydı... 
Daily Mirror da teröristleri tanıyanların bu gençlerin niçin intihar bombacısı oldukları sorusunda hiçbir şekilde cevap bulamadıklarını vurguladı. ITN televizyonuna konuşan kimi İngilizler, teröristlerden bazıları için "Çok güler yüzlüydü" ifadesini kullandı. Muhammed Sadık Han'ın bir çocuk babası ve iyi bir koca olduğu belirtilirten, Hasib Mir Hüseyin'in son zamanlarda dine yöneldiği kaydedildi. Bu arada 4. bombacının kimliği de belirlendi. SKY News televizyonuna göre, 4. intihar eylemcisi de diğer üçü gibi Pakistan asıllı İngiliz vatandaşı. 

Beyin aranıyor 
İngiliz polisi, 4 intihar eylemcisini yönlendiren ve "beyin" görevi gördüğüne inanılan teröriste ulaşma hedefine yöneldi. İngiliz basını, terörle mücadele uzmanlarının, bu hücrenin bağlı olduğu bir kişinin varlığına inandıklarını ve ülke genelinde bu "beyne" ulaşmaya yönelik aramaların başlatıldığını bildirdi. Leeds'de önceki gün yapılan operasyonda da, saldırganların operasyon merkezi olarak kullandığı ev belirlendi. 

Sarkozy'yi yalanladı 
Öte yandan Fransa İçişleri Bakanı Nicolas Sarkozy, saldırıları düzenlediklerinden şüphe edilen bazı kişilerin 2004 yılında tutuklandıklarını, ancak daha geniş çaplı operasyon için serbest bırakıldıklarını söyledi. Sarkozy, İngiltere İçişleri Bakanı Charles Clarke'ın AB adalet ve içişleri bakanlarının acil toplantısında, "bu kişilerin 2004 yılının baharında tutuklandığını" söylediğini kaydederken, Clarke açıklamayı yalanladı. 



</TEXT>
</DOC>
