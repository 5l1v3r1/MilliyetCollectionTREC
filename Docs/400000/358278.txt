<DOC>
<DOCNO> 358278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sondun16.html </URL>
<DATE> 2005/07/05/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
G8'lerin iklim karnesi açıklandı... 
</HEADLINE>
<TEXT>

     Dünya Doğayı Koruma Vakfı WWF , G8 ülkelerini, iklim değişikliğinin önlenmesi konusunda yetersiz buldu. 
     Değerlendirmede en zayıf not, George Bush yönetimindeki ABD’ye verildi. 
     WWF, İskoçya’nın Gleneagles kentinde yarın yapılacak ve küresel iklim değişikliği karşısında alınması gereken tedbirlerin de ele alınacağı G8 zirvesi öncesi, KYOTO Protokolü çerçevesinde bu ülkelerin iklim değişikliğine karşı performanslarını gösteren "iklim karnelerini" açıkladı. 
     WWF-Türkiye’den yapılan açıklamaya göre, küresel iklim değişikliğinin önlenmesinde sanayileşmiş yapıları, enerji tüketimleri ve sera gazı salınımlarıyla en büyük görevin düştüğü G8 ülkeleri, WWF tarafından hazırlanan bu konudaki 10 ayrı kriterdeki performanslarıyla değerlendirildi. 
     G8’lerin KYOTO Protokolü çerçevesinde, sera gazı salınımlarını azaltma, yenilenebilir enerji ve enerji verimliliği gibi konulardaki gösterdikleri gelişimin değerlendirildiği 36 sayfalık raporda, G8 ülkeleri, iklim değişikliğinin önlenmesi konusunda yetersiz bulundu. 
     ABD, İngiltere, Fransa, Almanya, İtalya, Japonya, Kanada ve Rusya’dan oluşan G8 ülkeleri arasında iklim değişikliği konusunda en çok çalışan ülkeler, Fransa, Almanya ve İngiltere olarak belirlendi. 
     Kanada, İtalya, Japonya ve Rusya, 2050 yılına kadar 2 derecelik küresel sıcaklık artışını önlemek için belirlenen kriterleri karşılamaktan çok uzakta olarak değerlendirildi. 
     
     "GELİŞMİŞ ÜLKELER" SINIFININ SONUNCUSU ABD 
     Atmosfere salınan sera etkisine yol açan gaz salınımından tek başına yüzde 36.1’inden sorumlu olmasına karşın, küresel iklim değişikliğinin önlenmesi için çeşitli tedbirler alınmasını öngören KYOTO Protokolü’nü reddeden ABD, performans değerlendirmesinde, "gelişmiş ülkeler" sınıfının sonuncusu oldu. 
     ABD yönetimi, sadece iklim değişikliğinin önlenmesi için tedbir almamakla değil, diğer ülkelerin tedbir almasını önlemekle de suçlandı. 
     WWF İklim Değişikliği Programı Yöneticisi Jennifer Morgan, iklim değişikliği konusunun da ele alınacağı G8 zirvesi öncesi, ABD dışındaki diğer gelişmiş 7 ülkeyi, bu tutum karşısında ABD’siz çalışma yapmaya çağırdı. Morgan, şunları kaydetti 
     "Bush yönetimi, yalnızca iklim değişikliği tehdidiyle başa çıkmak konusunda değil, G8’in bu yöndeki olumlu çabalarını bastırmaya çalışarak da sınıfta kaldı. ABD, bu konuda zamanın gerisinde kalacaksa, yolumuza onlarsız devam etmenin zamanı gelmiştir." Tüm G8 ülkelerinin güvenli ve sabit bir iklim sağlamaktan çok uzak olduğunu ve ülkelerin taahhütlerinde farklılıklar bulundukça bunların hiçbirinin iklim krizini çözemeyeceğini ifade eden Morgan, G8’i net hedefler belirlemeye ve daha az karbondioksit açığa çıkararak kalkınma yolunda bu ülkeleri finansal olarak desteklemeye çağırdı. 
     Değerlendirmede, Brezilya, Çin, Hindistan, Meksika ve Güney Afrika gibi gelişmekte olan ülkelerin, şimdiden sera gazı salınımlarını azaltma yolunda harekete geçtikleri, buna karşın ekonomileri geliştikçe, salınım gazlarının artması tehlikesinin söz konusu olduğu belirtildi. 
     
</TEXT>
</DOC>
