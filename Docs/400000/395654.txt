<DOC>
<DOCNO> 395654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/spor/spo08.html </URL>
<DATE> 2005/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Podyum fena çöktü 
</HEADLINE>
<TEXT>


Türk halterine 31 Mayıs 2006'ya kadar yasak koyan IWF'nin, kontrolden kaçan Taner Sağır, Bünyamin Sudaş, Reyhan Arabacıoğlu ve Ferit Şen'e de 2'şer yıl men cezası vereceği ortaya çıktı 

CEMAL ERSEN - DOHA 


Türkiye Halter Federasyonu'nu 31 Mayıs 2006 tarihine kadar tüm uluslararası müsabakalardan men eden Uluslararası Halter Federasyonu'nun IWF , Ankara'da WADA kontrolünden kaçan dört milli halterciye de ağır fatura çıkardı. Ayrıca 100 bin dolarlık para cezası ödeninceye kadar fedarasyonun üyeliği de askıya alındı. 
Önceki günkü duruşmada federasyona 100 bin dolar da para cezası veren IWF'nin, WADA kontrolünde yerine dublör soktuğu rapor edilen Olimpiyat Şampiyonu Taner Sağır, Avrupa Şampiyonu Bünyamin Sudaş ve Reyhan Arabacıoğlu ile Ferit Şen'e 2'şer yıl ceza verdiği, bu cezaların Halil Mutlu ve Sedat Artunç'un kararlarıyla birlikte 2 hafta sonra resmen açıklanacağı belirlendi. 

Şok suçlamalar 
Halter tarihinde ilk kez böylesi ağır cezalarla karşı karşıya kalan federasyona yöneltilen şok suçlamalar da dikkat çekti. Uluslararası Halter Federasyonu'nun, Türk federasyonuna yönelttiği en ağır suçlama "Dopingi organize etmek, cesaretlendirmek ve desteklemek" oldu. Federasyona verilen men cezasının temeli bu suçlamaya dayandırılırken, "Bir takvim yılında üç veya daha fazla doping ihlali" ikinci derecede, "Dünya halterini küçük düşürmek ve itibarını zedelemek" de üçüncü derecede suç olarak bildirildi. 
Türk heyetine karşı soğuk tavırlarıyla dikkat çeken IWF Başkanı Tamas Ajan, dopingle mücadele konusundaki çalışmaların sıkı takipçisi olacaklarını söyledi. Ajan'ın, bu dönemde herhangi bir doping olayına rastlanması halinde ülkemize daha ağır yaptırımlar uygulanacağını söylediği ifade edildi. 

Şaşırtan sevinç 

IWF'nin cezalarının ardından Gençlik ve Spor Genel Müdür Vekili Mehmet Atalay'ın "2 Yıllık cezayı indirttik. Bu kulis faaliyetlerimizin sonucudur" sözleri şaşkınlık yarattı. Hafta başında bir günlüğüne geldiği Katar'da federasyonun küçük bir para cezası ile kurtulacağını ve faaliyetlerinin serbest bırakılacağını belirten Atalay'ın bu demeci çelişki yarattı. Federasyon Başkanı Hasan Akkuş'un da Dünya Şampiyonası'nın Kasım 2006'da olması nedeniyle pratikte bir yıl olarak belirlenen men cezasını olumlu bulması tepki topladı. 

Ödeme bilmecesi 

Türkiye'ye verilen tarihi ceza sonrası IWF'nin öngördüğü 100 bin dolarlık para cezasını kimin ve nasıl ödeyeceği yeni bir tartışma başlattı. Mehmet Atalay, bu paranın spor teşkilatı tarafından ödenmeyeceğini ifade ederken, Federasyon Başkanı Hasan Akkuş, "Cezayı sporcuların ödüllerinden karşılayalım" önerisini getirdi. 1999 yılında gençler kategorisinde üç bayan haltercinin doping suçu işlemesi sonucu verilen 50 bin dolarlık para cezası TMOK tarafından karşılanmış ve federasyonun faaliyetlerinin devamı sağlanmıştı. 


</TEXT>
</DOC>
