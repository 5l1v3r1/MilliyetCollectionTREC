<DOC>
<DOCNO> 385241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/son/sondun10.html </URL>
<DATE> 2005/10/09/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Merkel'in önü açılıyor 
</HEADLINE>
<TEXT>

     Almanya 18 Eylül'deki erken genel seçimlerden bu yana kılpayı farkla birinci ve ikinci çıkan Hıristiyan Demokrat Birlik partileriyle CDU CSU Sosyal Demokratların SPD 'büyük koalisyon' kurmasını beklerken, SPD'li Başbakan Gerhard Schröder'in çok sıkı pazarlıklar karşılığı makamını CDU lideri Angela Merkel'e bırakma noktasına geldiği ileri sürüldü. Schröder'in başbakanlığı bırakma karşılığında SPD'ye kabinede CDU CSU ile eşit sayıda bakanlık kaptığını yazan Der Spiegel dergisi, SPD'nin dışişleri bakanlığını elinde tutmakta kararlı olduğunu da belirtti. Bu, Türkiye'nin AB üyeliğine karşı çıkan Merkel'in dış politikasının dengelenmesi açısından büyük önem taşıyor. 
     
     Schröder'in dışişleri için adayı Platzeck 
     SPD'lilerin baskısına karşın başbakan yardımcılığı ya da dışişleri bakanlığına geçmeye yanaşmayan Schröder'in gönlünde yatan dışişleri bakanı adayı, Brandenburg eyaleti başbakanı Matthias Platzeck. Financial Times gazetesi de, üst düzey SPD yetkililerinden Schröder'in koltuğu Merkel'e bırakacağını öğrendiğini, resmi açıklamanın ise bu geceki Schröder-Merkel görüşmesinin ardından yarın yapılacağını yazdı. Ay sonunda Londra'da yapılacak AB gayriresmi zirvesinden itibaren de Almanya'yı Merkel'in temsil etmesi bekleniyor. Ancak önceki gün SPD'nin sağ ve sol kanatlarından 180 milletvekilinin Schröder'in başbakan kalmasına desteklerini açıklaması, pazarlıkların ne kadar zorlu geçtiğinin göstergesi. Almanya'da 1976'daki seçim sonrası başbakanın belirlenmesi tam 73 gün almıştı 
     
</TEXT>
</DOC>
