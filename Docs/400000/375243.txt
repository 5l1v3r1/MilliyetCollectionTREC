<DOC>
<DOCNO> 375243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/ekonomi/eko05.html </URL>
<DATE> 2005/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kombassan'da olaylı genel kurul 
</HEADLINE>
<TEXT>


KONYA DHA 

İslami sermayeli Kombassan Holding'in genel kurulunda Holding Yönetim Kurulu Başkanı Haşim Bayram'a, "Paralarımızı istiyoruz. Bizi kandırdığın yetmedi mi " diye bağıran ortaklar, Bayram'ın salona doldurduğu onlarca korumasının hışmına uğradı. Bayram'ın, "Atın bunları dışarı" diye bağırmasının ardından korumalar tarafından tartaklanan ortaklar, salon dışına çıkarılmak istendi. Ancak salonda tepki büyüyünce Bayram, geri adım atmak zorunda kaldı. Genel kurul, yeterli çoğunluk sağlanamadığı için ertelendi. 
Yaklaşık 200 kişinin katıldığı genel kurulda kürsüye çıkan Bayram'a ortaklar tepki gösterdi. Bayram'ın, "Zor günlerden geçiyoruz, en kısa sürede paralarınızı ödeyeceğiz" demesinin ardından bazı ortaklar Bayram'ın üzerine yürüdü. Bayram korumalarına, tepki gösteren ortakları salondan atmaları talimatını verince genel kurul salonunda sinirler gerildi. Bazı ortaklar, korumalar tarafından tartaklandı. 


</TEXT>
</DOC>
