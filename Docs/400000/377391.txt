<DOC>
<DOCNO> 377391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/son/sontur33.html </URL>
<DATE> 2005/09/10/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
OKS'yi kazandı ama kayıt parası bulamadı... 
</HEADLINE>
<TEXT>

     Mersin'in Erdemli İlçe Belediye Başkanı Musa Mutlu, eğitim-öğretim yılı başlamadan önce okullara yaptığı gezide, Anadolu Öğretmen Lisesi'ni kazanmasına karşın, maddi durumu iyi olmadığı için kayıt yaptıramayan bir öğrencinin masraflarını karşılama sözü verdi. 
     Mutlu, incelemelerde bulunmak üzere gittiği Türbe İlköğretim Okulu'nda Müdür Ali Demirtaş'tan okuldaki faaliyetler, sorunlar ve ihtiyaçlarla ilgili bilgi aldı. Bu sırada, Demirtaş, Türbe İlköğretim Okulu'ndan mezun olan ve Hatay'ın Reyhanlı İlçesi'ndeki Anadolu Öğretmen Lisesi'ni kazanan Ömer Sapmaz'ın, okul kaydı için gerekli olan 500 YTL'yi, ailesinin maddi durumu iyi olmadığı için karşılayamadığını belirtti. 
     Geleceğin öğretmeni olacak gence yardım edilmesi gerektiğini belirten Demirtaş, Başkan Mutlu'dan destek istedi. Belediye Başkanı Mutlu da öğrencinin her türlü eğitim masrafının kendisi tarafından karşılanacağı sözünü verdi. 
     Kayıt parası biriktirmek için serada çalıştığını anlatan Ömer Sapmaz, Belediye Başkanı Mutlu'nun yardım sözü karşısında çok mutlu olduğunu söyledi. Kendisine güvenen ve destek verenleri mahcup etmeyeceğini belirten Mutlu, okulunu başarıyla bitireceğini ifade etti. 
     
</TEXT>
</DOC>
