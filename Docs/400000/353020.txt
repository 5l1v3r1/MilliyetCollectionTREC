<DOC>
<DOCNO> 353020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sonspo53.html </URL>
<DATE> 2005/06/17/ </DATE>
<TIME> 20.50 </TIME>
<AUTHOR>  </AUTHOR>
<HEADLINE>
Akçaabat Sebatspor'da şike iddiası... 
</HEADLINE>
<TEXT>

     Akçaabat Sebatspor kalecisi Hakan Olgun’a şike teklif edildiği iddiasıyla ilgili soruşturmaya, İstanbul’da devam edildi. 
     Futbol Federasonu’nun Levent’teki binasına davet edilen Akçaabat Sebatspor Teknik Direktörü Güvenç Kurtar, Genel Menajer İlter Kasapoğlu, futbolcular Hakan Olgun, Orhan Kaynak, Serdal Boyraz, Bayram Toysal ve Hamza Gezmiş, Sarıyer ilçesinden gelen bir savcıya ifade verdi. 
     Görüşme nedeniyle basın mensupları Futbol Federasyonu binasından çıkarılırken, ilgililerden, görüşme sonrası hiçbir açıklama yapmamalarının istendiği öğrenildi. 
     Şike teklifinin yapıldığı isim olarak ön plana çıkan ve savcının ilk görüştüğü isimler arasında yer aldığı belirtilen kaleci Hakan Olgun, federasyon binasının arka kapısından çıkarken, basın mensuplarıyla görüşmemek için de çağırdığı taksiyle hızlı bir şekilde ayrıldı. 
     Görüşmeye gelen teknik direktör Güvenç Kurtar ise binaya girmeden önce yaptığı açıklamada, "Daha önce de bilgi verdik. Neden buraya çağrıldığımızı anlamış değilim. Şikeyi yapan da teklif eden de belli. 
     Ama biz çağrılıyoruz" diye konuştu. 
     Akçaabat Sebatspor, Birinci Süper Futbol Ligi’nde yapacağı Kayserispor maçı öncesi, 9 Nisan’da kalecileri Hakan Olgun’a, bir kişi tarafından şike teklif edildiği iddiasıyla Akçaabat Cumhuriyet Başsavcılığı’na suç duyurusunda bulunmuş, Futbol Federasyonu’na da durum bildirilmişti. 
     
</TEXT>
</DOC>
