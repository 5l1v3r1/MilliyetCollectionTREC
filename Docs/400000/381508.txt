<DOC>
<DOCNO> 381508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sondun09.html </URL>
<DATE> 2005/09/26/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
ABD Türkiye'nin AB üyeliğini kuvvetle destekliyoruz 
</HEADLINE>
<TEXT>

     ABD Dışişleri Bakanlığı'nın kamu diplomasisinden sorumlu müsteşarı Karen Hughes, Türkiye'nin Avrupa ile Asya'yı birleştiren kilit bir müttefik ve çok önemli bir demokratik devlet olduğunu belirterek, Türkiye'nin AB üyeliğine kuvvetle destek verdi. 
     ABD Başkanı George W. Bush'un, ABD'nin dünyada bozulan imajını yenilemek üzere görevlendirdiği Hughes, 24-29 Eylül tarihleri arasında Mısır, Suudi Arabistan ve Türkiye'yi ziyaret ediyor. Hughes, hükümet yetkililerinin yanı sıra üniversite ve lise öğrencileri, dini ve hükümet dışı kuruluşların temsilcileriyle bir araya gelecek. 
     Mısır'a giderken uçakta gazetecilerin sorularını yanıtlayan Hughes, ''Ziyaretimde üçüncü durağım Türkiye olacak. Türkiye çok önemli bir demokratik ülke, Avrupa ile Asya arasında köprü, kilit bir müttefik. Türkiye'nin AB üyelik müzakerelerine başlamaya hazırlandığı bir zamana geldik. Bu bizim kuvvetle desteklediğimiz bir şey'' dedi. 
     Türkiye'nin global terörizme karşı savaşta kilit bir koalisyon ortağı ve bir NATO müttefiki olduğunu vurgulayan Hughes, Afganistan'ı ziyaret ettiği sırada kendisini havaalanında bir Türk generalin karşıladığını, çünkü bu havaalanının güvenliğinin Türk ordusu tarafından sağlandığını kaydetti. 
     Hughes, Türkiye'nin, farklı köken ve inançlardan gelen insanları bir araya getiren, ''Hepimiz Türküz'' demekten gurur duyan bir ülke olduğunu belirtti. Hughes, ''Tıpkı bizim ülkemizin de farklı köken ve farklı yerlerden insanları asimile etmesi gibi Türkiye, bütün vatandaşlarıyla birlikte Türk kimliğinden gurur duyuyor. Bu durum, Türkiye'nin dış politika sloganı olan 'Yurtta sulh, cihanda sulh' ilkesine de uyuyor'' ifadelerini kullandı. 
     Karen Hughes'un gazetecilerle sohbetinin metni, ABD Dışişleri Bakanlığı tarafından yayımlandı. 
     
</TEXT>
</DOC>
