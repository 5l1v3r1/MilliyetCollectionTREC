<DOC>
<DOCNO> 354845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sontur21.html </URL>
<DATE> 2005/06/23/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
13. tedavide çocuk sahibi oldu... 
</HEADLINE>
<TEXT>

     İsviçre'de yaşayan, 13 yıldır çocuk özlemi çeken ve bugüne kadar 12 kez tüp bebek tedavisi gören Sultan Samancı, oğlu ''Bilal''e, İstanbul Etiler'deki Ferti-Jin Kadın Sağlığı ve Tüp Bebek Merkezi'nde uygulanan lenfosit aşısı ve mikroenjeksiyon yöntemiyle kavuştu. 
     Sultan Samancı, İsviçre'de kendisine 9'u mikroenjeksiyon olmak üzere 12 kez tüp bebek tedavisi uygulandığını söyledi. Buna rağmen bir türlü çocuk sahibi olamadıklarını kaydeden Samancı, ''Tedavi gördüğümüz hastanelerdeki doktorlar, çocuk sahibi olmamamız için hiçbir sebep olmadığını belirttiler'' dedi. 
     Tüm yaşadıklarına rağmen umutlarını hiçbir zaman kaybetmediklerini anlatan Samancı, son olarak adını bir televizyon programından duydukları bu merkeze başvurduklarını söyledi. 
     Sultan Samancı, şunları kaydetti 
     ''Psikolojik olarak etkilenmeme rağmen her defasında kendimi toparladım. Çünkü yaşım genç. Çocukları çok seviyor ve çocuğumun olmasını çok istiyordum. Çocuğumun olmaması için bir neden göstermediler. Bu nedenle ümidimi hiçbir zaman yitirmedim. Bunca denemeye rağmen içimdeki ses sürekli bana bir gün anne olacağımı söylüyordu. Böyle bir mutluluğa kendi ülkemde kavuştum. Kimse inandığı şeyin peşini bırakmasın. Şimdi bebeğimizi kucağımıza almanın tarifsiz mutluluğunu yaşıyoruz. Kimse ümidini yitirmesin. Çocuk sahibi olmayan ya da olamayan çiftler lütfen pes etmesinler, bizim gibi azimle denesinler. Biz inandık ve peşini bırakmadık ve şu anda mutlu ve çocuklu bir aile olduk.'' Baba Nurullah Samancı da bebeğini görmek için evine koşarak gittiğini anlatarak, şunları söyledi 
     ''Bebeğime bakınca içimi büyük bir huzur kaplıyor, her şeyi unutuyorum. Onunla olmak bizim için bir rüyaydı, şimdi ise gerçek. Bunca mücadeleye değdiğini düşünüyorum. Biz el ele vererek bu mutluluğa kavuştuk. Eğer birimiz vazgeçseydi, şimdi bu mutluluğu yaşamıyor olabilirdik. İyi ki vazgeçmemişiz.'' 
     
     UYGULANAN TEDAVİ 
     Klinik Direktörü Opt. Dr. Seval Taşdemir ise tüp bebek uygulamasındaki teknolojik gelişmelere rağmen, embriyoları iyi olduğu halde gebelik elde edilemeyen bir hasta grubu bulunduğunu bildirdi. 
     Bu tip hastalar için son yıllarda gelişen teknolojik uygulamalar olduğunu anlatan Opt. Dr. Taşdemir, ''Bunlardan biri de embriyoların anne karnına tutunamadığı veya tekrarlayan düşükleri olan hastalara uyguladığımız lenfosit aşısı. Bu gibi durumda babadan kan örnekleri alıp lenfositlerini ayrıştırıp anneye aşılıyoruz. Bu hastamıza da bu aşıyı ve mikroenjeksiyon tedavisini uyguladık'' dedi. 
     
</TEXT>
</DOC>
