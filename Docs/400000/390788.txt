<DOC>
<DOCNO> 390788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/siyaset/axsiy03.html </URL>
<DATE> 2005/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
MİT'in görevi değil 
</HEADLINE>
<TEXT>


Yeni MGSB'nin basına sızdırılmasının soruşturulması için istihbarat birimlerine görev verilince, casusluk faaliyetlerine karşı çalışanlar, gazeteci peşine düştü 

GÖKÇER TAHİNCİOĞLU Ankara 


MGK'nın 24 Ekim'deki toplantısında kabul edilen Milli Güvenlik Siyaset Belgesi'nin MGSB içeriğini basına sızdıranların bulunması için istihbarat birimlerine talimat veren Dışişleri Bakanı Abdullah Gül, iç ve dış güvenlikle, casusluk faaliyetlerine karşı görev yürüten birimlerini, gazetecilerle haber kaynaklarının peşinden koşmak zorunda bıraktı. 
Dışişleri Bakanlığı Sözcüsü Namık Tan, haberi sızdıranlar için üç gün önce, "Sorumsuz kişiler ciddi suç işlemektedir. Bakanımızca, Başbakan Vekili sıfatıyla bilgilerin kimlerce, nasıl ve hangi yöntemlerle sızdırıldığının araştırılması, sorumluların tespiti için istihbarat birimlerine talimat verilmiştir" dedi. 

Şaşırtan görev 
Bu konuda Başbakanlık ya da Dışişleri Bakanlığı müfettişlerinin değil, istihbarat birimlerinin görevlendirilmesi şaşkınlık yarattı. Türkiye'de istihbarat, MİT, jandarma ve polis tarafından toplanıyor. Ancak bu birimlerin görevleri arasında, bu tür bir araştırma yapmak bulunmuyor. MİT'in kuruluş kanununda, görevleri şöyle sıralanıyor 
Milli güvenlik istihbaratını devlet çapında oluşturmak.Milli güvenlik siyasetiyle ilgili planların hazırlanması istihbarat istek ve ihtiyaçlarını karşılamak.İstihbarat ve istihbarata karşı koyma faaliyetlerine teknik müşavirlik yapmak.MGK'da belirlenen diğer görevleri yürütmek. 

Müfettişlerin görevi 

Kuruluş yasasında, MİT'in devletin güvenliği ile ilgili istihbarat hizmetlerinden başka hizmet istikametlerine yöneltilemeyeceği belirtiliyor. Polis ve jandarmanın kuruluş yasasındaki görevleri arasında da bu yönde bir istihbarat toplamak bulunmuyor. 
Gül'ün MİT'e talimatının ilk olma özelliği taşıdığını belirten uzmanlar, genel istihbarat ve casusluk faaliyetleriyle görevli kurumun yapacağı "haber kaynağını saptama" görevinin, bugüne kadar idarenin teftiş makamlarınca yürütüldüğüne dikkat çekti. 

Müfettişlere geri döner 

Ceza Hukuku Uzmanı Prof. İzzet Özgenç, talimat konusunda "MİT kovuşturma ve soruşturma makamı değil. Belli konularda bilgi toplar ve verir. Bu tür bir çalışmada sadece idari makamlara "şüpheli kişi" bilgisi verir. MİT'ten gelen verilerin delil olarak kullanılabilmesi de mümkün değil. Çünkü soruşturma sonucu elde edilmiş değil" yorumunu yaptı. 
Buna göre hükümet, MİT'in saptayacağı isimlerle ilgili ayrı müfettiş soruşturması açarak ve buradan hazırlanacak raporu savcılığa göndermediği takdirde bu kişi hakkında yasal işlem yapılamayacak. 


</TEXT>
</DOC>
