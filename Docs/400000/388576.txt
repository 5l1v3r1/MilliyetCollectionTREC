<DOC>
<DOCNO> 388576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/sonsiy19.html </URL>
<DATE> 2005/10/21/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Çiçek Rektörün tutuklanma biçimi ilgili inceleme başlattık 
</HEADLINE>
<TEXT>

     Adalet Bakanı Cemil Çiçek, Van Yüzüncü Yıl Üniversitesi Rektörü Prof. Dr. Yücel Aşkın’ın tutuklanması sırasında "kötü muameleye uğradığı" iddialarıyla ilgili inceleme başlatıldığını bildirdi. 
     Çiçek, A.A muhabirinin soruları üzerine, YÖK Başkanı Prof. Dr. Erdoğan Teziç, üniversite rektörleri ve Van Barosu avukatlarının, Prof. Aşkın’ın tutuklama biçimine ilişkin verdikleri şikayet dilekçelerinin işleme konulduğunu söyledi. 
     Olayla ilgili inceleme başlatıldığını, normal teftiş usullerinin uygulandığını ifade eden Çiçek, "Henüz bir soruşturma yok" dedi. 
     Çiçek, yerli-yersiz iddialarla ilgili doğrudan soruşturma başlatılmasının kamu görevlilerini rahatsız edeceğini söyledi. 
     Bakan Çiçek, bir soru üzerine, Van Cumhuriyet Başsavcısı Kemal Kaçan hakkında basına yaptığı açıklamalar dolayısıyla başlatılan incelemenin ise devam ettiğini sözlerine ekledi. 
     
</TEXT>
</DOC>
