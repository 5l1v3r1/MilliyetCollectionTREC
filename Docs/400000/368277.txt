<DOC>
<DOCNO> 368277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sondun11.html </URL>
<DATE> 2005/08/09/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Barzani, 'Kürdistan parası ve pasaportu'na hazırlanıyor 
</HEADLINE>
<TEXT>

     İhsan DÖRTKARDEŞ DHA 

      ABD ile 8 yıl sonra bağımsızlık referandumu yapmak üzere anlaştığını açıklayan Irak Kürdistan Demokrat Partisi IKDP lideri ve ’Kürdistan Bölgesel Başkanı’ Mesud Barzani, bu süreyi beklemeden, kısa süre içinde ’Kürdistan parası’ ve pasaportunu kullanacaklarını öne sürdü. 
     Barzani, Irak Parlamentosu’nun anayasayla ilgili toplantısının iptal edilmesinin ardından Erbil’deki bölgesel ’Kürdistan parlamentosu’ acil bir toplantı yaparak anayasaya konulması gereken maddelerle ilgili görüşme yaptı. 
     Kürt kaynaklı internet sitelerinin haberine göre Mesud Barzani, Kerkük’ü ilgilendiren 58’inci maddenin kesinlikle yürürlüğe konulmasını isteyeceğini belirtti. Barzani, ’Kürdistan’ olarak nitelendirdiği Kuzey Irak’ın federatif bir devlet olacağını ve buna bağlı olarak Kürdistan’a ait pasaport çıkarılacağını savunarak, "Kürdistan’a ait para birimini de çıkarmak istiyoruz. Bunun haricinde Saddam Hüseyin döneminde olan idam cezasını oybirliğiyle kaldırdık. Kadın haklarını da genişleteceğiz" dedi. 
     
     KÜRTLERİN KAFASI KARIŞTI 
     ABD’nin Bağdat Büyükelçisi Zalmay Halilzad, dün Irak Devlet Başkanı ve Irak Kürdistan Yurtseverler Birliği IKYB lideri Celal Talabani’yle görüştü. Halilzad, Kuzey Irak’a geçen hafta yaptığı ziyarette Kürtlerin taleplerini dinlediklerini, Saddam döneminde Kerkük’teki evlerinden edilen Kürtlerin 58’inci madde uyarınca evlerine dönebileceklerini anlattı. 
     Bu arada geçen hafta Kerkük’e de giden Halilzad’ın, "58’inci madde uygulanırken, Saddam döneminde gelen Araplara dönüş için tazminat ödenebileceğini, istedikleri takdirde Kerkük’te kalabileceklerini" söylemesi Kürtlerin tepkisine neden oldu. 
     Talabani, Büyükelçi Halilzad ile görüşmesinin ardından anayasa konusunda Irak’taki liderlerle görüşeceklerini bildirdi. 
     
</TEXT>
</DOC>
