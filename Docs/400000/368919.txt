<DOC>
<DOCNO> 368919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/soneko15.html </URL>
<DATE> 2005/08/11/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
TİM Başkanı Hazine, MB ve Maliye revizyonlar yapmalı 
</HEADLINE>
<TEXT>

     Türkiye İhracatçılar Meclisi TİM Başkanı Oğuz Satıcı, ''Hazine, Merkez Bankası ve Maliye, ekonomideki tüm fotoğrafı ortaya koyup bütün kesimlerin bir şekilde ayakta durabileceği sürdürülebilir yapıları koruyabilmek için revizyonlar yapmalı'' dedi. 
     Satıcı, uygulanan para ve maliye politikasının, merkezinde yüksek reel faizi taşıdığı için dalgalı kur sistemine baskı yaptığını belirterek, dalgalanmanın seyrinin aşağı doğru olduğunu ve bu nedenle YTL'nin aşırı değer kazandığını söyledi. 
     Aradaki makas açıldıkça pazarda rekabet etmenin zorlaştığını, dış pazarlarda pazar kaybedildiğini ve iç pazarda ithal ürünlerin egemen olduğunu anlatan Satıcı, para ve maliye politikasının üretim ve ihracatla hiç örtüşmediğini savundu. 
     Satıcı, ekonomi yönetiminin bir bütün olduğunu ifade ederek, şöyle dedi 
     ''Hazine, Merkez Bankası ve Maliye, tüm fotoğrafı ortaya koyup bütün kesimlerin bir şekilde ayakta durabileceği sürdürülebilir yapıları koruyabilmek için revizyonlar yapmalı. Türk ekonomisi sadece program yaptım, bunun üzerinde gittim diyecek kadar kolay bir ekonomi değil. Masa büyük. Masayı örtecek örtü ise küçük. Nereye çeksek öbür taraf boş kalıyor. Her tarafa dokunacak bir model yaratmak lazım.'' 
     
     FAİZ İNDİRİMİ 
     Sanayideki yavaşlamanın ekonomik büyümede tehdit oluşturmasını kısa vadede düşünmediğini kaydeden Satıcı, temel sorunun sermaye eksikliğinden kaynaklandığını, yabancı sermayenin daha hızlı girmesi için gayret gösterilmesi gerektiğini vurguladı. 
     Satıcı, kurun üzerindeki baskının bir şekilde kaldırılması gerektiğini ifade ederek, şöyle devam etti 
     ''Fotoğrafın bütününü gördükten sonra çeşitli çözüm alternatifleri bulunabilir. Bu kur sistemi ile ilgili olabilir, girdi maliyetleri ile ilgili olabilir. Önemli olan çözüm bulmak. Vergi reformu ve sosyal güvenlik reformu yapılabilir, enerjide kamu yükü azaltılabilir. İhracatçıya özel bir kur politikası uygulayabilirsiniz. Eğer ki bunu uluslararası sermaye ve finans piyasalarına anlatabiliyorsanız, bunu da yapabilirsiniz.'' TİM Başkanı Satıcı, Merkez Bankası'nın iki aydır faizleri indirmemesi konusunda da, şu görüşleri savundu 
     ''Merkez Bankası Başkanı da önümüzdeki dönemi çok iyi görmediği için, tereddütleri olduğu için faizleri indiremiyor. Yoksa her şey bu kadar iyiyse, enflasyonun eksi verdiği dönemde faizlerin inmemesi ayrıca düşündürücü. Reel sektörün söylediklerini Merkez Bankası teyit ediyor. Eğer ki, Merkez Bankası bu şekilde tavır sergiliyorsa, Merkez Bankası'nın bundan sonra söyleyeceği sözleri de dikkatlice dinlemek lazım. Olayı daha da vahim görüyorsa faizleri artırabilir de. Ekonominin bütününe bakmalı. Mevcut tabloyu görmezlikten gelirsek, bugün ağzıma almaya bile ürktüğümüz şeyler ile karşı karşıya gelmemiz mümkün olabilir.'' 
     
     ''ÖZAL DÖNEMİNDE ÖZEL KUR UYGULAMASI VARDI'' 
     Güneydoğu Anadolu İhracatçı Birlikleri GAİB Başkanlar Kurulu Başkanı Abdülkadir Çıkmaz da, Türkiye'nin Temmuz ayında ihracat artış hızının yüzde 1.1'e gerilediğine dikkati çekerek, ''Tehlike çanları çalıyor'' dedi. 
     Çıkmaz, ithalatta yaşanan patlamanın sanayiciyi zorladığını belirterek, şunları söyledi 
     ''İhracatçı için özel bir kur verilebilir. 1983'lü yıllarda rahmetli Özal döneminde böyle bir uygulama vardı. Böyle bir uygulama yapılabilir. Eğer ihracatçı için uygulanamıyorsa, ithalatçı için ayrı bir kur uygulanabilir. İthalatın artık baskı altına alınması lazım. İthalat sırasında kurun yüksek tutulmasıyla hem sanayicimizi hem ihracatçımızı kurtarırız.'' Güneydoğu Anadolu Bölgesi'ndeki sanayicinin, pazarlarını korumak için ihracata devam ettiğini kaydeden Çıkmaz, özel kur uygulanması durumunda ihracat artışında süreklilik sağlanabileceğini sözlerine ekledi. 
     
</TEXT>
</DOC>
