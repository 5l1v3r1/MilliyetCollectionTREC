<DOC>
<DOCNO> 350998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/sondun21.html </URL>
<DATE> 2005/06/11/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Avrupa'nın en eski medeniyetinin kalıntıları bulundu... 
</HEADLINE>
<TEXT>

     İngiliz Independent gazetesi, 7 bin yıl öncesine ait Avrupa'nın en eski medeniyetinin kalıntılarının bulunduğunu bildirdi. 
     Gazetenin haberine göre, arkeologlar, bugünün Almanyasının doğusu, Çek Cumhuriyeti, Slovakya ve Avusturya'yı kapsayan yaklaşık 600 km uzunluğundaki bölgede, MÖ 4800 ve 4600 yıllarına tarihlenen 150'den fazla tapınağın izlerini tespit ettiler. 
     Bu büyük boyutlu yapıların kalıntılarının, Mısır piramitleri ve İngiltere'nin güneyindeki Stonehenge megalitlerinden 2 bin yıl öncesine ait olduğunu yazan gazete, buluntuların, şimdiye dek Avrupa'da anıtsal mimarinin Ortadoğu, Mezopotamya ve Mısır'dan daha sonra geliştiği yolundaki görüşte değişikliğe yol açabileceğini bildirdi. 
     Arkeologların, üç yıldır özellikle hava fotoğrafları ve Alman kentlerindeki kazılara dayanarak elde ettikleri bulgulara karşın, bu uygarlığa bir isim veremedikleri belirtilirken, ahşap ve çamurdan yapılan tapınakların, Tuna ovasından gelen göçmenlerin torunları olan çok dindar bir halk tarafından inşa edildiği ve koyun ile domuz yetiştirdikleri kaydedildi. 
     Gazete, arkeologların buluntularında en çok dikkat çekenin, Almanya'nın doğusundaki Dresden kentinde 150 metre çapında, 4 çukurla çevrili, 3 yığma toprak duvarlı bir tapınak olduğunu, buradaki kazılarda taş ve tahta aletler ile insan ve hayvanları temsil eden heykelcikler bulunduğunu yazdı. 
     
</TEXT>
</DOC>
