<DOC>
<DOCNO> 389932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sontur35.html </URL>
<DATE> 2005/10/26/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
17 arzuhalciye 6'şar ay hapis 
</HEADLINE>
<TEXT>

     Adana’da, baronun şikayeti üzerine haklarında Avukatlık Kanunu’na muhalefet suçundan dava açılan 19 arzuhalciden 17’sinin, 6’şar ay hapis cezasına çarptırıldığı bildirildi. 
     Adana Barosu Başkan Yardımcısı Soner Çetin, yaptığı yazılı açıklamada, şikayetleri sonucu adliye binası etrafındaki 19 arzuhalci hakkında açılan davanın, önceki gün, 3. Asliye Ceza Mahkemesi’nde görülerek karara bağlandığını belirtti. 
     Baroyu temsilen duruşmalara katıldığını belirten Çetin, dava sonunda 17 arzuhalcinin, avukatlara ait işleri yaptıkları için 6’şar ay hapis cezasına mahkum edildiğini bildirdi. 
     Cezaların paraya çevrildiğini belirten Çetin, söz konusu şahısların yine aynı işlemleri yaptıklarını gözlemlediklerini ifade ederek, şunları kaydetti 
     "Adliye etrafında yasa dışı işlerine devam ettikleri sürece, tekrar suç duyurusunda bulunacağız ve takipçisi olacağız. Mücadelemiz, bir kişi bile kalmayıncaya kadar devam edecektir. Baro olarak bu şahıslar hakkında şikayette bulunmak, bizim için yasa gereği bir yükümlülüktür." Bu kişilerin vatandaşı yanlış yönlendirerek telafisi imkansız hak kayıplarına yol açtığını savunan Çetin, oluşturdukları Adli Yardım Bürosu’na başvuran ve maddi durumlarının iyi olmadığını belgeleyenlere, baronun avukat görevlendirdiğini hatırlattı. 
     
</TEXT>
</DOC>
