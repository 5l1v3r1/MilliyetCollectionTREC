<DOC>
<DOCNO> 378068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/soneko35.html </URL>
<DATE> 2005/09/13/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
ÖİB, en yüksek teklif sahiplerini Rekabet Kurulu'na bildiriyor... 
</HEADLINE>
<TEXT>

     Hüseyin Tunçay AA 

Özelleştirme İdaresi Başkanlığı, dün yapılan TÜPRAŞ ihalesinde en yüksek teklifi veren 3 firma ve konsorsiyumu, ''görüş için'' bugün Rekabet Kurulu'na bildirecek. 
     Bu arada İdare, ihale rakamının dışında bu yıl Tüpraş'tan yaklaşık 200 milyon dolar daha temettü alacak. 
     Edinilen bilgiye göre, 4 milyar 140 milyon dolar ile ihalede en yüksek teklifi veren Koç-Shell Ortak Girişim Grubu ile birlikte, ikinci Indian Oil-Çalık ile üçüncü Oyak'ın isimleri de, Rekabet Kurulu'na gönderilen listede yer alacak. 
     Söz konusu uygulama, mevzuat gereği yapılıyor. Böylelikle birinci sıradaki firma ya da grubun yükümlülüklerini yerine getiremediği durumda ikinci, ikinci sıradaki grubun yükümlülüğünü yerine getiremediği durumda ise üçüncü sıradaki gruba devrin yapılabilmesine imkan sağlanıyor. 
     Bu arada Rekabet Kurulu'nun ''görüş'' bildirimi için bir aylık süresi bulunurken, yetkililer yaklaşık 20 gün içinde görüş gelebileceğini belirtiyor. 
     Bunun ardından, Özelleştirme Yüksek Kurulu imzalarının tamamlanması için maksimum bir haftanın gerekeceği kaydedilirken, daha sonra firmaya finansman için süre verilerek, sözleşme imza çağrısı yapılacağı belirtiliyor. 
     TÜPRAŞ hisse devrinin, bu yıl sonuna kadar gerçekleştirilmesi öngörülüyor. 
     
     ÖİB, TEMETTÜ ALACAK 
     Öte yandan TÜPRAŞ'ta hisse devrinin yıl sonunu bulacağı beklentisi ile bu yıl için yaklaşık 200 milyon dolar olması beklenen temettünün de, ÖİB'nin kasasına gireceği ifade ediliyor. 
     Hisse devrinin yılbaşından önce gerçekleşmesi halinde ''kıstelyevm'' ilkesinin uygulanacağı, yani firmaya devrin gerçekleştiği tarihten sonraki karın alıcıya ait olacağı belirtiliyor. 
     
     İHALEDEN BAZI DETAYLAR 
     Ayrıca dünkü ihaleye dönük bazı detaylar da netleşmeye başladı. 
     4 milyar 140 milyon dolarlık en yüksek teklifle biten TÜPRAŞ ihalesinde, firmalardan 2 Eylül tarihinde alınan son tekliflerde en yüksek fiyatın 2.2 milyar dolar seviyesinde bulunduğu, geçen hafta yapılan birebir görüşmelerde alınan revize tekliflerle birlikte, en yüksek fiyatın 2 milyar 750 milyon dolara yükseldiği ifade ediliyor. 
     Yazılı turlarda ise en yüksek teklifin, Macar Mol firmasından geldiği kaydediliyor. 
     İhalede ilginç bir strateji de izlenirken, iddialı grupların ihale komisyonu ile göz teması olacak şekilde oturtulduğu belirtiliyor. 
     Diğer yandan ihalede en yüksek teklifi veren Koç grubunun, ön yeterlilik başvuruları öncesinde teklif vermeyi düşünmediği ve ön yeterlilik almadığı hatırlatılırken, ihaleye de Shell'in ön yeterliliği ile girdiği kaydediliyor. 
     Koç Grubu'nun ihalede bu kadar iddialı konuma gelmesinde, Oyak'ın açıklamalarının da etkili olduğu vurgulanıyor. 
     TÜPRAŞ ihalesinin, dün Bakanlar Kurulu tarafından izlendiği de verilen bilgiler arasında. 
     İhale sonucunda katılımcı şirketlerden birinin ihale komisyonuna, ihalede ortaya çıkan rakamın dünya ve Türkiye piyasalarında ''finanse edilebilir bir fiyat olmadığını'' belirttiği de kaydediliyor. 
     
</TEXT>
</DOC>
