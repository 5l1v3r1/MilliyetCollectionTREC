<DOC>
<DOCNO> 368246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/yasam/yas05.html </URL>
<DATE> 2005/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Geçici olarak çalışıyordu' 
</HEADLINE>
<TEXT>


Tecavüze uğradıktan sonra nişanlısından ve işinden ayrılan B.S.'nin patronu, "Kendisi işten ayrıldı. Nişanlısının ricası üzerine çalışıyordu" dedi 

BAHRİ KARATAŞ İzmir DHA 

İzmir Bornova'da evine giren hırsızın tecavüzüne uğradıktan sonra nişanlısı tarafından terk edilen B.S. 24 Aydın Söke'deki ailesinin yanına yerleşti. 
Genç kızı işten çıkarmakla suçlanan patronu Hasan Oğuz Göhen, "Biz çıkarmadık, kendisi ayrıldı. Kendisine elimden gelen yardımı yapacağım" dedi. B.S.'nin işyerinde kadrolu eleman olarak çalışmadığını söyleyen Göhen, "Bizde onun nişanlısı Gökhan A. teknisyen olarak çalışıyor. 3 ay önce Bursa'dan geldiler. Gökhan, nişanlısının iş bulana kadar bizim işyerine gelip gitmesini rica etti. Biz de kabul ettik" diye konuştu. B.S. ile nişanlısının sorunlar yaşadıklarını da öne süren Göhen, tecavüz olayını gazetelerden öğrendiğini öne sürerek şöyle dedi 

'Gazetede gördüm' 
"Olay günü şirkete telefon etmiş. Toplantıda olduğum için görüşemedim. Daha sonra kendisini aradım. Karakolda olduğunu söyledi. Nişanlısı da İskenderun'da olduğu için arayıp yardımcı olmamı istedi. Yanına gittim. Beni görünce ağlamaya başladı. Ancak bana, evine giren kişinin tecavüze kalkıştığını söylemişti. Gazetelerde tecavüze uğradığını okuyunca şaşırdım." 



</TEXT>
</DOC>
