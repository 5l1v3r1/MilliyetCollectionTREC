<DOC>
<DOCNO> 377086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sonsiy13.html </URL>
<DATE> 2005/09/09/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Kretschmer Müzakerelerin 3 Ekim'de başlayacağından eminiz 
</HEADLINE>
<TEXT>

     Avrupa Komisyonu Türkiye Delegasyonu Başkanı Hansjörg Kretschmer, Türkiye’nin AB ile 3 Ekim’de müzakerelere başlayacağından emin olduğunu söyledi. 
     Kretschmer, komisyonca hazırlatılan "İkinci Eurobarometer Türkiye Ulusal Raporu Bahar 2005" sonuçlarını değerlendirdiği basın toplantısında, medya mensuplarının sorularını yanıtladı. 
     Bir gazetecinin, "Kıbrıs Rum kesimini tanıması için Türkiye’ye yapılan baskıları nasıl değerlendirdiğine" ilişkin sorusu üzerine Kretschmer, "Türkiye’nin imzaladığı uyum protokolü ile yayımlanan deklarasyona AB’nin nasıl tepki göstereceğine ilişkin tartışmalar sürerken, kime baskı yaptığı ve kimin nasıl yanıt verdiğiyle ilgili olarak spekülasyonda bulunmanın yararı olmayacağını" söyledi. 
     " Kıbrıs Rum kesimini Tanıma-tanımama konusunun Türkiye’nin protokolle birlikte yayımladığı deklarasyonla gündeme geldiğini" belirten Kretschmer, "Kişisel olarak eminim ki, tartışma Türkiye dahil tüm taraflar için kabul edilebilir şekilde sonuçlanacak. Ayrıca eminiz ki, 17 Aralık’ta karar verildiği gibi, müzakereler 3 Ekim’de başlayacaktır." Kretschmer, "konuya ilişkin spekülasyonların kamuoyu üzerinde yanıltıcı etkisi olduğunu, bu tür konuların serinkanlılıkla tartışılması, tartışmanın medyadaki belirgin bilgi eksikliği üzerine bina edilmemesi gerektiğini" kaydetti. 
     Avrupa Komisyonu Türkiye Delegasyonu Başkanı Hansjörg Kretschmer, bir gazetecinin "Türkiye’nin Kıbrıs Rum kesimine hava ve deniz limanlarını açmasına ilişkin tartışmaları" hatırlatması üzerine, bu konu üzerinde de spekülasyonda bulunmak istemediğini söyledi. 
     Kretschmer, Gümrük Birliği’nin tamamıyla uygulanmasının, Gümrük Birliği’ne dahil olan tüm üye ülkelerin gemi ve uçaklarının, diğer üye ülkelerin limanlarına giriş olanağını içerdiğini belirtmekle yetindi. 
     
</TEXT>
</DOC>
