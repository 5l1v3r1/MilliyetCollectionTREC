<DOC>
<DOCNO> 372572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sontur22.html </URL>
<DATE> 2005/08/24/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Babayı kahreden kaza... 
</HEADLINE>
<TEXT>

     İzmir'in Buca İlçesi'nde, babasının tamire götürmesi için verdiği otomobildeki 22 yaşındaki Erkan Öngeç, aracın kaygan yolda bir minibüsle çarpışması sonucu ön camdan fırlayarak hayatını kaybetti. Otomobili kullandığı sanılan, Öngeç ile ön camdan fırlayan oto tamircisinin de öldüğü kazayı haber alan baba Yaşar Öngeç, uzun süre oğlunun cesedine sarılarak gözyaşı döktü. 
     Alınan bilgiye göre, 289 sokaktaki Büyükşehir Belediyesi'ne ait fidanlık önünden geçen 35 UA 447 plakalı otomobil, hız ve yolun ıslak olması nedeniyle direksiyon hakimiyeti kaybolunca, karşı yönden gelen Reşat Akın'ın kullandığı 35 DYL 08 plakalı servis midibüsüyle çarpıştı. 
     Kazada, otomobil hurdaya dönerken, içindeki Erkan Öngeç 22 ve Musa Özer 17 , ön camdan fırlayarak yola düştü, ikisi de olay yerinde hayatını kaybetti. Midibüs sürücüsü Akın da yaralandı. 
     
     BABANIN GÖZYAŞLARI 
     Kazanın haberi üzerine olay yerine gelen baba Yaşar Öngeç, yolda yatan oğlu Erkan Öngeç'in cesedini görünce, adeta yıkıldı. 
     Oğlunun cesedine sarılan ve gözyaşı döken Yaşar Öngeç, oğlunun cesedinden ayrılmak istemedi. 
     Birlikte döşemecilik yaptıkları oğlunun sabah kendini işyerine bıraktığını, otomobildeki arızayı göstermek üzere de tamirciye gittiğini, daha sonra da kaza haberinin kendilerine ulaştığını söyleyen Yaşar Öngeç, fenalık geçirdi. 
     Erkan Öngeç'in Açık Öğretim Lisesi'nde okuduğunu ve polis olmayı çok istediği öğrenildi. 
     Kazada ölen tamirci Musa Özer'in aracı kullandığının sanıldığı, soruşturmanın çok yönlü sürdürüldüğü bildirildi. 
     
</TEXT>
</DOC>
