<DOC>
<DOCNO> 356428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sonyas24.html </URL>
<DATE> 2005/06/28/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Pfizer Viagra ani körlüğe yol açmıyor 
</HEADLINE>
<TEXT>

     Viagra kullananlarda ani körlük meydana geldiğine dair iddialar üzerine açıklama yapan üretici firma Pfizer, yaptıkları araştırmanın Viagra'nın körlük riskini artırmadığını ortaya koyduğunu kaydetti. 
     İlacın meydana geldiği belirtilen nadir görme kayıplarına da yol açmaması için geliştirilmesi konusunda federal yetkililerle çalışmalarını sürdürdüklerini belirten Pfizer, talep edildiği gibi bu konuda bir uyarının ilaç kutusu üzerine konulacağını da açıkladı. 
     Pfizer yetkilisi Joseph Feczko, ''10 yıldan fazla süren ciddi klinik çalışmaları ve bu ilacı kullanan 27 milyondan fazla erkeğin sağlık açısından takip edilmesinden sonra Viagra ile körlük arasında bağ bulunduğuna dair herhangi bir kanıt elde edilememiştir. Bağımsız araştırmacılar da Viagra'nın göz üzerinde ciddi bir yan etkisinin olduğuna dair herhangi bir bulguya rastlamamıştır'' dedi. 
     Geçen ay ABD Gıda ve İlaç İdaresi FDA tarafından yapılan açıklamada, Viagra kullanıcıları arasında görme kabiliyetini yitiren 38 vakanın kendilerine ulaştığı belirtilmişti. 
     FDA ayrıca, Eli Lilly ve ICOS şirketlerinin ürettiği Cialis ile Bayer tarafından üretilerek pazarlanan Levitra ilaçlarını kullananlar arasında da benzer vakalara rastlandığını açıklamıştı. 
     Levitra kullanan 60 bin müşterileri üzerinde yaptıkları araştırma neticesinde, bu ilacın ani körlüğe yol açtığına dair herhangi bir örneğe rastlamadıklarını belirten Bayer, iddiaları araştırmak üzere FDA ile ortak çalışacaklarını ifade ederek, ilaç kutusu üzerine söz konusu riske dair herhangi bir uyarı koymaya henüz karar vermediklerini açıkladı. 
     
</TEXT>
</DOC>
