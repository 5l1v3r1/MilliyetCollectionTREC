<DOC>
<DOCNO> 363659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/son/soneko07.html </URL>
<DATE> 2005/07/23/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Bakan Güler Elektrik sıkıntımız yok... 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, ''elektrik sıkıntımız yok'' dedi. 
     Güler, çeşitli ziyaretlerde bulunmak üzere geldiği Ordu'da, Taşbaşı Mahallesi'nde bulunan Emniyet Müdürlüğü Deniz Hudut Kapısı'nda basın toplantısı düzenledi. 
     Karadeniz'de petrol arama çalışmalarını sürdürdüklerini kaydeden Güler, Hopa'da sondaj çalışmalarının devam ettiğini söyledi. 
     Petrol arama çalışmalarında deniz tabanını 3800 metre deleceklerini belirten Güler, ''Bu konuda şimdiden bir şey söylemek mümkün değil. Trabzon Limanı adeta üs haline döndü. Bu arada Akçakoca'da doğalgaz çalışmalarımızda 3 yıl sonra üretime almayı planladığımız tesisi, önümüzdeki yıl üretime alacağız'' diye konuştu. 
     
     ELEKTRİK ÜRETİMİ 

     Elektrik üretiminde, kömür ve doğalgazda kısıtlama yaptıklarını kaydeden Güler, ''Barajlarda sürekli suya ağırlık veriyoruz. Bu nedenle de 32 aydır elektriğe zam yapmadık. Bu da suyu değerlendirdiğimizin göstergesidir'' dedi. 
     AK Parti iktidara gelmeden önce elektrik üretiminde yerli oranının yüzde 38, ithalatın ise yüzde 62 olduğunu belirten Güler, ''Şimdi, bunu yarı yarıya getirdik. Elektrik sıkıntımız yok. Sadece TEDAŞ'ın Türkiye'deki kablo uzunluğu 800 bin kilometredir. Ekvatorun 40 bin kilometre olduğunu düşünürsek, yaptığımız iş daha iyi anlaşılır'' diye konuştu. 
     20 yıldır Türkiye'de elektriğe yatırım yapılmadığını ifade eden Güler, ''Sanki bizi beklemişler. Biz de halının altına pisliği sürmüyoruz. Yatırım yapmaya çalışıyoruz ama bunları da öncelik sırasına göre sürdürüyoruz'' dedi. 
     Güler, Türkiye genelinde bu yıl 1.5 milyon ton kömür dağıtacaklarını da bildirdi. 
     Geceyi Ordu'da geçirecek Güler, yarın çeşitli ziyaretlerde bulunacak. 
     
</TEXT>
</DOC>
