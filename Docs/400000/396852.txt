<DOC>
<DOCNO> 396852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sonyas17.html </URL>
<DATE> 2005/11/21/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Bono Eylemciliğim unutulur ama müziğim baki kalır 
</HEADLINE>
<TEXT>

     İrlandalı U2 grubunun solisti Bono 45 , gelecekte eylemci olarak yaptığı işlerin muhtemelen unutulacağını, ancak müziğinin baki kalacağını söyledi. 
     CBS televizyonunun ''60 Dakika'' programına katılan Bono, dünyada yoksullukla ve AIDS ile mücadele bağlamında yaptığı işlerin gelecekte unutulacağını düşündüğünü belirterek, ''Umarım unutulur. Çünkü umarım bu sorunlar yok olur'' dedi. 
     Bono, bu tür işlerin aksine, yaptığı müziğin 100 yıl sonra yaşayacağına inandığını ifade ederek, bunun nedenini, ''şarkılarının, gruplarından önce var olmayan duygusal bir alanı işgal etmesi'' olarak açıkladı. 
     ''İnsanların 40 yaşında da rock'n roll ateşiyle yandığını'' söyleyen Bono, grubunun sıra dışı müzik yapmayı sürdürüp sürdüremeyeceğini görmek istediğini dile getirdi. Bono, ''Biliyorsunuz müziğe hala çok fazla açım'' diye konuştu. 
     Bono, 1999 yılından bu yana ABD'de Demokrat ve Cumhuriyetçi milletvekilleriyle başkanları, AIDS ile mücadele, Afrika'da yoksulluğun ortadan kaldırılması ve üçüncü dünya ülkelerinin borçlarının silinmesi konusunda yardım yapmaya ikna etmeye çalışıyor. 
     
</TEXT>
</DOC>
