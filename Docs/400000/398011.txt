<DOC>
<DOCNO> 398011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sontur08.html </URL>
<DATE> 2005/11/25/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Çanakkale'de sağanak yağış ve kuvvetli lodos 
</HEADLINE>
<TEXT>

     Çanakkale'yi 2 gündür etkisi altına alan yağışlı hava ve kuvvetli lodos, yaşamı olumsuz yönde etkiliyor. 
     Bu sabaha karşı etkisini arttıran sağanak yağış nedeniyle, birçok cadde ve sokak sular altında kaldı. Bazı ev ve işyerlerini su basarken, vatandaşlar suları kendi imkanlarıyla tahliye etmeye çalıştı. 
     Belediye ekipleri, çalışmalarını aralıksız olarak sürdürürken, sabah işlerine giden vatandaşlar ile okullarına gitmek isteyen öğrenciler, adeta gölü anımsatan caddelerden geçmekte zorlandı. 
     Meteoroloji Müdürlüğü yetkilileri, metrekareye düşen yağmur miktarının sağanak yağışın azalmasının ardından yapılacak ölçümler sonunda kesinleşeceğini bildirdiler. 
     Yağmur ve lodos nedeniyle geceden bu yana zaman zaman elektrik kesintilerinin yaşandığı Çanakkale'de, yol kenarlarındaki bazı ağaçlar da kuvvetli rüzgar nedeniyle devrildi. 
     Öte yandan Gemi Trafik Hizmetleri VTS yetkilileri, olumsuz hava koşulları nedeniyle Çanakkale Boğazı'ndan çıkış yapamayan 3 yük gemisinin Karanlık Liman mevkiinde demirlediğini, küçük tonajlı bazı gemilerin hava şartları düzelinceye kadar, boğaz giriş ve çıkışında demirleyerek beklediğini kaydettiler. 
     Türkiye Denizcilik İşletmeleri TDİ yetkilileri ise zaman zaman hızını arttıran lodos nedeniyle Gelibolu-Lapseki ve Bozcaada-Geyikli araba vapuru seferlerinin geçici olarak durdurulduğunu belirttiler. 
     Yetkililer, Gökçeada-Kabatepe ve Çanakkale-Eceabat arasındaki araba vapuru seferlerinin ise normal olarak sürdürüldüğünü bildirdiler. 
     
</TEXT>
</DOC>
