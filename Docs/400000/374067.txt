<DOC>
<DOCNO> 374067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sondun29.html </URL>
<DATE> 2005/08/30/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Netanyahu, Şaron'a karşı aday... 
</HEADLINE>
<TEXT>

     İsrail'in eski Başbakanı ve bir süre önce Maliye Bakanlığı'ndan istifa eden Binyamin Netanyahu, Başbakan Ariel Şaron'a karşı Likud Partisi başkanlığı ve başbakanlık için adaylığını açıkladı. 
     İsrail'de ''Bibi'' olarak tanınan Binyamin Netanyahu, Tel Aviv'de düzenlediği basın toplantısında, Başbakan Ariel Şaron'a yüklendi ve ''Şaron'un ayaklar altına aldığı değerlerimize geri dönmeliyiz'' dedi. 
     ''Likud'un bugün safları birleştirecek, yıkımları onaracak ve partiyi zafere taşıyacak ülkeyi ilkeleri doğrultusunda yönetecek bir lidere ihtiyacı bulunduğunu'' söyleyen Netanyahu, ''Bunu yapabileceğime inanıyorum'' diye konuştu. 
     1996-1999 yılları arasında Başbakanlık görevinde bulunan Netanyahu, geçmişteki hatalarından da ders aldığını belirterek, ''Dersimi çalıştım. Hazırım'' dedi. 
     Netanyahu'ya, basın toplantısında ''Likud Mücahitleri'' olarak bilinen, parti içindeki geri çekilme karşıtı bazı milletvekilleri de eşlik etti. 
     Likud Merkez Komitesi'nin, 25 Eylül'de toplanarak, adaylık seçimleri için oylama tarihini 22 Kasım olarak belirlemesi bekleniyor. 
     Başbakan Şaron'un seçimi kaybetmesi halinde ise Likud'un erken genel seçim için çağrıda bulunacağı belirtilirken, genel seçimler için muhtemel tarih olarak 21 Şubat 2006 telaffuz ediliyor. 
     Netanyahu'nun adaylığını açıklamasından birkaç saat kadar önce, Başbakan Yardımcısı ve Maliye Bakanı Ehud Olmert, Netanyahu'yu gerek ahlaki, gerekse kişisel yetenekleri açısından uygun görmediğini belirterek, ''Geçmişte denenmişti, umarım bir kez daha denenmeyecektir'' dedi. 
     Başbakan Ariel Şaron ise daha önce adaylığıyla ilgili olarak Netanyahu'yu sert dille eleştirmiş ve ''sorumsuz'' olarak nitelendirmişti. Şaron, ''Sorumluluktan kaçan bir kişiye ülke yönetimi konusunda güvenilemez'' demişti. 
     Netanyahu, 17 Ağustos'ta başlayan, İsrail'in Gazze Şeridi'ndeki 21 Yahudi yerleşiminin tamamını ve Batı Şeria'daki 120 yerleşimden 4'ünü boşaltması uygulaması öncesi bunun sorumluluğunu taşıyamayacağını belirterek, Maliye Bakanlığı görevinden istifa etmiş, Bakanlar Kurulu'ndaki oylamada hayır oyu kullanmış, İsrail parlamentosundaki Knesset son oylamalara ise katılmamıştı. 
     
</TEXT>
</DOC>
