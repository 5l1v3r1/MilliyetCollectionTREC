<DOC>
<DOCNO> 368512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/magazin/mag01.html </URL>
<DATE> 2005/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Düğün bitti ama borçlar duruyor 
</HEADLINE>
<TEXT>


Suudi Arabistan eski Petrol Bakanı Yamani'nin İstanbul'da evlenen kızının saçını yapan kuaför henüz parasını alamadı 

GÜLAY FIRAT İstanbul 

Şeyh Zeki Yamani'nin kızı Sarah'ın Çırağan Sarayı'nda yaptığı düğünün yankıları sürüyor. Yamani Ailesi, gelinin saçını yapan MOS Kuaför'ün parasını henüz ödemedi. MOS'un ortaklarından Muammer Yaprakgül, Yamani'nin eşi Tamam ile 2 kızının Maçka'daki şubelerine geldiğini belirterek şunları anlattı 

'Canları sağ olsun' 
"Düğün gecesi nasıl saç istediklerini belirleyip prova yaptık. Pırlanta ve elmaslarla süslü, gösterişli ve hayli büyük gelin tacını kullanmamızı istediler. Ancak taç, Sarah'ın yüzünü olduğundan uzun gösterdi. Tacı küçültmeyi önerdik, kabul ettiler. Düğün günü 4 kişilik ekibimiz, saat 14.00'te Çırağan Sarayı'na gidip, Tamam Yamani ile Sarah'ın kuaför hizmetlerini bitirdi. Saat 18.00'de ben gittim, geline topuz yaptım, tacı ve duvağı yerleştirdim." 
Yamani Ailesi'ne bir ücret tarifesi vermediğini söyleyen Yaprakgül, "Bu tür işlerde para konuşmayız genelde. Ücreti, gelinliği diken Yıldırım Mayruk aracılığıyla gönderirler. Ödemezlerse de canları sağ olsun" dedi. Öte yandan, gelinliği diken Yıldırım Mayruk da henüz parasını almadığını söylemişti. 


</TEXT>
</DOC>
