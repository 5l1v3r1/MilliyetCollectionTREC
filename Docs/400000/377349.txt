<DOC>
<DOCNO> 377349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/son/sonspo12.html </URL>
<DATE> 2005/09/10/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Ali Sami Yen Stadı'nın eski açık tribünü törenle açıldı... 
</HEADLINE>
<TEXT>

     Galatasaray'da, Ali Sami Yen Stadı'nın yeniden inşaa edilen eski açık tribünü törenle açıldı. 
     Mecidiyeköy'deki kulüp binasında gerçekleştirilen basın toplantısının ardından, yenilenen kale arkası tribününde kurdela kesilerek açılış yapıldı. 
     Törene, Şişli Belediye Başkanı Mustafa Sarıgül, Galatasaray Kulübü Başkanı Özhan Canaydın, ikinci başkan Ergun Gürsoy, başkan yardımcısı Turgay Kıran, yöneticiler Refik Arkan, Niyazi Yelkencioğlu, Şükrü Ergün, Fatih Gökşen, Cengiz Özyalçın ve tribünü yapan Kare İnşaat'ın yöneticileri katıldı. 
     Kare İnşaat'ın yöneticisi Adem Paşalı'ya plaket veren başkan Canaydın, Paşalı'dan sembolik olarak hazırlanan tribün anahtarını aldı. 
     Burada bir konuşma yapan Özhan Canaydın, tribünün tamamıyla firmanın sponsorluğunda yapıldığını kaydederek, ''4 ay gibi bir sürede bu tribünü bize hediye eden Kare İnşaat Grubu'na teşekkür ediyorum. En büyük teşekkürü de başından beri yardımlarını esirgemeyen Mustafa Sarıgül'e ediyorum'' dedi. 
     Canaydın, 6 bin 800 seyirci kapasiteli yeni kale arkası tribününün yarınki Sivaspor maçında devreye gireceğini belirterek, ''Üniversitelilerden oluşan yeni bir taraftar grubu oranın temsilcisi olsun istedik ve indirimli kombine bilet uygulaması yaptık. Bu tribünle kapasitemiz 25 bine yaklaştı. Uğurlu bir açılış olacağına inanıyorum'' diye konuştu. 

     
</TEXT>
</DOC>
