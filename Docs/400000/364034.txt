<DOC>
<DOCNO> 364034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/sondun28.html </URL>
<DATE> 2005/07/25/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
New York'ta panik Çantasında bomba olduğunu söyledi, ortalık karıştı 
</HEADLINE>
<TEXT>

     New York'ta dün bir yolcu, çantasında bomba bulunduğunu söyleyerek, çantasını bilet görevlisine atınca bomba paniği yaşandı. 
     New York'un en büyük metro ve tren istasyonu Penn Station bomba korkusuyla acilen boşaltılırken, tren ve metro seferleri bir saat aksadı veya durdu. 
     Çantasında bomba bulunduğunu söyleyerek görevliye fırlatan 43 yaşındaki Raul Claudio adlı kişinin tutuklandığı, tren istasyonu ve kentte güvenlik önlemlerinin artırıldığı bildirildi. 
     Çantasında bomba izine rastlanmayan New York sakininin terörist saldırı tehdidinde ve asılsız bomba ihbarında bulunmak suçlarından 14 yıla varan hapis cezasına çarptırılabileceği belirtildi. 
     Yolcunun kimlik kartı olmaması nedeniyle bilet görevlisinin bilet satmadığı, bunun üzerine de yolcunun çantasını fırlattığı kaydedildi. 
     Kentteki ikinci olayda da iki katlı bir turist otobüsü sırt çantalı 5 erkek yolcudan şüphelenilmesi üzerine durdurularak didik didik arandı. 
     60 yolcuyu arayan polis 5 şüpheliyi kelepçeleyerek götürdü. 
     
</TEXT>
</DOC>
