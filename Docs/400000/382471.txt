<DOC>
<DOCNO> 382471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/spor/ysenay.html </URL>
<DATE> 2005/09/29/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
İşte bu Fenerbahçe 
</HEADLINE>
<TEXT>



Fenerbahçe'nin tam bir Avrupa takımı klasiği ile oynadığı nadir yabancı maçlardan biriydi dünkü tarihi gecede... 
Önce kendinde müthiş bir özgüven bütünlüğü enjekte etmişti sanki tüm Sarı - Lacivertli oyuncular... PSV'nin tam Avrupa klasiği bir takım olduğunu çok iyi bilseler de, Fenerbahçe'nin hızlı oyun temposunu rakibine ısrarla yüklemesi Sarı - Lacivertliler'e zaferi getiren kesin sebeplerin en önde geleniydi. Savunmadaki dikkat ve tek topla oynama geleneği kalede Volkan'a büyük bir rahatlık getirmekte, ayrıca orta alandaki top kullanma ve pas hatasına takılmadan oynanan çabuk futbol PSV'yi sahada zaman zaman işsiz bırakma gerçeğini seriyordu gözler önüne... Tabii Anelka'nın dev fiziğiyle rakip savunmaya yüklenmesi, Hollandalılar'da büyük korkular yaratıyor ve Fenerbahçe müthiş bir oyun disiplini içerisinde korumaya çalışıyordu Alex'in penaltısıyla kazandığı avantajını... Bu arada Alex'e özel markaj düşünmeden oynayan PSV'nin bu yanlışını Sambacı gayet de yerinde değerlendiriyor ve orta alandan taşıdığı toplarla Anelka ve Nobre'ye önemli pozisyonlar sunuyordu... 
Aslında PSV de net yenilgiye rağmen gayet düzenli bir saha organizasyonu ile topu yayıyor, ancak Fenerbahçe'nin hem orta alan kalabalığı, hem de defanstaki oyunu karşılama ustalıkları Hollandalılar'ın pozisyon bulmalarına setler çekiyordu. Hesselink'in iki sarı kart sonrası sahadan erken çıkışı ayrı bir avantajdı tabii Sarı - Lacivertli renkler için... Ama ne olacak yani, Avrupa maçlarında hep Fenerbahçe şanssız olmaya mahkum mu yaşayacaktı Varsın şans biraz da bizim takımlara gülümsesin canım... 

Pozisyon fırtınası 
Evet temsilcimiz, ikinci devrede oyuna daha da hakim bir emniyet içinde hücum viteslerini daha da yükseltiyor, özellikle Serkan'ın sağ kanattan yaptığı hızlı bindirmeler ve Anelka-Alex ikilisinin taşıdıkları toplarla PSV kalesini pozisyon fırtınası içinde kalmaya kilitlemesi gerçekten seyrine doyum olmayan bir Fenerbahçe güzelliğiydi. Aslında Nobre de arkadaşlarının oyun temposuna özellikle ikinci yarıda ayak uydurabilseydi, Fenerbahçe'nin gol sayılarını beşlemesi işten bile değildi. 
Özetlersek bizim aradığımız Fenerbahçe, "İşte bu Fenerbahçe"dir dostlar... Futbolun hakkını tam vererek mücadele ettiğiniz zaman maçı kazanmak da zaten kendiliğinden gelir bu oyununda. 


</TEXT>
</DOC>
