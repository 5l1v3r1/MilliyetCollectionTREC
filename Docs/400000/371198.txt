<DOC>
<DOCNO> 371198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sonsiy02.html </URL>
<DATE> 2005/08/19/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Sağlık Bakanlığı, "Ankara'da kolera" iddialarını yalanladı 
</HEADLINE>
<TEXT>

     Sağlık Bakanlığı, resmi olarak bildirilmiş klinik şüpheli veya kesin hiçbir kolera vakasının bulunmadığını bildirdi. 
     Sağlık Bakanlığı, bazı basın yayın organlarında yer alan "Ankara’da kolera vakalarının görüldüğü" haberleri üzerine yazılı açıklama yaptı. 
     Açıklamada, yaz aylarında özellikle yerleşim yerlerindeki su ve kanalizasyon sisteminin düzensizliği, çiğ tüketilen sebzelerin üretimindeki çevre koşullarının ve sulamada kullanılan suların niteliklerinin yetersizliği, toplumun kişisel hijyen kuralları konusundaki davranış eksiklikleri gibi etkenlerin bir araya gelmesinin, su ve besinlerden bulaşan hastalıkların sayılarında artışlara neden olduğu belirtildi. 
     Türkiye’de sık görülen su ve besinlerle bulaşan hastalıkların başında, sulu ishaller şeklinde seyreden "E. Coli" enfeksiyonlarının, gıda zehirlenmelerinin, çeşitli bağırsak parazitlerinin, kanlı ishaller olarak seyreden dizanteri gibi hastalıkların, çok ciddi sistemik hastalık bulgularla görülen Tifo hastalığının geldiğinin kaydedildiği açıklamada, bu hastalıkların yaz aylarında artış gösterdiği ve kış dönemine doğru azaldığı ifade edildi. 
     Açıklamada, Sağlık Bakanlığı’nın ve taşra teşkilatının bu tür hastalıkların engellenmesi için vakaların artış trendini düzenli olarak izlediği belirtilerek, salgın riski olan durumlarda sağlık kurumlarının kapasitelerinin planlandığı ve personelin konuyla ilgili çalışmalarının gözden geçirildiği kaydedildi. 
     
     "GEREKLİ UYARILAR YAPILDI" 
     Su ve besinlerle bulaşan hastalıkların azaltılması ve yok edilmesi için yapılması gereken uygulamalar konusunda Bakanlığın ve taşra teşkilatının sorumlu kuruluşlara gerekli uyarıları yaptığı ifade edilen açıklamada, "İçme ve kullanma sularının dezenfekte edilerek sisteme verilmesi, yoğun gıda denetiminin yapılması konusunda sorumlu olan kuruluşların başında Valilikler, Belediyeler ve Tarım Köy İşleri Bakanlığı’nın taşra teşkilatları gelmektedir" denildi. 
     Açıklamada, şunlar kaydedildi 
     "Ankara’da her yıl olduğu gibi mevsim dolayısıyla ishalli hastalıkların sayısında bir artış olduğu doğrudur. Ancak bu sayılar daha önceki yıllara göre farklı değildir. Tıp biliminin gereği olarak, her hastada hastalık etkenini bulmaya yönelik incelemeler yapılmaktadır. Bu incelemeleri yapmış olmak, hastalığın var olduğu anlamına gelmemektedir. 
     Bakanlığımıza bugüne kadar resmi olarak bildirilmiş klinik şüpheli veya kesin hiçbir kolera vakası bulunmamaktadır. Ankara İl Sağlık Müdürlüğü ile yapılan ortak incelemelerde klinik olarak uyumlu vakalara rastlanılmamıştır. 
     Ancak unutulmamalıdır ki bu tür hastalıkların bulaşması, sağlıksız su ve gıda tüketimi ile kişisel temizlik kurallarına uymamak ile doğrudan ilişkilidir. Toplumun ve ilgili kuruluşların bu konuda duyarlı olması gerekmektedir." 
     
</TEXT>
</DOC>
