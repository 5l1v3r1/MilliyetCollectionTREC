<DOC>
<DOCNO> 383846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/soneko02.html </URL>
<DATE> 2005/10/04/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Otomobil devlerinin satışında büyük düşüş 
</HEADLINE>
<TEXT>

     ABD'de yüksek seyreden benzin fiyatları yüzünden dünyanın ve ülkenin önde gelen otomobil üreticilerinden General Motors GM ve Ford'un satışlarında büyük düşüşler yaşandığı bildirildi. 
     Dünyanın en büyük otomobil üreticisi durumunda bulunan GM'in Eylül ayı satışlarının geçen yıla oranla yüzde 24 gerileyerek 344 bin 797 olarak gerçekleştiği belirtildi. Normal otomobil satışları yüzde 14,5 oranında gerileyen GM'in ürettiği van ve pikapların satışı ise yüzde 30 düştü. 
     ABD'nin ikinci en büyük otomobil üreticisi olan Ford'un satışları ise Eylül ayında bir önceki yıla göre yüzde 19'luk bir düşüşle 228 bin 157 olarak gerçekleşti. Ford'un ürettiği hafif kamyon ya da kamyonet satışlarında ise yüzde 27'lik bir düşüş yaşandığı ve bu araçların satışının 155 bin 167 olarak gerçekleştiği bildirildi. Ford'un en çok satan aracı durumundaki F-serisi pikapların satışlarındaki azalmanın ise yüzde 30 olduğu kaydedildi. 
     Her iki firmanın en fazla satış kaybına uğradıkları araçları ise spor özelliği olan dört çekerli araçlar oluşturdu. Ford'un Explorer model araçlarının satışları yaklaşık yüzde 58 gerilerken, GM'in en fazla satan bu tarz araçlarından Chevy TrailBlazer'ın satışları yüzde 24, Chevy Tahoe'nin satışları ise yüzde 56 azaldı. 
     
     JAPON ARABALARINDA ARTIŞ 
     GM ve Ford'un satışları radikal şekilde düşerken, nispeten daha ekonomik benzin sarfiyatına sahip Toyota ve Honda gibi Japon arabalarının ABD'deki satışlarında ise aynı dönemde önemli bir artış oldu. 
     Dünyanın ikinci en büyük otomobil üreticisi ve ABD'de otomobil satışında dördüncü durumunda olan Toyota, Eylül ayında satışlarını yüzde 10,3 oranında artırarak 178 bin 417'ye ulaştırdı. Toyota, satışlar açısından bugüne kadarki en iyi Eylül ayını geçirdiğini kaydetti. Honda ise ABD satışlarını yüzde 11,7 oranında artırarak Eylül ayında 121 bin 163 araç satışı gerçekleştirdi. 
     Benzin-elektrik hibridi olan Toyota Prius'un satış rakamlarının ise bir yıl öncesine göre yüzde 90 arttığı kaydediliyor. Bu aracın toplam satışı ise 8 bin 193'le henüz mütevazı bir seviyede bulunuyor. 
     Chrysler, Dodge ve Jeep markalarıyla araç üreten DaimlerChrysler'in ABD satışlarının ise bir önceki yıla göre yüzde 4 oranında arttığı belirtiliyor. 
     
</TEXT>
</DOC>
