<DOC>
<DOCNO> 368487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/ekonomi/eko03.html </URL>
<DATE> 2005/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin'in yabancısı çekik gözlü çıktı 
</HEADLINE>
<TEXT>


Çin'e giren yabancı sermayenin neredeyse yarısının 'yabancı kılığındaki' yerliler olduğu açıklandı. Bunların, 'yolsuzlukla servet yapan bürokratlar' olduğu belirtildi 


Yabancı sermaye çekmekte ülkeler arasında başa güreşen Çin'e dışardan gelen sermayenin hatırı sayılır miktarının aslında yerli olduğu ortaya çıktı. Çin Merkez Bankası'nca hazırlanan bir raporda, bazı kıyı aşırı finans merkezlerinden Çin'e yönelen sermaye girişinin neredeyse yarısının, türlü yollarla ülke dışına çıkarılarak "maskelenen" yerli sermaye olduğu bildirildi. 
Raporda, vergi istisnalarından yararlanmak isteyen bazı uyanık sermayedarlarla rüşvet ve yolsuzluklarla servet yapan bazı bürokratların paralarını Virgin Adaları, Cayman Adaları ve Samoa gibi "vergi cennetleri" olarak bilinen finans merkezlerine aktardıktan sonra, yabancı sermaye kılığında yeniden ülkeye getirdikleri belirtildi. Çin Merkez Bankası raporunda, bu tür sermayelerin genelde spekülatif nitelikte olduğu, ülkenin ekonomik büyümesine hizmet etmediği gibi, ulusal para olan yuanın değerini yükseltmek, yabancı sermaye denetimlerini güçleştirmek gibi olumsuz sonuçlar yarattığı vurgulandı. 

Üçte biri şaibeli 
Raporda, bu tür şaibeli para girişlerinin hangi kıyı aşırı finans merkezlerinden geldiğine ilişkin ayrıntı verilmedi. Ancak Çin'e giren yabancı sermayenin üçte birinin bu tür merkezlerden kaynaklandığı biliniyor. 
Dünyanın en uzun süreyle en hızlı büyüyen ekonomisi olan Çin, bu yönüyle yabancı sermayenin gözdesi olmuş bulunuyor. Ülkeye gelen doğrudan yabancı yatırımların bu yılın ilk altı ayında 28.6 milyar doları bulduğu kaydediliyor. 

Yuan, takasa açılıyor Dış dünyadan gelen baskılar sonucu geçtiğimiz günlerde para birimi yuanda yüzde 2.1'lik hafif revalüasyon değerini artırma gerçekleştiren Çin, serbestleşme yolunda önemli bir adım daha attı. Çin Merkez Bankası'ndan yapılan açıklamada, yuanın bankalararası piyasada vadeli işlemler ve takasa açıldığı bildirildi. Açıklamada, yuanda vadeli işlemlerin hangi dövizler üzerinden gerçekleştirilebileceği konusunda ise bilgi verilmedi. Analistlere göre, vadeli işlemler, finansal sistemin modernleşmesine katkı sağlayacak. 


</TEXT>
</DOC>
