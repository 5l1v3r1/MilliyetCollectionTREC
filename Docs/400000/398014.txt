<DOC>
<DOCNO> 398014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sontur11.html </URL>
<DATE> 2005/11/25/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Mide ameliyatında, dikkatsizlik sonucu neşter değen dalağı da alındı 
</HEADLINE>
<TEXT>

     
     Tuncay DAĞLI ADANA, DHA 
     
ADANA’da midesindeki yara ve fıtık nedeniyle Devlet Hastanesi Genel Cerrahi Uzmanı Op. Dr. Sami Bayram tarafından ameliyat edilen 33 yaşındaki Battal Sevimli, ameliyat sonrası dalağının da alındığını öğrenince şok oldu. 
     Geçen haftaki ameliyattan sonra görevliler tarafından bir poşet içinde getirilen dalağın neden alındığını soran Battal Sevimli’nin annesi 64 yaşındaki Güzin Sevimli’ye, Dr. Bayram’ın, Mide ameliyatını yaparken neşter kazayla çarpınca dalak yırtıldı, almak zorunda kaldık. Merak etmeyin oğlunuz dalaksız da yaşayabilir'' yanıtını verdiği öne sürüldü. Ancak, dalağı alındığı için psikolojisi bozulan Battal Sevimli, Dr. Bayram’ı dava edeceğini söyledi. 
     Midesindeki şikayetler nedeniyle tedavi için gittiği hastanede ultrasonu çekilip, kesin teşhis konulan Battal Sevimli, ultrosan raporunda dalağının sapasağlam olduğunun belirtildiğini anlattı. Mide ameliyatında dalağının alındığını kaydeden Sevimli, Şimdi başım ağrısa, kalbim hızlı çarpsa dalağım olmadığı için sanıyorum. Dalak gereksiz bir organ ise Allah neden yarattı Ben kurban keserken gördüm, mideyle dalak birbirinden çok uzak. Doktorun yaptığı hatayı kabul edemiyorum. Dalağım bir varmış bir yokmuş gibi oldu'' dedi. 
     Tedavisini evinde sürdüren Battal Sevimli, hastaneye gitmeye korkar olduğunu, doktorla hiç karşı karşıya gelmediğini belirtti. Sevimli, önceki gün fenalaştığında 112 Acil Servis’ten gelen görevlilerin serum verdiğini söyledi. 
     
     HER AMELİYATTA RİSK VAR'' 
     Battal Sevimli’nin dalağının ameliyat sırasında kazayla yırtıldığını ve almak zorunda kaldığını kabul eden Dr. Sami Bayram ise, Her ameliyatın riskleri vardır. Battal Sevimli’nin ameliyatını yaparken dalak yırtıldı, almak zorunda kaldık. Ancak hasta taburcu olduktan sonra bana hiç gelmedi. Gelsin bir konuşalım bir çaresini buluruz'' diye konuştu. 
     
     DAHA SONRA İNKAR ETTİ 
     Daha sonra bir açıklama daha yapan Op. Dr. Sami Bayram, olayın tıbbi bir komplikasyondan kaynaklandığını ve kesinlikle doktor hatası diye bir şeyin söz konusu olmadığını söyledi. Op. Dr. Bayram, Battal Sevimli’nin midesinde fıtık ve yaralar vardı, onları alırken dalak çok yakın olduğu için kanama fark ettim, durmayan bu kanama değişik nedenlerle olabilirdi, tehlikeli olacağını düşünüp dalağı aldım ve incelenmek üzere patoloji laboratuarına gönderdim. Patoloji sonucuna göre karar vereceğim. Hastanın tedavisi daha bitmiş değil, dalak neden kanadı onu bilmek ve tedaviyi devam ettirmek gerek. Hastayı çevresindekiler yanlış bilgilendirmiş'' dedi. 
     
</TEXT>
</DOC>
