<DOC>
<DOCNO> 376504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sontur16.html </URL>
<DATE> 2005/09/07/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Dolandırıcıların yeni hedefi emekliler... Ankara'daki şebeke çökertildi 
</HEADLINE>
<TEXT>

     Türkan AL AA 

Memur emeklilerinin, Emekli Sandığı Genel Müdürlüğü'nün adını kullanarak, güncelleme formu yoluyla dolandırıldığı belirlendi. 
     Emekli Sandığı Genel Müdürü Mehmet Ali Özyer, son dönemde kurumdan emekli, dul ve yetim maaşı alanlara yönelik bir dolandırıcılık işleminin ortaya çıkarıldığını bildirdi. 
     Özyer'in verdiği bilgiye göre, dolandırıcılık işlemi, Emekli Sandığı'nın emekli, dul ve yetimlere gönderdiği, ödeme, sağlık ve vergi iadesi ile ilgili Genel Müdür imzalı bilgi yazıları değiştirilerek gerçekleştiriliyor. 
     Bu işi organize eden şebeke, Emekli Sandığı'ndan maaş alanlara ''Kişisel Bilgileri Güncelleme Formu'' başlıklı birer yazı gönderiyor. Yazıda evrağın geldiği yer olarak ''Cebeci Cad. Kurul Sok. No 24, Bakanlıklar, Ulus-Ankara'' şeklinde tamamen düzmece bir adrese yer veriliyor. 
     Söz konusu yazı, hak sahibine teslim sırasında ödeme yapılmak kaydıyla kargo ile gönderilmiş gibi ücret karşılığı teslim ediliyor. Bu şekilde emekli, dul ve yetimlerden 6'şar milyon lira alınıyor. 
     
     GENEL MÜDÜRDEN UYARI 

     Emekli Sandığı Genel Müdürü Özyer, yurdun değişik yörelerinden bu yönde bilgiler geldiğini, en son Kocaeli'nde bu yolla çok sayıda emeklinin dolandırıldığını bildirdi. Özyer, şöyle devam etti 
     ''Emekli Sandığı, hiçbir şekilde kişisel bilgileri güncelleme formu ya da başka bir ad veya formda, herhangi bir başlıkla, Sandık Genel Müdürünün imzasıyla ve ücret karşılığı belge ve form göndermemektedir. 
     Emekli, dul ve yetimlerimiz bu konuda dikkatli olsunlar. Bu yöntemle kendilerinden ücret talep ederek, dolandırıcılık yapmak isteyenleri de güvenlik kuvvetlerine ve yargıya ihbar etmeleri için çağrıda bulunuyorum. Bu olay tamamen emeklilerimizi dolandırmaya yönelik bir harekettir ve muhtemelen bir şebeke tarafından organize edilmektedir. Buna ilişkin her türlü girişimde de bulunulmuştur.'' 
     
</TEXT>
</DOC>
