<DOC>
<DOCNO> 367309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/sondun40.html </URL>
<DATE> 2005/08/05/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Irak'ta yeni ABD operasyonu 
</HEADLINE>
<TEXT>

     Amerikalı ve Iraklı güçlerin, Irak’ın batısında hava desteğiyle yeni bir operasyon başlattıkları açıklandı. 
     Amerikan ordusundan yapılan açıklamada, "Hızlı Vuruş" adı verilen operasyonun 3 Ağustos’da başladığı ve yaklaşık 1000 askerin katıldığı belirtildi. Operasyonun, Hadita, Haklaniye ve Pervana civarında odaklandığı kaydedildi. 
     Açıklamada, özel operasyon birliklerinin de aralarında bulunduğu Amerikalı ve Iraklı askerlerin Haklaniye’ye hareket ettiği, Amerikan savaş uçaklarının direnişçilerin gizlendiği yerleri hedef aldığı belirtildi. 
     Yöre sakinleri de Amerikalı ve Iraklı askerlerin Bağdat’ın kuzeybatısındaki Haklaniye’yi kordon altına aldığını, ev ev arama yaptıklarını söyledi. Tanıklar, Amerikan savaş uçaklarının sürekli uçtuğunu ve patlama sesleri duyulduğunu aktardı. 
     Amerikan deniz piyadelerini taşıyan bir araç, Hadita yakınlarında, yola yerleştirilen bombaya çarpmış, olayda 14 Amerikan askeri hayatını kaybetmişti. Saldırıyı, Ensar El Sünnet örgütü üstlenmişti. 
     Amerikan ordusu, 14 deniz piyadesinin ölmesine rağmen, Irak’ın batısındaki operasyonun saldırıları azalttığını savunuyor. 
     
</TEXT>
</DOC>
