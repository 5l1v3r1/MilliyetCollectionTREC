<DOC>
<DOCNO> 357843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/son/sonsiy17.html </URL>
<DATE> 2005/07/03/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
49 yıla kadar sağlık tesisi kiralanabilecek... 
</HEADLINE>
<TEXT>

     TBMM Genel Kurulu'nda, AK Parti Bursa Milletvekili Altan Karapaşaoğlu'nun, Sağlık Bakanlığı'na, kiralama karşılığında özel kişi ve kurumlara hastane yaptırabilmesine imkan veren teklifi kabul edilerek yasalaştı. 
     Yasa, sağlık hizmeti sunumunda karşılaşılan zorlukları aşmak amacıyla, 49 yıla kadar sağlık tesisi kiralanmasını öngörüyor. Kiralanacak tesisler, Sağlık Bakanlığı'nca verilecek ön proje ve belirlenecek temel esaslar doğrultusunda girişimci tarafından sağlanan veya Bakanlıkça bedelsiz olarak tahsis edilen arsa üzerine yapılacak. 
     Tesislerin yapılmasının gerekli olup olmadığına Yüksek Planlama Kurulu karar verecek. Söz konusu tesisler, Sağlık Bakanlığı'nca verilecek ön proje ve belirlenecek temel standartlar çerçevesinde kendisine veya Hazine'ye ait arsa ve arazi üzerinde ihale ile belirlenecek gerçek ve özel hukuk tüzel kişilerine, 49 yıla kadar belirli süre ve bedel üzerinden kiralama karşılığı yaptırılabilecek. 
     Maliye Bakanlığı'nca ihaleyi kazanan girişimcilere bedelsiz arsa veya arazi tahsis edilebilecek. Arsa veya arazinin tahsisi halinde kiralama süresi sonunda arsa veya arazi üzerindeki her türlü tesisin bedelsiz olarak geri alınabileceği ya da arsa veya arazinin mülkiyeti de dahil özel girişimciye devredilebileceği sözleşmede öngörülebilecek. 
     Kira bedeli ve kiralama süresinin tespitinde arsa veya arazinin girişimciye ait olup olmadığı, bedelsiz arsa tahsis edilip edilmediği, yatırımın maliyeti, tıbbi donanımın özel girişimci tarafından sağlanıp sağlanmadığı, kira konusu binadaki tıbbi hizmetler dışındaki hizmetler ve alanların işletiminin girişimciye verilip verilmediği ve kiralama sonunda tesisin Hazine'ye arsa Hazine'ye aitse intikal edip etmeyeceği hususları dikkate alınacak. 
     Bu düzenlemeye göre yapılacak iş ve işlemler, İhale Kanunu'na tabi olmayacak. 
     
</TEXT>
</DOC>
