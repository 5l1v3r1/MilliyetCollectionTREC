<DOC>
<DOCNO> 395392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sondun17.html </URL>
<DATE> 2005/11/16/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
ABD’de İslam'ın 11 Eylül sonrası imajını ilan panolarıyla düzeltiyorlar 
</HEADLINE>
<TEXT>

     METİN AKPINAR Orlando DHA 

      ABD’deki Müslüman dernekleri, İslamiyet’in 11 Eylül sonrası imajını değiştirmek için, çözümü yol kenarlarındaki reklam panolarına ilan vermekte buldu. Müslüman dernekleri, 11 Eylül saldırılarının ardından Amerikan halkının Müslümanlara ve Müslümanlığa karşı değişen bakışını düzeltmek için çeşitli yollara başvuruyor. 
     Orlando şehrinde faliyet gösteren Müslüman dernekleri de, aylık kirası 10 binlerce doları aşan reklam panolarından 10 adet kiralayarak üzerlerine Müslümanlığın terörizmle bağdaşmadığını ve terörizmi reddettiğini yazdı. Dünyanın en ünlü eğlence parklarının bulunduğu ve yılda ortalama 70 milyon kişinin ziyaret ettiği Orlando şehrinin en işlek caddelerinde asılı reklam panolarında büyük harflerle,"İslam, terörizmi ve teröristleri kınamaktadır", "İslam’da teröristler suçlulardır, şehit değildirler" gibi sloganlar yazıldı. 
     Yetkililer reklam panolarının ABD genelinde çoğaltılacağını belirtti. ABD’deki televizyon kanallarına da konu olan panolar büyük ilgi topluyor. 
     
</TEXT>
</DOC>
