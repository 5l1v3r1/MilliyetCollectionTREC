<DOC>
<DOCNO> 373661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/siyaset/siy00.html </URL>
<DATE> 2005/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Komisyon'dan AB için güçlü destek 
</HEADLINE>
<TEXT>


Rehn, Türkiye'nin üyelik müzakereleri başlamadan önce Rumları tanıması talebinin yeni bir şart ileri sürmek anlamına geldiğini belirtti 

DIŞ HABERLER SERVİSİ 


Avrupa Birliği AB Komisyonu'nun genişlemeden sorumlu üyesi Olli Rehn, AB'nin gelecek ay, Türkiye ile üyelik müzakerelerine başlama konusunda anlaşmaya varacağından emin olduğunu açıkladı. 

'Türkiye cesaretlenecek' 
Olli Rehn, Finlandiya'da yayımlanan "Helsingin Sanomat" gazetesine verdiği demeçte, AB Komisyonu'nun, müzakerelerin başlamasına ilişkin eylül ayında görevlendirileceğine emin olduğunu belirtti. 
Rehn, müzakerelerin başlamasının, Türkiye'yi reformların uygulanması için cesaretlendireceğini ve Avrupa yönüne daha fazla iteceğini belirtti. 

'Son engel de aşıldı' 
Kıbrıs Rum Kesimi'nin tanınması gerektiği yönündeki açıklamalarla ilgili olarak da AB Komiseri Olli Rehn, söz konusu talebi reddederek, bunun "yeni bir koşul olacağını" söyledi ve Türkiye'nin Gümrük Birliği Protokolü'nü genişletmesiyle müzakereler için son engeli de aştığını ifade etti. 
Komisyon incelemesinde Türkiye'nin müzakerelerin başlaması için temel iki koşulu yerine getirdiğini kaydeden Rehn, genişletilmiş Gümrük Birliği ile Türkiye'nin 25 üyeli Avrupa Birliği'nin varlığını kabul ettiğini savundu. 


</TEXT>
</DOC>
