<DOC>
<DOCNO> 354403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sonsiy02.html </URL>
<DATE> 2005/06/22/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Bayındırlık ve İskan Bakanı Faruk Özak, Trabzon'da... 
</HEADLINE>
<TEXT>

     Bayındırlık ve İskan Bakanı Faruk Özak, "Bu kadar faiz ödeyen iktidar döneminde kısıtlı kaynaklarla Türkiye’ye çok önemli hizmetler yapıldı" dedi. 
     Trabzon’a gelen Bakan Özak’ı havaalanında Valisi Hüseyin Yavuzdemir, AK Parti Trabzon Milletvekili Asım Aykan, Kemalettin Göktaş, Mustafa Cumhur, çok sayıda yetkili ve partili karşıladı. 
     Özak, kendisini karşılayan partililere hitaben yaptığı konuşmada, elde edilen başarının tüm teşkilat ve Trabzon’a ait olduğunu belirterek, "İnşallah sizlere layık oluruz. Sayın Başbakanımız bize bu görevi tevdi ettiler. Ülkemize yararlı olmaya çalışacağız. 
     Sizlerden dua bekliyorum" dedi. 
     Özak, daha sonra gazetecilere yaptığı açıklamada, karşılamanın kendisini duygulandırdığını ifade ederek, "Böyle bir olayı ilk defa yaşıyorum. Bu Başbakanımızın Trabzon’a verdiği önemin bir göstergesidir. Ben burada sadece bir temsilciyim. Bu zor ve kutsal bir görev" diye konuştu. 
     Özak, Türkiye’yi, yöreyi kalkındırmaya çalışacaklarına dikkati çekerek, şunları kaydetti 
     "Tanjant Yolu’nu Başbakanımızın katılımıyla 22 Haziran’da açacağız. Başbakan buraya çok önem veriyor. Hepimizin 50 yıldır özlediği Zağnos Vadisi Projesi TOKİ tarafından hayata geçiriliyor. Bu Başbakanımızın talimatlarıyla ve direktifleriyle oldu. Sahil geçiş yolu çok hızla ilerliyor. Yolun tamamlanması için daha 1.5 katrilyon liraya ihtiyaç var. Bu Cumhuriyet tarihinin en önemli projelerinden biridir. Bizim karayolları bütçemizin yarısından çoğu buraya gidiyor. 
     Bu yolda en azından ana arter 2006’ya kadar açılacak. Yapılan işlere bakıldığında insan gurur duyuyor. İnşallah bundan sonra gecikmeler olmayacak." Türkiye’de 200 noktada duble yol çalışması yapıldığını anımsatan Bakan Özak, "Bu kadar faiz ödeyen iktidar döneminde, kısıtlı kaynaklarla Türkiye’ye çok önemli hizmetler yapıldı. Türkiye bir şantiye halinde. Yola verilen önemin nedeni, cana ve mala verilen değerdendir" dedi. 
     Bakan Özak, Türkiye’nin gemi yapım üssü olduğunu ifade ederek şöyle devam etti 
     "Azerbaycan’dan, İran’dan gelen insanlar burada yatırım yapmak istiyorlar. Yabancı sermaye hızla ülkemize gelecektir. Yabancıların gayrimenkul almasına dair yasayı da değiştiriyoruz. Bu konuda korkmaya hiç gerek yok. Türkiye en büyük gayrimenkulu 1984 yılında satmıştır. 
     Sattıklarımız bizim yurtdışında aldıklarımızın onda biri bile değildir. Bu konu çok abartılıyor. İstikrarlı bir güven ortamı oluşmuştur." Bakan Özak, havaalanında karşılaştığı Trabzonspor Teknik Direktörü Şenol Güneş ile bir süre sohbet ederek, yeni sezon öncesi hazırlık çalışmaları yapmak üzere Bolu’ya giden bordo-mavili takıma başarı dileklerinde bulundu. 
     
</TEXT>
</DOC>
