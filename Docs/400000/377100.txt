<DOC>
<DOCNO> 377100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sonspo12.html </URL>
<DATE> 2005/09/09/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Dünya Şampiyonası'na 26 güreşçi hazırlanıyor... 
</HEADLINE>
<TEXT>

     Macaristan'ın başkenti Budapeşte'de, 27 Eylül-2 Ekim tarihleri arasında yapılacak Dünya Büyükler Güreş Şampiyonası'na hazırlanan Serbest Güreş Milli Takımı'nın hedefi, 6 yıl aradan sonra altın madalya kazanmak. 
     Ankara İncek'teki Türk Güreş Vakfı'na ait Olympic Park Hotel'de 5 Eylül Pazartesi günü başlayan son etap kampında, Milli Takım Teknik Direktörü İsmail Nizamoğlu ve antrenörler Yılmaz Aslan ile Mehmet Türkkaya yönetiminde 26 sporcu çalışmalarını sürdürüyor. 
     Dünya Şampiyonası'nda mücadele edecek olan milli takım kadrosu, ilerleyen günlerde açıklanacak. Sporcu seçiminde yıl içinde gerçekleştirilen uluslararası organizasyonlar ve kamptaki performanslar göz önünde bulundurulacak. Gerekirse bazı sıkletlerde seçme müsabakaları yapılacak. 
     
     HEDEF YENİ BİR DÜNYA ŞAMPİYONU ÇIKARMAK 
     Güreş Federasyonu Asbaşkanı Sebahattin Kasap, Türkiye'nin serbest stilde en son altın madalyayı 1999'da Ankara'da yapılan Dünya Şampiyonası'nda Harun Doğan ile kazandığını hatırlatarak, ''Hedefimiz 6 yıl aradan sonra Budapeşte'de Dünya Şampiyonu çıkarmak'' dedi. 
     Dünya Şampiyonası'nın çok zor olduğunun bilincinde olduklarını anlatan Kasap, ''Kamp çalışmalarına Dünya Üniversiteler Yaz Spor Oyunları nedeniyle biraz geç başladık. Fakat şu anda güreşçilerimiz çok güzel bir ortamda çalışıyor. Dünya Şampiyonası'na kadar tüm sporcularımız hazır duruma gelecek'' diye konuştu. 
     
</TEXT>
</DOC>
