<DOC>
<DOCNO> 391017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sondun07.html </URL>
<DATE> 2005/10/31/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
'KKTC hiçbir zaman tanınmayacak' 
</HEADLINE>
<TEXT>

     BM Genel Sekreteri’nin eski Kıbrıs özel temsilcisi ve yıllarca Kıbrıs’taki BM Barış Gücü UNFICYP misyon şefliği görevi yapan Gustave Feissel, "Annan planını yeniden düzeltmenin, imkansıza yakın bir şey olduğunu" söyledi. 
     Güney Kıbrıs’taki Intercollege’de geçen hafta bir konferansa katılan Feissel, Rum kesiminde yayınlanan Cyprus Mail’in pazar gazetesi Sunday Mail’e, Kıbrıs konusundaki gelişmelerle ilgili bir mülakat verdi. 
     Kıbrıs sorunuyla 1984 yılından 1998 yılına kadar aktif olarak ilgilenen Feissel, Annan planını eleştirmediğini, plana çok büyük bir çaba harcandığını belirterek, ancak planın birçok insanın ağzında bıraktığı "kötü tadın", planı düzeltmeye çalışmayı imkansız kıldığını savundu. 
     Feissel, Kıbrıs’ta bir çözüme ancak tüm liderlerin tartışmasız uzlaşmasıyla ulaşılabileceğini belirterek, bir ya da iki liderin referandumu kötü bir fikir bulmasının, olayı akademik bir egzersizden öteye götüremeyeceğini kaydetti. 
     Annan planını düzeltmek değil de yeni bir planla gelmenin, daha kolay ve daha az karmaşık olduğunu ifade eden Feissel, yıllar boyu çok başarısızlıklar yaşandığını, ancak hiçbirisinin böyle derin iz bırakmadığını söyledi. Feissel, planın apaçık işe yaramadığını, bunun çeşitli nedenleri bulunduğunu belirtti. 
     Feissel, Kıbrıslı Rumların yıllardır çaba harcadıkları "AB güvenlik battaniyesi" altına girmeyi başarmalarına rağmen Kıbrıs konusunun hiçbir yere gitmediğini kaydetti. 
     Herşey Rumlar için rahatmış gibi görünse de zamanın geçtiğini belirten Feissel, "Kıbrıs Türk toplumunun kademeli olarak yok olması" tehlikesi bulunduğunu öne sürdü. Bunun iki tarafın da endişe etmesi gereken bir olay olduğunu, Kıbrıslı Türklerin yaşayabilir ve sağlıklı bir toplum olarak kalması gerektiğini ifade eden Feissel, bunun endişe duyduğu ve bir şey yapılması gereken bir konu olduğunu belirtti. 
     Kıbrıs’ta kapıların açılmasından duyduğu memnuniyeti de dile getiren Feissel, ancak bunun çözümün yerini hiçbir zaman tutmayacağını ve hiçbir şeyi çözmeyeceğini kaydetti. 
     "İki taraf liderlikleri arasındaki karşılıklı kötülemelerden rahatsızlık duyduğunu" ve bunun durması gerektiğini belirten Feissel, "Bir şey söyleyemiyorsanız, o zaman en iyisi hiçbir şey söylemeyin" dedi. Feissel, "liderlerin bu şekilde devam etmesi halinde, bir gün herkes uyandığında çözüm imkanının kalmadığının görüleceğini" savundu. 
     Feissel, "taksimin çözüm haline gelmesi durumunda bir gün Kuzey’deki insanların artık Kıbrıslı Türk değil, Türk olarak nitelenebileceğini" öne sürdü. 
     "Tarafların arzu ettiklerini değil, mümkün olanı aramaları" gerektiğini belirten Feissel, "tarafların söylemlerine rağmen Türk tarafının aradığı tanınmayı hiçbir zaman bulamayacağını, Rumların ise tüm göçmenlerin evlerine hiçbir zaman dönemeyeceğini" kaydetti. 
     Feissel, "KKTC’nin tanınma sürecinin hiç başlamadığını, tüm göçmenlerin evlerine dönmelerinin de iki kesimli federasyon fikriyle tamamen ters düştüğünü" söyledi. Bunun, iki tarafın da birilerinin bir şeyler yapmasını beklemek yerine kabullenmeleri gereken konu olduğunu ifade eden Feissel, şikayetler olsa da iki toplum arasında kin olmadığını ve iki toplumun birbirine çok benzediğini savundu. 
     
</TEXT>
</DOC>
