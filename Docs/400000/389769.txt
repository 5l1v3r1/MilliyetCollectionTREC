<DOC>
<DOCNO> 389769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sondun32.html </URL>
<DATE> 2005/10/26/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Irak'taki saldırılarda 7 kişi öldü... Tikrit'te de 8 ceset bulundu... 
</HEADLINE>
<TEXT>

     Irak'ın çeşitli bölgelerinde bugün düzenlenen saldırılarda 7 kişinin öldüğü bildirildi. 
     Polis ve hastane kaynakları, Kültür Bakanlığı yetkililerinden Nebil Yaser El Musavi'nin başkent Bağdat'ın güneyindeki bir mahallede silahlı kişilerce öldürüldüğünü belirtti. 
     Saldırıda Musavi'nin şoförü ve yoldan geçen bir kişinin de hayatını kaybettiği kaydedildi. 
     Bu arada, Bağdat'ın batısındaki Emriye bölgesinde, bir hükümet yetkilisinin konvoyuna silahlı kişilerce ateş açıldığını, saldırıda yetkilinin korumalarından birinin yaralandığını söyledi. Yetkilinin konvoyda bulunmadığı belirtildi. 
     Bağdat'ın kuzeyindeki Balad kentinde de bir mayının patlaması sonucu bir kişi öldü, bir kişi yaralandı. 
     Başkentin güneyinde ise bir bombanın infilak etmesi sonucu bir askerin öldüğü, bir kişinin yaralandığı belirtildi. 
     Kuzeydeki Şorgat bölgesinde de bir bombanın infilak etmesi sonucu bir kişi öldü. Güneydeki Maden bölgesinde ise bir bombanın infilak ettiği, bir kişinin öldüğü, 2 kişinin yaralandığı kaydedildi. 
     Öte yandan, Tikrit kentinde 8 cesedin bulunduğu bildirildi. Polis, kurşunlanarak öldürülen bu kişilere ait cesetlerin Tikrit'in güneyinde, iki ayrı bölgede, plastik torbalar içinde bulunduğunu söyledi. 
     
</TEXT>
</DOC>
