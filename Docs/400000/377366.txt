<DOC>
<DOCNO> 377366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/son/sontur08.html </URL>
<DATE> 2005/09/10/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Damaca suyun yüzde 40'ı 3 ayda tüketildi... 
</HEADLINE>
<TEXT>

     Durmuş Ali Başkan 

Türkiye'nin yıllık damacana su tüketiminin yüzde 40'ının Haziran, Temmuz ve Ağustos aylarında gerçekleştiği bildirildi. 
     Doğal Kaynak ve Maden Suyu Üreticileri Derneği SUDER Başkanı Hasan Aslanoba, AA muhabirine yaptığı açıklamada, su satışlarının her yıl yaz aylarında en yüksek düzeye ulaştığını söyledi. 
     Bu yıl hava sıcaklıklarının mevsim normallerinde seyretmesine karşın damacana satışlarının geçen yıla göre yüzde 15 oranında arttığını belirten Aslanoba, şunları kaydetti 
     ''Geçen yıl Haziran, Temmuz ve Ağustos aylarında 2 milyar 480 milyon litre olan tüketim bu yıl aynı dönemde yüzde 15 oranında artarak 2 milyar 850 milyon litreye yükseldi. Ayrıca geçen sezon 6.2 milyar metreküp olan yıllık tüketimin yüzde 15 artarak 7 milyar 130 milyon metreküp olarak gerçekleşeceğini umuyoruz. Bu rakamlar dikkate alındığında, yıllık damacana su tüketiminin yüzde 40'ının sıcak geçen üç ayda gerçekleştiği görülüyor.'' Aslanoba, sektörün son 5 yılın en hareketli günlerini yaşadığını ifade ederek, ''Ekonomideki canlılık ve turizmdeki hareketlilik sektörümüze yarıyor. Bu yıl turizm faaliyetlerinin yoğun olması, enflasyonun da baskı altında tutulması daha çok iç piyasaya çalışan su sektörüne olumlu yönde yansıdı. 2005 yılı, sektörümüz açısından diğer yıllara göre daha parlak geçiyor. Bu hareketliliğin yıl sonuna kadar da devam edeceğini umuyoruz'' dedi. 
     
     31 MİLYON DOLAR İHRACAT 
     Türkiye'nin, geçen yıl paketlenmiş su ihracatından 25 milyon dolar gelir elde ettiğini hatırlatan Aslanoba, bu yılki ihracatın da yüzde 25'lik bir büyüme ile 31 milyon 250 bin dolar civarında olmasını beklediklerini kaydetti. 
     Aslanoba, su sektörü olarak insan vücudunun üçte ikisinden sorumlu olduklarını ve sektörün ilaç sanayi kadar önemli bir sektör olduğunu ifade ederek, şöyle konuştu 
     ''Bu nedenle sektörle ilgili yapılacak vergi ve yönetmelik düzenlemelerine dikkat edilmeli. Damacana suyun evlerdeki kullanımı her geçen yıl artıyor. Bu yıl Türkiye'nin bazı bölgelerinde salgın hastalıklar oldu. İçme sularından kaynaklandığı belirtilen bu hastalıklar, sektörün ne kadar stratejik ve önemli olduğunun da göstergesi.'' 
     
</TEXT>
</DOC>
