<DOC>
<DOCNO> 388059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sontur23.html </URL>
<DATE> 2005/10/19/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
5 bin YTL bulamazsa bu aile dağılacak 
</HEADLINE>
<TEXT>

     
     Ali ŞEN- Mustafa İNSAN MERSİN, DHA 
     
MERSİNLİ 43 yaşındaki Seyfullah Arslan’ın 11 yıllık Romen eşi 28 yaşındaki Elena Mihaela Paval Arslan, zamanında Türk vatandaşlığına geçmediği ve Türkiye’de kalmak için ödemesi gereken harcı da yatırmadığı için sınır dışı edilme durumuyla karşı karşıya geldi. 
     12 yıl önce Mersin Büyükşehir Belediyesi’nde işçi olarak çalışan Seyfullah Arslan, eşiyle geçimsizlik nedeniyle boşandıktan sonra turist olarak Romanya’ya gitti. Arslan, Romanya’da tanıştığı, o zaman 16 yaşında olan Elena’ya aşık oldu. Ayrıldığı ilk eşinden bir çocuğu bulunan Arslan, Elena’yla görüşmeyi sürdürdü, daha sonra ailesinin iznini alarak 16 Eylül 1994’te Mersin Büyükşehir Belediyesi Nikah Memurluğu’nda evlendi. 17 yaşında iken sevdiği Türk’le yaptığı evliliğinden bir çocuğu olan Elena Arslan, yasal hakkı olmasına rağmen Türk vatandaşlığına geçmek için başvuruda bulunmadı. Her yıl Elena’nın Türkiye’de kalabilmesi için İkamet Harcı’ ödeyen Seyfullah Arslan, 1998’de belediyedeki işinden çıkarıldı. Bu arada büyük oğlu hastalandı, işsiz kalıp, peşpeşe yaşadığı olaylar nedeniyle ekonomik sıkıntı çeken Seyfullah Arslan, eşiyle ilgili harcın ödemelerini aksattı. 
     
     5 BİN YTL BORÇ ÇIKARILDI 
     Harcı yatırmadıkları için Türkiye’de kaçak durumuna düşen Elena, Türk Vatandaşlığı’na geçmek için 1 Aralık 2004’te Mersin Valiliği’ne başvurdu. Araştırma sonucu, Türk vatandaşlığına geçişi için olumlu rapor verilen Elena’nın, geçmiş yıllarda ikamet harcı’ yatırmadığı anlaşıldı ve vatandaşlık başvurusu yaptığı tarihten geriye dönük 5.5 yıl için faiziyle birlikte 5 bin YTL borç çıkarıldı. 
     Evlendikten 4 yıl sonra Müslüman olan, Türkçe’yi ana dili gibi konuşan Elena’ya, Mersin Emniyet Müdürlüğü Yabancılar Şubesi’nce tutanak tutulup, harcı yatırması için 25 Ekim 2005 tarihine kadar süre verildi. Bu durum üzerine, İçişleri Bakanlığı’na Harçsız ikamet’ için başvuran Arslan çiftine olumsuz cevap verildi. Bu para ödendiği takdirde Türk Vatandaşlığı’na kabul edileceği belirtilen Elena, para ödenmezse sınır dışı edilecek ve aile dağılacak. İlköğretim öğrencisi oğlu 9 yaşındaki Deniz’e sarılarak gözyaşı döken Elena Arslan, Türkiye’yi çok seviyorum. Sevmeseydim buraya gelip 12 yıllık bir evliliğim olmazdı. Çocuk doğurmazdım. Yetkililer kanunları uyguluyor, haklılar, ama, bize de hak verin, yardımcı olun. Türk yetkililere yalvarıyorum, yuvamızı dağıtmasınlar'' dedi. 
     
     ÇEYİZ PERMİSİ’ İÇİN 
     Şu an, bir inşaat firmasında işçi olarak çalışan Seyfullah Arslan da, evlendiklerinde ekonomik durumlarının iyi olduğunu belirterek, şunları anlattı 
     Önce işten çıkarıldım. Sonra ilk eşimden olan oğlumun hastalığıyla uğraştık, bu arada harcı yatıramadık. Evlendiğimiz zaman Elena’nın vatandaşlık başvurusunu yapmak istediğimizde bir arkadaşım, çeyiz permisi’ denilen bir yasa olduğunu, buna göre Elena’nın Romanya’dan otomobil dahil her türlü eşyayı getirebileceğini söyledi. Bu yüzden belki kendimize bir şeyler getiririz düşüncesiyle vatandaşlık başvurusundan vazgeçip, harç yatırmayı tercih ettik. Buna karşın Romanya’dan eşya da getiremedik. Vatandaşlık başvurusu yaptığımızda ise, ödemediğimiz ikamet harçları borç olarak karşımıza çıkınca ne yapacağımızı şaşırdık. Şu an aylık 500 YTL ücretle çalışıyorum. Harcı ödeyecek durumda da değiliz, yuvamız dağılsın istemiyorum.'' 
     Harç yatırılmak zorunda’ 
     NÜFUS ve Vatandaşlık Müdürlüğü yetkilileri, 11 yıldır bir Türk’le evli olan ve Türkiye’de yaşayan Elena’nın, Türk Vatandaşlığı’na geçmesi için ikamet harcı’ borcunu yatırması gerektiğini söyledi. 
     Elena’nın Türk vatandaşlığına geçişi hak ettiğini belirten yetkililer şunları söyledi 
     Tek yasal sorun, geçmiş yıllarda harcı yatırmamış olmaları. Aslında ilk evlendiklerinde Elena Türk vatandaşlığına geçebilirdi. Ancak, Türk’le evlenen yabancı kadınlara tanınan hak olan çeyiz permisi’nden yararlanıp, Belki ileride yurtdışından gümrüksüz eşya getiririz’ düşüncesiyle bunu yapmamışlar. Harcı yatırmadıkları için kaçak duruma düşmüş. Harç borçlarını ödedikleri takdirde sınır dışı edilmeyip, Elena’nın Türk vatandaşlığına geçişi yapılabilir. Geçmiş yıllarda, sahte evliliklerle çeyiz permisinden yararlanılıp, çok sayıda aracın Türkiye’ye çok düşük bedelle sokulması olayları yaşanmıştı.'' 
     
</TEXT>
</DOC>
