<DOC>
<DOCNO> 366558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/guncel/gun02.html </URL>
<DATE> 2005/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hapiste ölüm'e inceleme 
</HEADLINE>
<TEXT>


Askeri cezaevinde dövüldüğü iddiasıyla hastaneye kaldırılan ve hayatını kaybeden Murat Polat'ın ölüm olayı, Uluslararası Af Örgütü tarafından incelemeye alındı 

NEŞET KARADAĞ Adana DHA 

Uluslararası Af Örgütü, Gaziantep'te askerliğini yaparken firar eden, daha sonra hırsızlık iddiasıyla yakalanarak askeri cezaevine konulan Murat Polat'ın dövülmesi sonucu kaldırıldığı hastanede öldüğü iddialarını incelemeye aldı. 
İstanbul'da oturan 1984 1 tertip er Polat 20 vatani görevini Gaziantep'te Zırhlı Tugay Komutanlığı Topçu Taburu'nda yaparken 23 Haziran'da rahatsızlandı. 

8 er dövdü iddiası 
Hatay'ın İskenderun ilçesindeki Asker Hastanesi'ne götürüldü ancak buradan arkadaşı A.S. ile firar etti. 27 Haziran'da İskenderun'da bir eve hırsızlık amacıyla girdiği iddiasıyla yakalanan Polat, Adana 6. Kolordu Komutanlığı 1. Sınıf Cezaevi'ne konuldu. 
İddiaya göre, Polat, cezaevinde 8 er tarafından dövülerek hastanelik edildi. Böbrekleri ile akciğerinin iş göremez hale geldiği, kaburgalarının kırıldığı ve beyninde ödem oluştuğu belirtilen er Polat, 27 Temmuz'da öldü. Askeri savcılık, soruşturma başlattı. 
Polat'ın ölümünün gazetelerde yer alması üzerine Af Örgütü Türkiye Masası Sorumlusu James Logan, İnsan Hakları Vakfı İHV Adana Şube Başkanı Avukat Mustafa Çinkılıç'ı arayarak bilgi istedi. 
Çinkılıç, "Edindiğim bilgileri yorumsuz aktardım. Olayda insan hakları ihlali olup olmadığını inceleyecekler. Türkiye'deki resmi makamlardan bilgi isteyecekler" dedi. 


</TEXT>
</DOC>
