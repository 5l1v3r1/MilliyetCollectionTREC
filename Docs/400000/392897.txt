<DOC>
<DOCNO> 392897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sonyas06.html </URL>
<DATE> 2005/11/07/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Sanal arkadaşlıklarla gelen hayal kırıklığı... 
</HEADLINE>
<TEXT>

     Sanal ortamında kurulan arkadaşlıklar, kimi zaman mutlu ilişkilere yol açarken, kimi zaman da kişilerin kendilerini farklı tanıtmalarından kaynaklanan hayal kırıklığına ve cinayetlere neden oluyor. 
     Ege Üniversitesi EÜ Edebiyat Fakültesi Sosyoloji Bölümü Öğretim Üyesi Prof. Dr. Ercan Tatlıdil, AA muhabirine yaptığı açıklamada, son yıllarda sanal ortamdaki ilişkilerin yaygınlaşmasının, insanların reel ilişkilerden kaçmaya başlamasından kaynaklandığını söyledi. 
     Prof. Dr. Tatlıdil, özellikle gençlerin sosyal kontrol mekanizmaları nedeniyle duygu ve düşüncelerini yakın çevresi ile reel ortamda paylaşmaktan, bunları ifade etmekten kaçınmaya başladıklarını, gerçek ve sanallığın ikilemi arasında kaldığını belirtti. 
     Prof. Dr. Tatlıdil, şunları kaydetti 
     "İnternet kafelerde kişiler sanal ortamda dost edinmeyi, arkadaş edinmeyi tercih ediyor. İnsanların gerçekteki beğeni kalıpları ile sanal ortamdaki beğeni kalıpları değişiyor. Sanal ortamda tatmin etmek istedikleri duyguları ile gerçek ortamda gördükleri farlı olunca, çatışma yaşıyor. Reel ortamda kendisini ifade edemeyen, sağlıklı sosyal ilişki kuramayan kişilerin sığındığı bir iletişim alanı olarak sanal bir dünya ortaya çıkıyor. Sanal dünya aslında bir kaçış alanıdır. Yaşadığımız toplumda, arkadaş, dost ve sevgili bulmada sıkıntı duyan insanların bu başarısızlığında bir kurtarıcı, yeni dostluklara açılan bir kapı gibi görülüyor." 
     
     TEPKİLER KİŞİYE GÖRE DEĞİŞİYOR 
     Ankara Üniversitesi AÜ Dil Coğrafya Fakültesi Psikoloji Bölümü Bakanı Prof. Dr. Ali Dönmez, internet ortamında ilişki kurduğu kişiyle tanışırken hayal kırıklığına uğrayanların kimi bunu gülerek geçiştirirken, bazılarının ise şiddet kullanabildiğini söyledi. 
     Tepkilerin kişilere göre değiştiğini vurgulayan Prof. Dr. Ali Dönmez, gerçek ortamda ortaya çıkan bu tepkiyi, "engelleme" olarak tanımladıklarını bildirdi. 
     Prof. Dr. Dönmez, şöyle konuştu 
     "Birisi diğerine sanal ortamda ’ben şu yaştayım’ dediği zaman, kişi onu öyle hayal ediyor, öyle düşünüyor. Ama gerçek ortamda gördüğünde ’engellenmişlik’ yaşıyor. Bu da kişiliğe göre farklı tepkilere yol açabiliyor. Mesela kimisi bu durumda kahkahadan ölebilir. Kimisi saldırganlaşabilir. Bu kişilikle alakalı bir durum. 
     Sanal alem, kontrolü çok zor olan bir saha. Şahısların bu noktada uyarılması gerekiyor." 
     
</TEXT>
</DOC>
