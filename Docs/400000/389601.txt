<DOC>
<DOCNO> 389601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sontur10.html </URL>
<DATE> 2005/10/25/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
İftara yetişmek isterken merdivenden düşüp öldü 
</HEADLINE>
<TEXT>

     
     Erol KÜÇÜKOĞLU ORDU, DHA 
     
ORDU Belediyesi'nde işçi olarak çalışan 45 yaşındaki Selahattin Bayrak, iftara yetişmek için ikinci kattaki evinin merdivenlerini hızla çıkmak istedi. Dengesini kaybederek aşağıya yuvarlanan Bayrak, kaldırıldığı hastanede yaşamını yitirdi. 
     Şirinevler Mahallesi'nde oturan ve Ordu Belediyesi'nde 20 yıldır işçi olarak çalışan 3 çocuk babası Selahattin Bayrak, dün akşam alışveriş yaptıktan sonra iftar yemeğine yetişebilmek için acele etti. İkinci kattaki evinin merdivenlerini çıkarken, ezanın okunması üzerine daha da telaşlanan Bayrak, bu sırada dengesini kaybederek 3 metre yükseklikten aşağıya düştü. Ağır şekilde yaralanan Bayrak kaldırıldığı Ordu Devlet Hastanesi'nde yapılan tüm müdahalelere rağmen yaşamını yitirdi. Bayrak'ın cenazesi bugün Ordu Belediyesi önünde düzenlenen törenin ardından doğum yeri olan Ulubey İlçesi'nin Ohtamış Köyü'nde toprağa verildi. 
     
</TEXT>
</DOC>
