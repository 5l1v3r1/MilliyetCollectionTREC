<DOC>
<DOCNO> 352691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sontur34.html </URL>
<DATE> 2005/06/16/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
AKP Çankaya İlçe Başkanlığı girişinde ses bombası 
</HEADLINE>
<TEXT>

     AK Parti Çankaya İlçe Başkanlığı girişine bırakılan ses bombası, bomba imha ekiplerince fünyeyle etkisiz hale getirildi. 
     Alınan bilgiye göre, GMK Bulvarı Şehit Danış Tunalıgil Sokak 2 numarada bulunan 7 katlı binanın birinci katındaki ilçe başkanlığının girişinde şüpheli paket bulunduğu ihbarı üzerine emniyet ekipleri olay yerine geldi. 
     Yapılan incelemede, pakette ses bombası olduğu belirlendi. Terörle Mücadele Müdürlüğü Bomba İmha ekipleri, paketteki bombayı fünyeyle etkisiz hale getirdi. 
     Ekipler, daha sonra binanın içerisinde ikinci bir bomba ihtimaline karşı arama yaptılar. 
     Bu arada, bugün AK Parti Altındağ İlçe Başkanlığı’ndaki patlamanın ardından AK Parti Çankaya İlçe Başkanlığı’nda da benzer bir olayın yaşanması üzerine, partinin diğer binalarında güvenlik önlemleri artırıldı. 
     
     MEB ÖNÜNDE ŞÜPHELİ ÇANTA 
     Öte yandan, Milli Eğitim Bakanlığı önünde de şüpheli bir çanta bulundu. 
     Bomba imha ekipleri, çantaya fünye kullanarak müdahale etti. Boş çıkan çantanın bir öğrenciye ait olduğu belirlendi. 
     
</TEXT>
</DOC>
