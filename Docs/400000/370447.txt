<DOC>
<DOCNO> 370447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/guncel/gun05.html </URL>
<DATE> 2005/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Araştırmacı Türkyılmaz mahkemede bırakıldı 
</HEADLINE>
<TEXT>


Ermenistan'dan tarihi kitap kaçırdığı gerekçesiyle yargılanan Yektan Türkyılmaz, 2 yıl hapse mahk m edildi, cezası tecil edilince serbest kaldı 

CENK BAŞLAMIŞ Moskova 

Ermenistan'dan tarihi kitaplar kaçırmak istediği gerekçesiyle yargılanan Türk araştırmacı Yektan Türkyılmaz, 2 yıl hapis cezasına çarptırıldı, ancak ceza tecil edildi. 

'Deklare etmedi' 
Mahkemenin dünkü oturumunda Savcı Koryun Piloyan, 17 Haziran'dan Erivan'dan İstanbul'a giden uçağa binmek isteyen Yektan Türkyılmaz'ın yanındaki değerli kitapları deklare etmediğini belirterek, Ermenistan Ceza Yasası'nın 215. maddesi uyarınca 4-8 yıl hapisle cezalandırılmasını talep etti. 
Mahkeme Türkyılmaz'ı 2 yıl hapis cezasına çarptırırken, cezasını tecil etti ve kitaplarına el konulmasına karar verdi. Mahkemenin bir sonraki oturumunun, Türkyılmaz'ın kitapları aldığı kişinin ifade vermesi için 22 Ağustos'ta yapılması kararlaştırıldı. 
Mahkeme salonunda serbest bırakılan Türkyılmaz, "Ermenistan'ın dostuydum, dostu kalmaya devam edeceğim" dedi. Duke Üniversitesi'nde araştırma görevlisi olan Türkyılmaz ABD'ye dönerek çalışmalarını sürdüreceğini söyledi. 

İncil de var 
Aralarında Ermenicenin de bulunduğu 6 dil bilen Türkyılmaz, Ermenistan arşivlerinde çalışmasına izin verilen ilk Türk vatandaşıydı. Türkyılmaz'ın kaçırmak istediği öne sürülen 17. ve 20. yüzyıla ait kitaplar arasında İncil de yer alıyor. 



</TEXT>
</DOC>
