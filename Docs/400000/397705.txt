<DOC>
<DOCNO> 397705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sonspo31.html </URL>
<DATE> 2005/11/24/ </DATE>
<TIME> 22.30 </TIME>
<AUTHOR>  </AUTHOR>
<HEADLINE>
Efes, son şampiyona acımadı 90-88 
</HEADLINE>
<TEXT>

     Basketbolda, ULEB Erkekler Avrupa Ligi'nde Efes Pilsen, geçen sezonun şampiyonu Maccabi Elite Tel Aviv'i 90-88 yenerken, gruptaki 4. maçını da kazanarak liderliğini sürdürdü. 
     Karşılaşmaya oldukça hızlı başlayan Efes Pilsen, Granger, Domercant ve Popovic ile Maccabi Elite Tel Aviv potalarını 3 sayı bombardımanına tuttu. Yüksek bir yüzde ile oynayan Efes Pilsen, 3. dakikada 8-2 öne geçmesine rağmen konuk ekibin pota altından Baston ile bulduğu sayılarına engel olamayınca, 5. dakikayı ancak 4 sayı farkla 14-10 önde geçebildi. Oldukça zevkli ve çekişmeli geçen maçta, atletik oyunculardan kurulu Maccabi Elite Tel Aviv'i durdurmakta zorluk çeken Efes Pilsen, dış atışlarda da isabet bulmakta zorluk yaşayınca, bu bölümde 13 sayı bulan Baston'un etkili oyunu ile konuk ekip 1. periyodu 23-20 önde kapattı. 
     İkinci periyoda da etkili başlayan Maccabi Elite Tel Aviv, hücumda iyi organize olarak skorda üstünlüğünü sürdürdü. Kötü hücum eden Efes Pilsen'in üst üste hücumlardan boş dönmesini değerlendiren konuk ekip, farkı 14. dakikada 9 sayıya 32-23 , 16. dakikada 11 sayıya 36-25 çıkardı. 3 sayılık atışlarda yeniden isabet kaydetmeye başlayan Efes Pilsen, Cenk, Domercant ve Popovic ile bulduğu basketlerle, devrenin bitimine 30 saniye kala farkı 2 sayıya 43-41 düşürdü. Konuk ekip, Solomon ile bulduğu basketle ilk yarıyı 46-41 önde tamamladı. 
     İkinci yarıya iyi başlayan Efes Pilsen, 22. dakika dolmadan Kaya'nın pota altından bulduğu basketle, uzun bir süre sonra 47-46'lık skorla maçta yeniden öne geçti. Bu dakikadan sonra yine büyük çekişme ve heyecan yaşanırken, 25. dakika 55-55 eşitlikle geçildi. Coşkulu taraftarının da büyük desteğini arkasına alan Efes Pilsen, rakibin top kayıplarını iyi değerlendirip Domercant, Popovic ve Kaya ile bulduğu basketlerle oyunu yeniden önde götürmeye başladı. 28. dakikada 7 sayı farka 66-59 ulaşan Efes Pilsen, 3. periyodu 68-66 önde geçti. 
     Çekişmenin devam ettiği son periyotta pota altını iyi savunan ve ribaundları alan Efes Pilsen, 36. dakikayı 80-77 üstün geçti. Son bölümü mükemmel oynayan Efes Pilsen, 37. dakikada 6 sayılık 84-78 üstünlük sağladı. Büyük stresin yaşandığı son 2 dakikada Solomon'un kolay basketlerine engel olamayan Efes Pilsen, hücumdan da boş dönünce Maccabi Elite Tel Aviv, Baston'un faul atışlarıyla bitime 1 dakika 15 saniye kala farkı 2 sayıya 87-85 indirdi. Maçın bitimine 55 saniye kala Kaya 2 faul atışından yararlanamazken, galibiyet riske girdi. Solomon'un yaptığı hücum faul, Efes Pilsen'i biraz olsun rahatlattı. Son saniyeler karşılıklı taktik faullerle geçerken, ev sahibi ekip, Kaya ve Domercant ile bu atışlardan 1'er sayı buldu. Son saniyeleri adeta nefesleri kesen maçta, konuk ekibin son saniyede Parker ile kullandığı hücumdan boş dönmesiyle Efes Pilsen maçı 90-88 kazandı. 
     
     İSTANBUL'DA 21. ZAFER MAÇI 

     Basketbolda, ULEB Erkekler Avrupa Ligi'nde Efes Pilsen'in bileği İstanbul'da bükülmüyor. 
     Lacivert-beyazlılar, Maccabi Elite Tel Aviv maçıyla birlikte Avrupa kupalarında, İstanbul'da yaptığı son 21 maçı da kazanarak, rakiplerine büyük üstünlük kurdu. 
     Avrupa kupalarında, sahasındaki son yenilgisini 2003-2004 sezonunda, 19 Kasım 2003 tarihinde, İtalya'nın UC Benetton Basket Treviso takımına karşı 89-78'lik skorla alan Efes Pilsen, bu maçın ardından Abdi İpekçi Spor Salonu'nda yaptığı 21 karşılaşmadan da galip ayrılmayı bildi. 
     
     TARAFTARLARDAN BÜYÜK İLGİ 

     Basketbolseverler karşılaşmaya büyük ilgi göstererek, tribünlerin büyük bir bölümünü doldurdu. 
     Zevkli ve heyecanlı geçen maçta Efes Pilsen'i büyük bir coşku ile destekleyen yaklaşık 7 bin taraftar, alınan galibiyetle de büyük sevinç yaşadı. 
     Efes Pilsen'de geçen sezon forma giyen Willie Solomon, Maccabi Elite Tel Aviv formasıyla geldiği Abdi İpekçi Spor Salonu'nda, eski takım arkadaşları ve hocasıyla hasret giderdi. 
     

Salon Abdi İpekçi Hakemler Brazauskas xx Litvanya , Voreadis xx Yunanistan , Garcia xx İspanya Efes Pilsen Popovic xxx 21, Granger xx 8, Domercant xxx 19, Prkacin xxx 13, Kaya xxx 17, Ender xx 3, Kerem xx 4, Cenk xx 5 Maccabi Elite Tel Aviv Solomon xx 28, Burstein xx 8, Parker xx 11, Baston xxx 29, Vujcic xx 9, Arnold x, Sharp x 3, Green x, Penney x, Shason x 1. periyot 20-23 Devre 46-41 Maccabi Elite Tel Aviv lehine 3. periyot 68-66 Beş Faul Alan 35.54 Granger Efes Pilsen      
</TEXT>
</DOC>
