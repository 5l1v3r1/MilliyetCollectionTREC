<DOC>
<DOCNO> 360368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sondun46.html </URL>
<DATE> 2005/07/12/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Theo van Gogh cinayeti davasında sanık için ömür boyu hapis istendi 
</HEADLINE>
<TEXT>

     Hollanda'da sinemacı Theo van Gogh'u öldürmekten yargılanan Fas asıllı sanık Mohammed Bouyeri 27 için ömür boyu hapis cezası istendi. 
     Amsterdam'da dün çok sıkı güvenlik önlemleri altında görülmeye başlanan davanın bugünkü duruşmasında savcı, iddianameyi okudu. 
     Savcı, sanığın cinayeti işlediğini kanıtlayan belge ve bilgiler bulunduğunu belirtti ve cinayet sırasında yoldan geçen iki kişi ile bir polis memurunu da öldürmeye teşebbüsten suçlu olduğunu öne sürdü. Savcı, okunması yaklaşık 4 saat süren iddianamenin sonunda, sanığın eyleminin terör içerdiğini de belirtti. 
     İddianamede, sanığın, milletvekili Ayaan Hirsi Ali'ye yönelik ölüm tehdidiyle bu parlamenterin çalışmasını da engellediği ileri sürüldü. 
     İddianamede, sanığın cinayet sırasında ve öncesinde bir başkasından yardım aldığına ilişkin kanıt olmadığı belirtildi. 
     Savcı, sanık hakkında ömür boyu hapis talep etti, ayrıca seçme ve seçilme haklarından men edilmesini istedi. 
     Sanık Mohammed Bouyeri ise daha önce olduğu gibi cinayeti tek başına işlediğini yineledi ve pişman olmadığını söyledi. 
     Savcının sanık hakkındaki talebinin iki hafta sonra karara bağlanması bekleniyor. 
     Hollanda'da Müslümanlar aleyhine yazılarıyla tanınan sinemacı Theo van Gogh, geçen yıl kasım ayı başında başkent Amsterdam'da uğradığı silahlı saldırıda yaşamını yitirmişti. Zanlının radikal dinci bir kişi olduğunun anlaşılmasının ardından, ülkedeki Müslümanlara ait kurum ve kuruluşlara bir ay içinde 800 dolayında saldırı olmuştu. 
     
</TEXT>
</DOC>
