<DOC>
<DOCNO> 371379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/spor/aspo.html </URL>
<DATE> 2005/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Karnaval gibi 
</HEADLINE>
<TEXT>


İstanbulPart'taki Formula 1 şöleni bugünkü sıralama turlarıyla başlaycak. Dünyanın gözünü diktiği randevuda süper pilotlar yarınki yarış öncesi ilk sırayı kapmak için mücadele edecekler 


Türkiye'yi büyük bir heyecan dalgasıyla kasıp kavuran ve Dünya sahnesine çıkaran Formula 1'in 14. yarışı Türkiye Grand Prix'si bugün sonucu merakla beklenen sıralama turlarıyla start alıyor. Bu sabah 09.00 - 09.45 saatleri arasında yapılacak 3. ve 4. antrenman turlarının ardından ünlü pilotlar 13.00 - 14.00 arasında sıralama turları için piste çıkacaklar. Araçlar ilk kez saat yönünün tersine hareket edecek. İnişli çıkışlı ve keskin virajlı İstanbulPark Pisti ünlü pilotları zorlayacak, tribünler zevkli bir yarış izleyecekler. Bugün ayrıca GP2 yarışı, Polo Ladies Cup ve Seat Cup'ın sıralama turları da yapılacak. Dün yapılan antrenman turlarında Toyota pilotu Brezilyalı Ricardo Zonta, 218.747 km. ortalama hıza ulaşarak 1.25.583'lük derecesiyle en hızlı tur zamanını yaptı. 

Parti Çırağan'da 
İstanbul Büyükşehir Belediye'sinin düzenlediği F1 Kutlama Partisi bugün Çırağan Sarayı'nda yapılacak. Partiye İstanbul Valisi Muammer Güler, İTO ve TOBB Başkanları ile F1 takımları katılacak. 

Mike Tyson dağıttı 

Profesyonel boksta Dünya Ağır Siklet Şampiyonluğu'nu yıllarca başarıyla koruyan ve yaşı ilerlediği için ringlere veda eden Mike Tyson, Türkiye Grand Prix'sini izlemek için geldiği İstanbul'da fena dağıttı Sevgilisi ile birlikte Ortaköy'ün gözde eğlence mekanlarından Reina'ya giden ünlü boksör sabahın ilk ışıklarına kadar dans edip çılgınca eğlendi. Sempatik hareketleriyle dikkat çeken Tyson, dün de antrenman turlarını izlemek için tribündeki yerini aldı. 

Daum'dan moral 

Fenerbahçe Teknik Direktörü Christoph Daum, vatandaşı Michael Schumacher'i ziyaret ederek moral verdi. Schumacher'in çok iyi bir pilot olduğunu belirten Daum, "Benim favorim Michael. Bu işin uzmanı odur, birincilik ona yakışır" dedi. Alman hoca, "Türkiye, Şampiyonlar Ligi finalinin ardından tüm dünyaya bu konudaki becerisini bir kez daha gösterdi" diye konuştu. 

Hasret giderdiler 

İstanbulPark Pisti'ni ziyaret eden ünlüler arasında Galatasaray'ın Kolombiyalı file bekçisi Mondrogon da vardı. Ünlü kaleci McLaren Mercedes'te yarışan ve pilotlar klasmanında 34 puanla 5. sırada yer alan vatandaşı Juan Pablo Montoya ile hasret giderdi. F1 fanatiklerinden olduğunu ve her yarışı izlediğini söyleyen Mondragon, Montoya'nın İstanbul'dan zaferle ayrılacağını ileri sürerek, "Çok yetenekli bir pilot. Bu kez şans ondan yana olacak ve podyuma çıkacak" dedi. 

Artam 22. oldu 

Formula 1 pilotlarının yetiştiği GP2'de ülkemizi temsil eden Can Artam, dün yapılan sıralama turlarında 22. sırada kaldı. İSport takımı adına yarışan Artam, sabah yapılan antrenman turlarında 14. oldu. Sıralama turlarında 14 tur atarak pistte en fazla kalan pilot olan Artam, 1 40.952'lik en iyi derecesiyle ancak 22. sırayı alabildi. Can Artam bugün saat 14.45'te 34 tur sürecek GP2 yarışında start alacak. 

CNN TÜRK'e çıkıyor 

Formula 1 Türkiye Grand Prix'si öncesi İstanbulPark'ta yarışacak ilk Türk pilot Can Artam'ın GP'deki zorlu mücadelesi ise CNN TÜRK'ten canlı olarak ekrana gelecek. Bugün saat 14.35'te ilk yarışı için start alacak genç pilotumuz yarın 10.50'de güçlü rakipleriyle podyuma çıkabilme mücadelesi yapacak. CNN TÜRK bu iki yarışın yanı sıra bugün saat 16.05'te başlayacak Polo Ladies Cup'ın sıralama turlarını, yarın ise 09.25'te start alacak finallerini canlı olarak yayınlayacak. 

Yüzler gülüyor 

Formula 1 Türkiye Grand Prix'si için İstanbulPark'a gelen ünlü pilotlar ile takım direktörleri, pist ve organizasyon konusunda olumlu konuştular. Pilotlar, saat yönünün tersine ve eğimli yapısıyla diğer birçok örneğinden ayrılan pistteki ilk turları sonrası mutlu olduklarını söylerken, takım direktörleri Ferrari'den Jean Todt, Minardi'den Paul Stoddart ve Renault'dan Flavio Briatore az zamanda büyük iş başarıldığı görüşünde birleştiler. 

40 bin ziyaretçi 

İstanbulPark'a dün yaklaşık 40 bin ziyaretçi geldi. Antrenman turlarında ana tribünün üçte biri dolarken, diğer tribünler ve çevredeki aktivitelere gelenlerle birlikte ziyaretçi sayısının 40 bin civarında olduğu açıklandı. Pazar günkü yarış için ise satılan bilet sayısının 80 bini geçtiği öğrenildi. 

Gözler Kanal D'de 

Kanal D, Dünya Kupası ve olimpiyatlardan sonra dünyanın en çok izlenen sporu olan Formula 1'in İstanbulPark Pisti'nde yapılacak sıralama turu yarışlarını canlı ve özel yayınlarla ekrana getirecek. Saat 12.00'de canlı olarak "Büyük Yarış Sıralama Turu Başlıyor" programıyla yayına girecek olan Kanal D, saat 12.50'de Sıralama Turu'nun canlı yayınına geçecek. Bu yayının hemen ardından 14.10'da "Büyük Yarış Sıralama Turu Özel" programı da yine canlı olarak yayınlanacak. F1'de gündüz yaşanan büyük heyecanı kaçıranlar için gece saat 02.10'da "Büyük Yarış Sıralama Turu" tekrar ekrana gelecek. 

Patron coştu 

Yarışların Türkiye'ye gelişi nedeniyle Reina'da yapılan kutlama partisinde spor, iş ve sanat dünyası bir araya geldi. Formula 1'in patronu Bernie Ecclestone gecede dansöz ile yakından ilgilendi. BMW Williams'ın Avustralyalı pilotu Mark Webber, İstanbul Ticaret Odası Başkanı Murat Yalçıntaş ve TOSFED Başkanı Mümtaz Tahincioğlu'nun da yer aldığı kutlamaya bin 500 davetli katıldı. Tahincioğlu, "Bir hayali yerine getirmiş olmaktan gurur duyuyoruz" dedi. 


</TEXT>
</DOC>
