<DOC>
<DOCNO> 399782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/dunya/adun.html </URL>
<DATE> 2005/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
CIA,1 değil 2 kez inmiş 
</HEADLINE>
<TEXT>


New York Times gazetesinin hazırladığı haritaya göre, terör zanlılarını sorgulamak üzere gizli cezaevlerine taşıyan CIA uçakları, Türkiye'ye de 2 iniş gerçekleştirmiş 

SEMA EMİROĞLU New York 


Kısa adı CIA olan Amerikan Gizli Haber Alma Teşkilatı'nın yurtdışında yakaladığı terör zanlılarını gizli hapishanelerde sorgulamak amacıyla gizli uçuşlar düzenlediği ülkeler arasında Türkiye'nin de bulunduğu iddia edildi. 
New York Times gazetesi, bu konuda yaptığı bir analize dayanarak hazırladığı haritaya Türkiye'yi de dahil etti ve CIA'nın Türkiye'ye 2 kez gizli uçuş yaptığını bildirdi. 
Ian Fisher imzalı ve Roma çıkışlı haberde, 11 Eylül saldırılarından bu yana CIA ile anlaşmalı şirketler tarafından işletilen 26 uçağın, Avrupa'ya 307 uçuş düzenlediği ve bu şekilde 100'ü aşkın terör zanlısının, aralarında işkence yaptığı bilinen ülkelerin de bulunduğu üçüncü ülkelere götürüldüğü kaydedildi. 
Analizde kullandığı verileri, Federal Havacılık İdaresi'nin kayıtlarına, havacılık endüstrisindeki kaynaklara ve bu uçakları izleyen insan hakları gruplarına dayandıran New York Times, haberinde Türkiye'ye atıf yapmadı ancak hazırladığı haritada Türkiye'ye yapılan gizli CIA uçuşlarının sayısını 2 olarak gösterdi. 
Geçtiğimiz kasım ayında yakıtı bittiği için bir CIA uçağının Sabiha Gökçen Havalimanı'na iniş yaptığı haberleri gazetelerde yer almıştı. 

Almanya 1. sırada 
Haberde, Avrupa'da bu şekilde yapılan en fazla CIA uçuşunun, 94 uçuşla Almanya'ya gerçekleştirildiği belirtilirken, ikinci sırayı 76 uçuşla İngiltere, üçüncü sırayı da 33 uçuşla İrlanda aldı. Portekiz'e 16, İspanya ve Çek Cumhuriyeti'ne 15, Yunanistan ve Kıbrıs'a 13, Romanya'ya 4, İtalya'ya 5, İsviçre'ye 3, Fransa'ya 2, Hırvatistan, Hollanda, İsveç, Estonya, Macaristan ve Makedonya'ya 1'er kez uçuş yapıldığı kaydedildi. 
Bu uçuşların varlığının ortaya çıkmasının pek çok Avrupa ülkesinde kızgınlık ve mahcubiyet yarattığını ve soruşturma başlatıldığını kaydeden New York Times, ABD'nin 8 Avrupa ülkesinde gizli hapishane kurduğuna ilişkin haberlerin büyük tartışma yarattığını bildirdi ayrıca Avrupa'ya gerçekleştirilen uçuşların, zanlıların bu hapishanelere taşınması için yapılıp yapılmadığı konusunda da ciddi endişe doğduğunu vurguladı. 

AB, ABD'den açıklama istedi 
Öte yandan, AB Dönem Başkanı İngiltere'nin Dışişleri Bakanı Jack Straw, AB adına Amerikan yönetimine bir mektup yollayarak, Washington'dan CIA'nın gizli uçak seferleri hakkında açıklama istediğini söyledi. ABD Dışişleri Bakanlığı da, mektuba "zamanında ve samimi cevap vermeye çalışacaklarını" bildirdi. 

'Burası muz cumhuriyeti değil' 

ANKARA Milliyet 

Ulaştırma Bakanı Binali Yıldırım, "işkence uçağı" olarak tanımlanan CIA uçağının Türkiye hava sahasını gizlice kullandığı iddialarına yanıt vererek, "Hava sahamız, yol geçen hanı değil. 'Şu istihbarat uçağı gelecek, bu gelip geçecek.' Burası muz cumhuriyeti değil" dedi. 
Yıldırım, dün TBMM Genel Kurulu'nda, Türk hava sahasında gayri meşru uçuşların yapıldığına dair basında çıkan haberlere işaret ederek, havada da sınır kapılarının bulunduğunu, bu kapılardan girecek uçakların kendilerine tahsis edilen bölgede uçuş yapabileceğini, meydana inebileceğini ya da transit geçebileceğini kaydetti. 


</TEXT>
</DOC>
