<DOC>
<DOCNO> 386071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/soneko35.html </URL>
<DATE> 2005/10/12/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
TİM Başkanı Geleceğinizi şekillendirirken Çin'i ıskalamayın 
</HEADLINE>
<TEXT>

     Türkiye İhracatçılar Meclisi TİM Başkanı Oğuz Satıcı, ''Çin koca bir deniz. Türkiye gibi belki on ülkeyi zenginleştirebilecek potansiyele sahip. Geleceğinizi şekillendirirken Çin'i ıskalamayın'' dedi. 
     TİM'in aylık yayın organı Turkish Time, Referans Gazetesi, TİM ve Kalkınma Hareketi'nin üniversitelerde düzenlediği ''Türkiye'nin Başarı Hikayeleri'' başlıklı söyleşi programının ikincisi, Kültür Üniversite'nde gerçekleştirildi. 
     ''Çin'e Pabucunu Ters Giydirenler'' konulu söyleşide konuşan Satıcı, Çin'in üzerinde kotaların devam etmesi ve Çin'in de mutlaka dünyadaki diğer üretici ülkeler gibi standartlara kavuşması için mücadele verilmesi gerektiğini söyledi. 
     Satıcı, ''Çin'in de dünya standartlarında üretim yapmasını, insan haklarına ve çevreye saygılı olmasını sağlamak zorundayız'' dedi. 
     Çin'in imalat sanayii devi olduğunu belirten Satıcı, Türkiye'nin bir taraftan bu mücadelesini yürütürken, diğer taraftan bu imalat sanayii devinin yaratacağı zenginliklerden de faydalanması gerektiğini söyledi. 
     Ticaretin hiçbir zaman tek taraflı bir yol olmadığını ifade eden Satıcı, ticareti karşılıklı gidip gelen otoyola benzeterek, ihracat yaparken de ithalat yaparken de temel amacın değer yaratmak olması gerektiğine işaret etti. 
     Satıcı, ''Çin koca bir deniz, derya. Türkiye gibi belki on tane ülkeyi zenginleştirebilecek potansiyele sahip. Geleceğinizi şekillendirirken mutlaka Çin'i ıskalamadan, Çin'i nasıl kullanır da kendinizi, ailenizi, ülkenizi zenginleştirirsiniz, bunu düşünmelisiniz'' diye konuştu. 
     Çolakoğlu Dış Ticaret Yönetim Kurulu Başkanı ve Türk-Çin İş Konseyi Başkanı Yavuz Onay da Çin hükümetinin bu ülkeyi dünyanın fabrikası haline getirme kararı aldığını ve Çin'in bu yolda ilerlediğini belirterek, ''Bu kararı almış bir devletle, alınacak önlemlerle baş etmek mümkün değil'' dedi. 
     
</TEXT>
</DOC>
