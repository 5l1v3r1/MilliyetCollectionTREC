<DOC>
<DOCNO> 353253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/son/soneko06.html </URL>
<DATE> 2005/06/18/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Dünya Bankası'ndan Gelibolu'ya destek... 
</HEADLINE>
<TEXT>

     Çanakkale'nin Gelibolu İlçesi'nde kurulması planlanan geri dönüşümlü çöp depolama alanına, Dünya Bankası'nın 2 milyon 800 bin avro destek vereceği bildirildi. 
     Gelibolu Belediye Başkanı Cihat Bingöl, A.A muhabirine yaptığı açıklamada, çöp depolama alanı sorunu çeken çeşitli illerdeki 93 belediyenin Dünya Bankası'na proje sunduğunu, bu projelerin içinden Gelibolu İlçesi'nin yanı sıra aralarında Antalya, Erzurum, Samsun, Kütahya gibi illerinde bulunduğu 15 projenin kabul edildiğini söyledi. 
     Kanlı savaşlara sahne olan Gelibolu'nun, son yıllarda artan önemi nedeniyle, projenin Dünya Bankası tarafından kabul edildiğini belirten Bingöl, ilçe merkezine 5 kilometre uzaklıktaki Kavaklıtepe mevkiinde, 44 bin 100 metrekarelik araziye önümüzdeki yıl kurulması planlanan geri dönüşümlü çöp depolama alanı projesi üzerinde 5 yıldır çalıştıklarını ifade ederek, şunları kaydetti 
     ''Gelibolu'da çöp depolama alanı kurulması acil bir ihtiyaçtı. Uluslararası çapta ün yapan bir ilçenin hala düzensiz bir çöp toplama alanına sahip olması kabul edilemez bir gerçek. Bu nedenle, Dünya Bankası'na başvurarak geri dönüşümlü çöp depolama alanı istediğimizi bildirdik. Projenin başlatılması için ÇED raporu dahil bütün izinler alındı. Geri dönüşümlü çöp depolama alanı en az 50 yıl boyunca kullanılabilecek. İstenildiği takdirde, yarımadadaki diğer belediyeler ve yerleşim birimleri de yararlanabilecek. Şu an kullanılan depolama alanındaki geri dönüşümü sağlanan çöpler ayrılacak ve arazi kapatılacak. Dünya Bankası bu proje için 2 milyon 800 bin Avro destek verecek.'' 
     
</TEXT>
</DOC>
