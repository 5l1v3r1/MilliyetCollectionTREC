<DOC>
<DOCNO> 388949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/yasam/axyas01.html </URL>
<DATE> 2005/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ormanda kobay fare operasyonu 
</HEADLINE>
<TEXT>


İstanbul Sarıyer'de çok sayıda deney faresi, plastik kutularda ormana bırakıldı. Yetkililer, çok kısa sürede yayılan farelerin bir kısmını itlaf etti, birkaçını da kontrol için aldı. Fareleri kimin, neden bıraktığı bilinmiyor 

İSTANBUL Milliyet 

Sarıyer'de, dün gece, kobay olarak kullanılan ve ormanlık alana bırakılan 150 kadar beyaz renkli fare bulundu. Bahçeköy yolundaki ormanlık alanda, bırakıldıkları plastik kutulardan çıkarak etrafa dağılan hayvanları fark eden vatandaşlar, durumu polise bildirdi. İhbar üzerine veterinerlerle Büyükşehir Belediyesi Sağlık İşleri Müdürlüğü görevlileri bölgeye gelerek hayvanların bulunduğu alanı güvenlik şeridiyle çembere aldı. Hayvanlardan birkaçı incelenmek üzere laboratuvara götürüldü. 

İlaçlama yapıldı 
Büyükşehir Belediyesi Sağlık İşleri Müdür Yardımcısı Mahmut Günenç'in de aralarında bulunduğu belediye ekipleri, gerekli numunelerin alınmasından sonra bölgede ilaçlama yaparak çok sayıda hayvanı itlaf etti. 

Mikrop incelemesi 
Günenç, ilk kez böyle bir olayla karşılaştığını belirterek, "Bunlar, tıpta kullanılan kobay faresi, doğal ortamdaki fareler değil. Daha hassaslar. Veteriner Müdürlüğü yetkililerinin incelemelerinin sonucuna göre hareket edilecek" diye konuştu. 
Belediye yetkilileri, farelerin herhangi bir mikrop ya da hastalık taşıyıp taşımadıklarının laboratuvarda yapılacak incelemeler sonrası belli olacağını söyledi. 

'Satamayınca bırakmışlardır' 
Hayvanların Türkiye'ye kaçak olarak getirilmiş olabileceğini belirten yetkililer, farelerin satılamayınca ya da elden çıkarılamayınca bırakılmış olabileceğini ifade ettiler. Polis de hayvanları bölgeye bırakan kişilerin yakalanması için çalışma başlattı. 



</TEXT>
</DOC>
