<DOC>
<DOCNO> 359065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sonspo32.html </URL>
<DATE> 2005/07/07/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Fenerbahçe'de ülkesinden dönen Alex, antremana katıldı... 
</HEADLINE>
<TEXT>

     Fenerbahçe, yeni sezon hazırlıklarını bu akşam yaptığı antrenmanla sürdürürken, ülkesinden dönen Brezilyalı futbolcu Alex de Souza da çalışmaya katıldı. 
     Brezilyalı futbolcu, Samandıra Tesisleri’nde gerçekleştirilen antrenmanda önce takımla ısınma hareketleri yaptı, ardından antrenör İrfan Saraloğlu eşliğinde koştu. Alex’in, alışılmışın dışında bu kez saçlarını kazıtmadığı görüldü. 
     Sarı-lacivertliler, Teknik Direktör Christoph Daum yönetimindeki antrenmanda, 3’e 2 prese karşı hücum çalıştı. Son bölümde ise oyuncular sahanın yanındaki parkurda 10 tur koştu. 
     Antrenmana, sakatlıkları bulunan Anelka, kaleci Volkan ve Semih ile yarın Almanya’dan dönecek olan Servet katılmadı. 
     Fenerbahçe, yarın yapacağı tek antrenmanla yeni sezon hazırlıklarını sürdürecek. 
     Bu arada, antrenman sonunda futbolcular, yeni transfer kaleci Serdar’ın doğum gününü "Brezilya usulü" kutladı. Antrenman sonunda, başını Tuncay’ın çektiği grup, Serdar’ın kafasına un döküp, yumurta kırdı. 
     
</TEXT>
</DOC>
