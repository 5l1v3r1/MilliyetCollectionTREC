<DOC>
<DOCNO> 350716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sonsiy01.html </URL>
<DATE> 2005/06/10/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Başbakan Erdoğan, Annan görüşmesi sonrası basın toplantısı düzenledi 
</HEADLINE>
<TEXT>

     Başbakan Recep Tayyip Erdoğan, BM Genel Sekreteri Kofi Annan’ın Güvenlik Konseyi’ne Kıbrıs’la ilgili sunduğu rapor hakkında Konsey’in bir an önce karar vermesini isteyerek, "BM Güvenlik Konseyi’nin, Sayın Annan’ın hazırlamış olduğu bu raporla ilgili olarak hala bir karar verememiş olması, bizleri üzmektedir, düşündürmektedir" dedi. 
     Erdoğan, Annan’la BM binasındaki bürosunda yaptığı görüşmenin ardından Türkevi’nde basın toplantısı düzenledi. 
     Annan ile görüşmesinde, Irak, Ortadoğu, Geniş Ortadoğu ve Kuzey Afrika İnisiyatifi ve BM reform çalışmalarını ele aldıklarını ifade eden Erdoğan, ağırlıklı olarak Kıbrıs konusunu ve BM Genel Sekreteri’nin Siyasi İşler Danışmanı Sir Kieran Prendergast’ın son Kıbrıs seyahatini birlikte değerlendirdiklerini anlattı. 
     Erdoğan, Davos’tan sonra Annan ile yaptıkları ilk görüşmeyi ve ondan sonraki süreci değerlendirdiklerini ifade ederek, "24 Nisan Referandumu ve bu referandumla ilgili Türklerin takındığı olumlu tavır, bizim bu sürece vermiş olduğumuz destek... Bunları kendileri de takdirle ifade ettiler" diye konuştu. 
     Güney Kıbrıs’ın 1 Mayıs’tan sonra AB’ye üye oluşuyla birlikte başlayan sürecin bir farklılık ortaya koyduğuna dikkati çeken Erdoğan, 28 Mayıs’ta Annan’ın hazırlamış olduğu raporda, izolasyonların kaldırılmasına yönelik talepler ile AB üyesi ülkelerin Kuzey Kıbrıs’a vermeleri gereken desteğin yer aldığını kaydetti. 
     
     "KONSEY’İN KARAR VEREMEMESİ BİZLERİ ÜZMEKTE" 

     Erdoğan, sözlerini şöyle sürdürdü 
     "Bugün biz gerek basın toplantımızda, gerek görüşmemizde şu konuyu ısrarla vurguladık O da BM Güvenlik Konseyi’nin, Sayın Annan’ın hazırlamış olduğu bu raporla ilgili olarak hala bir karar verememiş olması, bizleri üzmektedir, düşündürmektedir. Bu aynı zamanda BM Güvenlik Konseyi’nin de güvenilirliği üzerinde soru işaretleri meydana getirmektedir. Bunun bir defa aşılması gerekli. Bir an önce bu kararı vermesi gerekmektedir. Bugüne kadar Genel Sekreterliğin veya Genel Sekreterin vermiş olduğu bir rapor, bu kadar uzun süre bekletilmemiştir, cevapsız kalmamıştır. 
     BM Güvenlik Konseyi’nin bu raporuyla ilgili olarak bizler dün ABD Başkanı Bush’a da bu konuyu ifade ettik. Bu süreçte diğer üyelerle de görüşmeye devam edeceğiz ki, bu karar bir an önce verilebilsin." 
     
     "UÇUŞLAR, GÜNEY KIBRIS’A UYARI NİTELİĞİ TAŞIYOR" 

     KKTC’ye uygulanmakta olan izolasyonların kalkması hususunda, ABD Kongre üyelerinin KKTC’ye direkt olarak yaptıkları ziyareti, "siyasi noktada olumlu bir adım" olarak değerlendiren Erdoğan, İngiltereli işadamlarının yapmış oldukları ziyaretin de "olumlu bir adım" olduğunu kaydetti. Erdoğan, "Fakat, biz bu süreci, özellikle Ercan-Washington veya diğer ülkeler arasında bu uçuşların başlatılmasının çok çok anlamlı olacağını ve Güney Kıbrıs’a da bir uyarı niteliği taşıdığının altını çizerek vurguluyoruz" dedi. 
     
     "KERKÜK’TE SADDAM’IN DÜŞTÜĞÜ HATAYA DÜŞÜLMEMELİ" 

     Başbakan Erdoğan, görüşmede, Irak’ta BM’nin mevcut inisiyatifinin daha da artması konusunun gündeme geldiğini belirterek, özellikle anayasanın yazımı konusunu değerlendirdiklerinin altını çizdi. 
     Erdoğan, "Türkiye olarak bizler, bu konuda gerekli destekleri veriyoruz, vermeye de devam edeceğiz. Şu anda Bilkent Üniversitesi ile müşterek bir çalışmaları başladı, devam ediyor" diye konuştu. 
     Erdoğan, şöyle devam etti 
     "Kerkük’le ilgili düşüncemiz, Saddam’ın geçmişte düştüğü hataya, şu andaki yönetimin düşmemesidir. Kaldı ki, mevcut yönetim böyle bir şeyi de asla düşünmüyor. 
     Kerkük, tüm Irak halkınındır, tüm Irak’ındır, belli bir etnik unsura ait olmayacaktır. Mevcut yönetimin anlayışı budur. Sayın Caferi’nin Türkiye’yi ziyaretinde, kendilerinden bu şekilde dinledik. 
     Bu konudaki düşüncelerimizi de kendilerine ifade ettik. ’Özellikle Irak’ın toprak bütünlüğü bizim için önemlidir’ dedik." 
     
     TÜRKİYE-SURİYE İLİŞKİLERİ 

     Başbakan Erdoğan, Suriye-Lübnan arasıdaki gelişmeleri de değerlendirdiklerini ifade ederek, Suriye’nin Türkiye ile olan sınırı, Türkiye-Suriye arasındaki gelişmeler, Türkiye’nin özellikle demokratikleşme noktasında insan haklarının ve hukukun üstünlüğü, terörle mücadele, güvenlik ve refahla ilgili düşüncelerini sürekli olarak Suriyeli makamlara aktardıklarını Genel Sekreter Annan ile paylaşma fırsatı bulduklarını kaydetti. 
     
     TÜRKİYE’NİN BM’DEKİ "GEÇİCİ ÜYELİK" TALEBİ 

     BM reform çalışmalarıyla ilgili olarak da şu anda bir çalışma yapıldığını anımsatan Erdoğan, şöyle konuştu 
     "Bu çalışmalar içerisinde, özellikle daimi temsilciliklerin dışındaki temsilciliklerin önem arz ettiğini, bunun bir rotasyonla yapılmasının çok daha isabetli, çok daha adil olacağını, b şıkkı diye ifade edilen anlayışın, daha kapsamı geniş ve bu kapsam çerçevesinde de bunun gözden geçirilerek adil bir hale getirilmesi üzerinde bir konsensüs oluşması şeklinde BM üyelerini tatmin edecek, böylece kapsamı geniş bir rotasyona tabi olan bu anlayış, adil bir şekilde kabul görecektir diye düşünüyoruz. 
     Burada bizim üyeliğimiz noktası var. 2009-2010 yıllarına yönelik bir geçici üyelik talebimiz var. Bu konuda şu ana kadar görüştüğümüz, desteğini istediğimiz ülkelerden hemen hemen bir olumsuz tepki görmedik. Hepsi bizlere bu konuda olumlu bir yaklaşım içerisindeler. 
     1961’den bu yana Türkiye bir geçici üyelik almış değil. Temenni ederiz 
     ki, bu girişimimiz olumlu bir netice verir ve 2009-2010 yıllarında BM’de geçici üye olarak Türkiye yerini alır." Başbakan Erdoğan, Annan ile görüşmesinin verimli olarak tamamlandığını kaydetti. 
     
     ERCAN HAVAALANI’NIN KULLANIMI 

     Bir gazetecinin, "ABD Dışişleri Bakanlığı sözcüsünün, Amerikan askerlerinin Ercan Havaalanı’nı kullanarak Irak’a uçacakları yönündeki açıklaması" bulunduğunu belirterek, değerlendirmesini sorması üzerine Erdoğan, konudan henüz haberdar olmadığını söyledi. Erdoğan, soruyu yönelten gazeteciye bu bilgiyi nereden duyduğunu sordu. Bunun üzerine Dışişleri Bakanı ve Başbakan Yardımcısı Abdullah Gül, konuya bakacaklarını söyledi. 
     Başbakan Erdoğan, bir soru üzerine de BM Genel Sekreteri’nin Siyasi İşler Danışmanı Sir Kieran Prendergast’ın, izlenimlerinin olumlu olduğunu kaydetti. 
     Erdoğan, "Annan’ın, Türkiye’den beklentileri var mı " sorusuna karşılık, "Bize, tam aksine teşekkür ediyorlar. Türkiye, atılması gereken adımları attı. KKTC’deki Türkler de atması gereken adımları, ’evet’ demek suretiyle attı" dedi. 
     
     "KEHANETTE BULUNAMAM" 

     "ABD, Türkiye’ye dönük yumuşak politikasına karşılık ileride Türkiye’den bir şeyler isteyecek mi " şeklindeki soru üzerine Erdoğan, "Kehanette bulunamam, böyle bir mesleğim yok. Böyle bir talep de yok" yanıtını verdi. 
     Erdoğan, bir gazetecinin Kıbrıs Rum Yönetimi Lideri Tasos Papadopulos’un, Annan ile yaptığı görüşmede Türk askerinin adadan çekilmesi ve toprak talebinde bulunduğunu hatırlatarak, görüşmede bu konunun gündeme gelip gelmediğini sorması üzerine, "Bu iki madde ile ilgili bize yapılmış herhangi bir teklif yok, söylenmiş bir şey yok. 
     Bunlar kulislerdeki dedikodular herhalde. Böyle bir şey mümkün değil. 
     Yapılması gerekenler yapıldı, bitti" diye konuştu. 
     Terörizm ile mücadele, PKK ve Irak konusunun ele alınıp alınmadığına ilişkin soruyu yanıtlarken de Erdoğan, terör konusunu gündem maddesi olarak konuştuklarını söyledi. Erdoğan, "BM’nin, bu noktada Irak’ta bir yaptırımı söz konusu değil şu anda... Teröre karşı, bütün ülkelerin ortak mücadele vermesi gerekiyor. Bu mücadele sürecini de tüm ülkeler birlikte sürdürüyor. BM’nin, bunun fikri alt yapısını oluşturmada gayretleri var" dedi. 
     Erdoğan, Annan’ın, KKTC’ye yönelik izolasyonun kaldırılmasına nasıl baktığına ilişkin soru üzerine, "Olumlu bakıyorlar ve çalışıyorlar, bu noktada gayretlerimiz devam edecek diyorlar" yanıtını verdi. 
     
     "MUHATABIMIZ MERKEL DEĞİL..." 

     Alman Hıristiyan Demokrat Birlik Partisi CDU Genel Başkanı Angela Merkel’in, Türkiye’nin AB üyeliğini, Kıbrıs’la ilgili adımlar atmasıyla ilişkilendirmesini nasıl değerlendirdiğine ilişkin soruya karşılık Erdoğan, şu yanıtı verdi 
     "17 Aralık’ta bütün kriterler belirlendi, altına imzalar atıldı, bitti... Bizim muhatabımız Sayın Merkel değil. Muhatabımız, AB komisyonudur, çalışmalarımızı onlarla sürdürüyoruz. Bayan Merkel, sadece düşüncelerini söylüyor, o kadar... Biz, o düşüncelere de saygı duyarız." 
     
</TEXT>
</DOC>
