<DOC>
<DOCNO> 363742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/son/sonyas10.html </URL>
<DATE> 2005/07/23/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Sokak köpeğinin ısırdığı Hırvat'a 28 bin avro tazminat... 
</HEADLINE>
<TEXT>

     Hırvatistan'da, sokak köpeğinin ısırdığı emekli bir kadına 28 bin avro yaklaşık 45 bin YTL ile ömür boyu aylık 80 avro tazminat ödenmesine karar verildi. 
     Hırvat basınında yer alan habere göre, başkent Zagreb'deki bir parkta yaklaşık 6 yıl önce köpeğini gezdirirken bir sokak köpeği tarafından ısırılan emekli kadın, 6 yıldır sürdürdüğü hukuk mücadelesini kazandı. 
     Köpeğiyle birlikte bir sokak köpeğinin saldırısına uğrayan ve kolundan ısırılan kadın, gazetecilere yaptığı açıklamada, ''Korkunçtu, bugün bile yemek hazırlarken kolumu kullanamıyorum'' dedi. Köpeğini hala aynı parkta gezdirdiğini söyleyen kadın, ''Artık sopayla geziyorum'' diye konuştu. 
     Kadına tazminat ödemesine karar verilen Zagreb Belediyesi, kadının kemik için birbirleriyle dalaşan sokak köpeğiyle kendi köpeği tarafından ısırıldığını ileri sürmüş, görgü tanıkları bu iddiayı yalanlamıştı. 
     
</TEXT>
</DOC>
