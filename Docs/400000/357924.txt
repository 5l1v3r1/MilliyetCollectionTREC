<DOC>
<DOCNO> 357924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/guncel/gun07.html </URL>
<DATE> 2005/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Eğitim-Sen kurultayında terörist için slogan 
</HEADLINE>
<TEXT>


ANKARA Milliyet 

Eğitim - Sen, Yargıtay'ın kapatma nedeni saydığı tüzüğündeki "anadilde eğitim" maddesinin değiştirilmesi için dün tüzük kurultayı yaptı. 
Türkiye Diyanet Vakfı Kocatepe Camii Konferans Salonu'ndaki 2. Olağanüstü Genel Kurulu'nda bir grup delege, sendikanın tüzüğündeki 4 maddenin değiştirilmesi yönünde önerge verdi. Bu sırada, anadilde eğitimin tüzükten çıkarılmasını protesto eden bir grup ile diğer delegeler arasında yumruklaşmalar oldu. Anadilde eğitim maddesinin değiştirilmesine karşı çıkan grup, öldürülen 'canlı bomba' Eyüp Beyaz'a destek vererek, "Eyüp Beyaz'lar ölmez", "Şehitler ölmez" sloganları attı. Tartışmanın ardından yapılan oylama sonucu aralarında "sendikanın anadilde öğrenimi desteklemesine" ilişkin maddenin de bulunduğu 4 madde değiştirildi. Eğitim - Sen Genel Başkanı Alaaddin Dinçer, "anadilde öğrenime" ilişkin tüzük maddesinin değiştirilmesi ile sendika hakkında açılan kapatma davasının düşeceğini savundu. 


</TEXT>
</DOC>
