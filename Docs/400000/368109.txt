<DOC>
<DOCNO> 368109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/sonspo41.html </URL>
<DATE> 2005/08/08/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Canaydın "Bunlar politik olaylar, arkasındaki kişileri biliyoruz" 
</HEADLINE>
<TEXT>

     Galatasaray Kulübü Başkanı Özhan Canaydın, Konyaspor maçında üzücü bir olay yaşadıklarını ifade ederek, "Ancak bunların çok önceden hazırlandığını düşünüyorum" dedi. 
     Canaydın, özel bir televizyon kanalına yaptığı açıklamada, Ribery olayıyla bu tepkilerin alevlendiğini kaydederken, "Konyaspor maçına hazırlıklı gelinmiş. Basın devamlı bunu işliyordu, neticesini gördük. 
     Galatasaray camiası olarak üzücü bir olay" diye konuştu. 
     Bunu seyircilerin infialine bağladıklarını anlatan Özhan Canaydın, "Parasını veren herkes istediğini söyleyebilir. İlk defa bazı gruplar ücretlerini ödeyerek geldiler. Politik bir olay bu. Bunların arkasındaki kişileri biliyoruz. Bunun devamı olabilir. Biz herşeye göğüs gerecek güçteyiz ve devam edeceğiz" ifadelerini kullandı. 
     Başkan Canaydın, seyircinin takıma ters motivasyon verdiğini ve bunu hissettiğini, anladığını ifade ederek, sözlerini şöyle sürdürdü 
     "Galatasaraylılık bu değil. Para vererek tribüne geliyorsanız, manevi yönden de katkınız olmalıdır. Ben seyircinin yanlış yönlendirildiğini düşünüyorum. En kısa sürede doğru yolu bulacaklardır." Bu tepkilerde, bilet verilmesinin kesilmesinin de unsurlardan biri olduğunu kaydeden Canaydın, "Ama dışardan olaylar organize edilmiş ve taraftar gruplarının dışında bir yönlendirmedir. Yönetimler zayıf olurlarsa mağlup olurlar, biz zayıf olduğumuz kanaatinde değiliz" dedi. 
     
</TEXT>
</DOC>
