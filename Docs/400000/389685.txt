<DOC>
<DOCNO> 389685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/siyaset/siy03.html </URL>
<DATE> 2005/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fidan emri Karayılan'dan 
</HEADLINE>
<TEXT>


Eski HADEP'li Hikmet Fidan cinayetinin emrini, PKK'nın üst düzey yöneticilerinden Murat Karayılan'ın verdiği öne sürüldü 

DHA 


Diyarbakır'da 6 Temmuz'da PKK tetikçisi tarafından öldürülen eski HADEP Genel Başkan Yardımcısı Hikmet Fidan cinayetiyle ilgili soruşturma yeni bir boyut kazandı. Fidan'ı PKK tetikçisine teslim ettiğini itiraf eden Veysi Akgönül, Fırat Karahan ve Mustafa Kemal Ok'un ifadelerine göre, tetikçinin Kandil Dağı'ndaki PKK yöneticilerinden Murat Karayılan tarafından bizzat görevlendirildiği öne sürüldü. 
Örgüt yöneticilerinin bir toplantıda, PKK taraftarlarının, Fidan'ın öncülüğünde örgütten ayrılanların Yurtsever Demokrat Parti'ye PWD sempati duymasından endişe edilerek Fidan'ın öldürülmesi kararı alındığı ortaya çıktı. 
Fidan'ı PKK'lı tetikçinin bulunduğu eve getirdiği ileri sürülen Akgönül, ifadesinde öldürme görevinin önce kendisine verilmek istendiğini söyledi. Akgönül şu bilgileri verdi "Telefonla konuştuğum tetikçi beni, Fidan'ı öldürmem için zorladı. Bunu yapamayacağımı söyleyince, bana 'O zaman onu belirlediğimiz noktaya getir. Yanlış yaparsan sen de ölürsün' dedi. Ben de Fidan'ı getirdim." 


</TEXT>
</DOC>
