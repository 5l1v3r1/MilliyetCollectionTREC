<DOC>
<DOCNO> 360597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/siyaset/siy01.html </URL>
<DATE> 2005/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer, Belediye Kanunu için dava açacak 
</HEADLINE>
<TEXT>


Daha önce veto ettiği kanun TBMM'den aynen geçince zorunlu olarak onaylayan Cumhurbaşkanı Sezer, mahkeme yoluna gidecek 

ANKARA Milliyet 


Cumhurbaşkanı Ahmet Necdet Sezer, daha önce veto ettiği Belediye Kanunu'nu, TBMM Genel Kurulu'nda aynen kabul edilmesi nedeniyle zorunlu olarak onayladı. Sezer, yasanın 14. maddesinin iptali ve yürürlüğünün durdurulması istemiyle Anayasa Mahkemesi'ne dava açacağını bildirdi. 
14. madde, "Belediyenin, kanunlarla başka bir kamu kurum ve kuruluşuna verilmeyen mahalli müşterek nitelikteki diğer görev ve hizmetleri yapmasını ve yaptırmasını" içeriyor. Sezer, bu maddeyi veto ederken, belediyelerin görev ve sorumluluklarının genel ve soyut olarak belirtildiğini, yerel yönetimlerin görevinin ortak yerel gereksinimleri karşılamakla sınırlı olduğunu belirtmişti. 

Yasa neler getiriyor 
Sezer'in onayıyla yürürlüğe girecek yasa şu düzenlemeleri içeriyor 
Nüfusu 5 bin ve üzerinde olan yerleşim birimlerinde belediye kurulabilecek. Büyükşehir belediyesi bulunan yerlerde, ayrılma yoluyla yeni belde kurulabilecek. Ancak yeni kurulacak beldenin nüfusunun da 50 binden az olmaması koşulları aranacak. Belediyeler, okul öncesi eğitim kurumları açabilecek. Sağlıkla ilgili her türlü tesisi açabilecek ve işletebilecek. Kanunların kendisine verdiği trafik düzenlemesinin gerektirdiği bütün işleri de yürütecek. Belediye başkanları, görevlerinde kaldıkları sürece siyasi partilerin ve profesyonel spor kulüplerinin yönetim organlarında görev alamayacak. Nüfusu 2 binin altına düşen belediyelerin tüzel kişilikleri kaldırılarak köye dönüştürülecek. 


</TEXT>
</DOC>
