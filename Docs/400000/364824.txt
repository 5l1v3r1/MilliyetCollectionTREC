<DOC>
<DOCNO> 364824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sontur41.html </URL>
<DATE> 2005/07/27/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
'Erdil Paşa' davasında Çakıcı adı 
</HEADLINE>
<TEXT>

     Eski Deniz Kuvvetleri Komutanı İlhami Erdil ile eşi ve kızının yargılandığı davada ifade veren eski Teftiş Kurulu Başkanı Belgütay Varımlı, boya alımlarını araştırdığı sırada Alaattin Çakıcı’nın kendisini arayarak, tehdit ettiğini bildirdi. Varımlı’nın ifadeleri mahkeme tutanağına geçirilmezken, Askeri Savcı Zekeriya Duran, bu konuda Varımlı’yı Savcılığa ihbarda bulunmaya davet etti. 
     İlhami Erdil, eşi Fusün Erdil ve kızları Deniz Erdil’in yargılanmasına Genelkurmay Askeri Mahkemesi’nde devam edildi. 
     
     
     ERDİLLER KATILMADI 

     Davanın bu duruşmasına, Erdil ailesi katılmazken, avukatları da rahatsızlığı nedeniyle duruşmada yer almadı. 
     
     KENDİ İSTİHBARAT AĞIMIZ VARDI 

     Duruşmada, tanıklar dinlendi. İfade veren eski Teftiş Kurulu Başkanı Belgütay Varımlı, bu davayı ortaya çıkaran kişinin kendisi olduğunu belirtirken, "Onbaşıdan generale kadar bize bilgisi gelen bir istihbarat ağımız vardı" dedi. 
     Bu kapsamda, İlhami Erdil ile ilgili bazı bilgilerin de kendilerine ulaştığını kaydeden Varımlı, müfettiş görevlendirmesine karşın belgelerine ulaşamadığını söyledi. 
     
     CEP TELEFONU İÇİN KURMAY BAŞKANINI UYARMIŞ 

     Varımlı, askeriyede herkese 250 milyon limitli cep telefonu verildiğini kaydederken, Erdil’in emir subayı Yılmaz Kayatunç’un kullandığı telefon için 900 milyon ya da 1 milyar lira fatura geldiğini söyledi. Bu konuda Deniz Kuvvetleri Komutanlığı Kurmay Başkanını uyardığını anlatan Varımlı, Kurmay Başkanının kendisine "müdahale edemeyeceklerini" söylediğini belirtti. 
     
     SATIN ALMALARI ARAŞTIRIRKEN KAYATUNÇ SIK SIK ARADI 

     Varımlı, Erdil’in satın alma hesaplarını incelerken, kendilerini Kayatunç’un sık sık aradığını ifade etti. 
     Varımlı, "Bir kere aradığında ’Sen kimsin’ diye sordum. 
     ’Emir subayıyım’ diye yanıt verdi. ’Ben seni tanımıyorum’ deyince,’İstanbul’dayım, Kasımpaşa Orduevi’nde kalıyorum’ dedi" diye konuştu. 
     
     3.5 MİLYARLIK GÜVERCİN GÜBRESİ 

     Yemek kalemleri adı altında bir çok alım yapıldığını belirten Varımlı, bu nedenle kalemlerde yüksek miktarlar olduğuna dikkat çekti. Varımlı, "Mesela 800 milyonluk ladin çam, 3,5 milyarlık güvercin gübresi gözüküyor. Bunlar yemek faturası şeklinde düzenlendi" dedi. 
     
     MAL VARLIĞI ARAŞTIRMASI 

     Varımlı, Erdil’in mal varlığına ilişkin de araştırma yaptıklarını kaydetti. Erdil’in ev aldığını duyduklarını, yaptıkları araştırmada ise Erdil’in bunu mal beyanında göstermediğini ortaya çıkardıklarını anlatan Varımlı, "Bu konuyu Dönemin Genelkurmay Başkanına Hüseyin Kıvrıkoğlu 
     2001 yılında ilettim. Konuyu dondurup, 2004 yılında dava 
     açtılar" diye konuştu. 
     
     ÇAKICI BENİ ARADI 

     Varımlı, Deniz Erdil’in arkadaşı Şirin Melek Özden’le ortağı olduğu Herkel şirketinden yapılan boya alımlarına ilişkin araştırma yaptıklarını belirtirken,"Boya ihaleleriyle ilgili Çakıcı’ya bile arattırdılar. Çakıcı beni aradı. Tehdit etti" diye konuştu. Varımlı, bu ifadeleri sırasında Mahkeme Başkanı Turgay Çağlar tarafından uyarıldı. 
     Çağlar, "Dava konusu değil" diyerek, Varımlı’nın sözlerini keserken, bu ifadeler tutanağa geçmedi. 
     
     ASKERİ SAVCI’DAN VARIMLI’YA "İHBARDA BULUN" 

     Varımlı’nın ifadelerinin sık sık Mahkeme Heyeti tarafından kesilmesi dikkat çekti. Daha sonra söz alan Askeri Savcı Zekeriya Duran, "Mahkemede yasal imkan bulunmaması nedeniyle tanığın dinlenemeyen beyanlarının iletilmesi halinde tereddütsüz gereken yapılacaktır" diyerek, Varımlı’yı tutanağa geçmeyen konular hakkında Savcılığa ihbarda bulunmaya davet etti. Duran, "Nemelazımcılığın yükselen değer olduğu günümüzde her sorumlu asker gibi davranın, bu tanığın tavrı kaydadeğerdir" dedi. 
     Duruşmada, Albay Koray Saklayıcı, Astsubay Bilal Gülşen Üsteğmen, Serhan Kazankaya ve Astsubay Ali Osman da tanık olarak dinlendi. Erdil döneminde komuta katında verilen davetlerle ilgilenen tanıklar, "Verilen emirlerle hareket ettik" diye ifade verdi. 
     
     MAL VARLIĞIYLA İLGİLİ GÖREVSİZLİK TALEBİ REDDEDİLDİ 

     Mahkeme Heyetinde yer alan Hakim Aykanat Kaçmaz, İlhami Erdil hakkında iddianamede yer alan mal varlığına ilişkin suçla ilgili yargılama kapsamında, Erdil’in emekli asker olması nedeniyle, Askeri Mahkemenin görevsizlik kararı vermesini talep etti. Bu talep, Mahkeme heyeti tarafından reddedildi.Dava, eylül ayına ertelendi. 
     
</TEXT>
</DOC>
