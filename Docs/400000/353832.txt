<DOC>
<DOCNO> 353832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/guncel/agun.html </URL>
<DATE> 2005/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
EN AĞIR CEZA 
</HEADLINE>
<TEXT>


'Anayasal düzeni silah zoruyla yıkmaya teşebbüs etmek'ten yargılanan Metin Kaplan,'ölünceye kadar sürmek şartıyla müebbet ağır hapis' cezasına çarptırıldı 

MUSA KESLER İstanbul 

Almanya'dan sınır dışı edilen İslami Cemiyet ve Cemaatleri Birliği ICCB yöneticisi Metin Kaplan, "anayasal düzeni silah zoruyla değiştirmeye teşebbüs etmek" suçundan yargılandığı davada, "ölünceye kadar sürecek müebbet ağır hapis cezası"na çarptırıldı. 
İstanbul 14. Ağır Ceza Mahkemesi'nde dün görülen davanın 4. duruşmasında, mahkeme heyeti, yeni CMK'ya göre yeniden savunma alacağını belirtti. Bunun için süre isteyen Kaplan, talebi reddedilince reddi h kim talebinde bulundu. Mahkeme heyeti, bu talebi de, "davayı uzatma yönünde" yapıldığı gerekçesiyle kabul etmedi. 

Ayet okudu 
Savunmasına Kuran'dan ayetlerle başlayan Kaplan, Türkiye'de laikliğin Müslümanlara baskı olarak uygulandığını öne sürdü. 
Kaplan, "Burada bulunmamın tek sebebi Müslüman olmam ve dinimin gereği gibi yaşamam ve yaşatmaya çalışmamdır. Ben inanıyorum ki Hazreti Muhammed bugün Türkiye'ye gelse, benim gibi sanık sandalyesinde oturacaktır" diye konuştu. 
Ceza korkusuyla düşüncelerini budamayacağını dile getiren Kaplan, şöyle devam etti "Benim için önemli olan gayri İslami rejimler tarafından verilecek ceza değil, tarihin vereceği karardır. Biz öyle bir Türkiye istiyoruz ki, Kuran anayasa, şeriat kanun, İslam devlet olsun. Biz kişilerin putlaştırılıp ona ilah denilmesine karşıyız. Kemalist rejimi reddediyorum." 

Tahliye istedi 
İddianamede yer alan Anıtkabir ve Fatih Camii olaylarıyla ilişkisinin olmadığını da savunan Kaplan, yeni TCK'ya göre fikirleri açıklamanın suç olmaktan çıktığını anlatarak, tahliyesini istedi. Kararını açıklayan mahkeme heyeti, Kaplan'a TCK'nın 146 1. maddesi uyarınca, "ölünceye kadar sürmek şartıya müebbet ağır hapis cezası" verdi. Duruşmadaki hallerinden, pişmanlık göstermediğinin anlaşıldığı belirtilen Kaplan'ın, ceza indiriminden yararlanamayacağı da kaydedildi. 

Babasının izinden gidiyordu 

'Kara Ses' olarak bilinen Cemalettin Kaplan'ın oğlu Metin Kaplan, babasının 1995'te ölümünün ardından 'sözde halife' seçilerek, örgütün başına geçti. Kaplan'ın, buna karşı çıkan Halil İbrahim Sofu'nun öldürülmesi için fetva çıkarması ve bir süre sonra da Sofu'nun katledilmesi, Alman polisini harekete geçirmişti. Kaplan, ölüm emrini verdiği iddiasıyla 1999'da cezaevine konuldu. Bu yargılama esnasında, 8 bin taraftarının Düsseldorf Mahkemesi önünde yaptığı eylem sırasında 20'ye yakın Alman polis yaralandı. Kaplan'ı geçmişte 'siyasi suçlu' kabul eden Almanya, faaliyetlerinin ülkeye zarar vermesinin ardından iade sürecini hızlandırdı. Kaplan, 12 Ekim 2004'te Türkiye iade edilerek cezaevine gönderildi. 


</TEXT>
</DOC>
