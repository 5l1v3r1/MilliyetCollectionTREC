<DOC>
<DOCNO> 385107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/son/sonspo30.html </URL>
<DATE> 2005/10/08/ </DATE>
<TIME> 22.07 </TIME>
<AUTHOR>  </AUTHOR>
<HEADLINE>
Türkiye - Almanya karşılaşmasından notlar... 
</HEADLINE>
<TEXT>

     A Milli Futbol Takımı'nın, 2006 Dünya Kupası'na ev sahipliği yapacak Almanya ile yaptığı özel maça futbolseverler fazla ilgi göstermedi. 
     Atatürk Olimpiyat Stadı'nda yapılan karşılaşmada kale arkası tribünleri boş kalırken, protokol tribünün karşısındaki tribünün yarısı doldu. 
     Karşılaşma başladıktan sonra da taraftarların alınmasıyla bir kale arkası tribünün de yarısı doldu. Karşılaşmayı yaklaşık 30 bin kişi izledi. 
     
     İÇİŞLERİ BAKANLARI MAÇTA 
     Atatürk Olimpiyat Stadı'ndaki karşılaşmayı Türkiye ve Almanya İçişleri Bakanları da izledi. 
     İçişleri Bakanı Abdülkadir Aksu ve Almanya İçişleri Bakanı Otto Schily, protokol tribününde yerlerini alarak, karşılaşmayı takip etti. 
     
     HALİL ALTINTOP İLK KEZ İLK 11'DE 
     Gurbetçi futbolcu Halil Altıntop, ilk kez ilk 11'de sahaya çıktı. 
     Fatih Terim, Halil'in yanı sıra uzun süren sakatlığının ardından yeniden milli takıma çağrılan Nihat Kahveci'yi de ilk 11'de oynattı. En son 17 Kasım'da yapılan Türkiye-Ukrayna maçında oynayan Nihat, 7 maç sonra milli takımda forma giydi. 
     Son yapılan Ukrayna maçında ilk 11'de oynayan Okan, Gökdeniz, Hakan Şükür ve Fatih Tekke'nin yerlerine Hüseyin Çimşir, Yıldıray Baştürk, Nihat Kahveci ve Halil Altıntop görev yaptı. Gökdeniz, Hakan Şükür ve Fatih Tekke kadroda yer almazken, Okan yedek soyundu. 
     Milli takımın genç yıldızı Nuri Şahin de yedekler arasında yer aldı. 
     
     ATATÜRK OLİMPİYAT STADI'NDAKİ İLK MİLLİ MAÇ 
     Seyirci kapasitesi 80 bin 597 olan Atatürk Olimpiyat Stadı'nda ilk kez bir milli maç yapıldı. 
     Bugüne kadar 3 derbi, iki kupa finali ve bir Avrupa Şampiyonlar Ligi finaline evsahipliği yapan Atatürk Olimpiyat Stadı, ilk kez A Milli Futbol Takımı'na ev sahipliği yaptı. 
     
     İFTAR ÇADIRINDA İZDİHAM 
     Futbol Federasyonu'nun, ramazan ayı nedeniyle oruç tutan taraftarlar için kurduğu 5 bin kişilik iftar çadırında izdiham yaşandı. 
     Stat kapıları iftar saatine kısa bir süre kala açılınca, içeri girmekte zorlanan ve uzun kuyruk oluşturan taraftarların çoğu, çadırdaki izdiham nedeniyle iftar saatinden sonra oruçlarını açabildi. 
     
     ÜCRETSİZ OTOBÜS SEFERLERİ 
     Futbolseverlerin stada rahat ulaşmalarını sağlamak için çeşitli merkezlerden ücretsiz otobüs seferleri düzenlendi. 
     İETT otobüsleri saat 17.00'dan itibaren Mecidiyeköy, Bakırköy, Yenibosna, Kadıköy, Taksim gibi merkezlerden kalkarak, ring seferlerle taraftarları stada taşıdı. 
     
     ŞÖHRETLERDEN DOSTLUK MAÇI 
     Maç öncesinde Almanya'nın Ankara Büyükelçiliği ve İstanbul Başkonsolosluğu mensupları karmasıyla, Galatasaray, Fenerbahçe ve Beşiktaşlı eski futbolculardan oluşan karma, dostluk maçı yaptı. 
     Galatasaray ve Beşiktaş'ın eski teknik direktörü Karl Heinz Feldkamp'ın çalıştırdığı Alman karması ile Türk karması, Atatürk Olimpiyat Stadı'nın yanındaki sahada karşı karşıya geldi. Alman karması maça ''2006 Dünya Kupası'nda Türk Milli Takımı'nı da görmek istiyoruz'' yazılı pankartla çıktı. 
     Öte yandan, karşılaşma öncesi Orkestra Arias, statta bir konser verdi. 
     Diğer yandan maç öncesi Pakistan'daki depremde hayatını kaybedenler için 1 dakikalık saygı duruşunda bulunuldu. 
     
</TEXT>
</DOC>
