<DOC>
<DOCNO> 355223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sontur47.html </URL>
<DATE> 2005/06/24/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Tunceli'de bir garip teşhir 
</HEADLINE>
<TEXT>

     Tunceli’de teröristler tarafından yola döşenen mayına çarpan ve meydana gelen patlamada hurdaya dönen ticari araç, üzerine insan hakları ve Tunceli Barosu’na yönelik ifadelerin yer aldığı kağıtlar asılı olarak kent merkezine getirildi. 
     Çevresi şeritle çevrilen aracın üzerine, kimliği henüz belirlenemeyen kişilerce, "İnsan hakları savunucuları bu arabayı gördünüz mü ", "Dağda uçan kuşa bile basın açıklaması yapan, acaba buna bir basın açıklaması yapacak mı ", "Merakla bekliyoruz " "Neden sessizsiniz Tunceli Barosu " gibi ifadelerin yer aldığı kağıtlar asıldı. 
     
     
     BARO BAŞKANI 

     Tunceli Baro Başkanı Bülent Taş, düzenlediği basın toplantısında, yazıları asanların, asanlara göz yumanların bulunması ve haklarında, halkı kin ve düşmanlığa tahrik ile hakaret suçlarından soruşturma başlatılması için Tunceli Cumhuriyet Başsavcılığı’na suç duyurusunda bulunacaklarını bildirdi. 
     Taş, yaptıkları girişimler sonucunda yazıları kaldırttıklarını belirterek, "Bu yazılarla, olayın tarafıymışız gibi gösterilmek istenmişiz. Biz her zaman hukuk kurallarına bağlı, insan haklarına saygılı bir kurumuz. İnsan hakları için mücadele ettik, bundan sonra da edeceğiz" dedi. 
     Tunceli’de, Ali Akbayır idaresindeki 62 T 0070 plakalı taksi, bugün merkeze bağlı Batman Köyü Kayabaşı Mahallesi yakınlarında, teröristler tarafından yola döşenen mayına çarpmıştı. 
     Meydana gelen patlamada ağır yaralanan sürücü Akbayır, askeri helikopterle Elazığ Araştırma Hastanesi’ne kaldırılmış, araç ise hurdaya dönmüştü. 

     
</TEXT>
</DOC>
