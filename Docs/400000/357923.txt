<DOC>
<DOCNO> 357923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/guncel/gun05.html </URL>
<DATE> 2005/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bürokrasiyi azalt, çevreyi kirlet' yönetmeliği 
</HEADLINE>
<TEXT>


ELÇİN ERGÜN Ankara 

Başbakanlık, İşyeri Açma ve Çalışma Ruhsatlarına Dair Yönetmelik taslağıyla tartışmalara konu olan "sağlık koruma bandına" ilişkin yeni düzenlemeler getiriyor. 
Firma sahiplerine bürokrasiyi azaltma kolaylığı getirilen taslakta, Aksa gibi "1. sınıf gayri sıhhi müessese" olarak adlandırılan ve ikamete mahsus yerlerden mutlaka uzak tutulması gereken firmalara sağlık koruma bandı alma zorunluluğu getiriliyor. 
Ancak yönetmelikle, "2. sınıf gayri sıhhi müessese" olarak adlandırılan deterjan, plastik, tutkal, meşrubat ve benzeri fabrikaların kurulması sırasında sağlık koruma bandı istenmesi zorunluluğu kaldırılıyor. Söz konusu firmalara sağlık koruma bandı kurulup kurulmayacağına valiliklerdeki inceleme kurulları karar verecek. 
Başbakanlık İdareyi Geliştirme Başkanlığı koordinasyonu kapsamında yürütülen çalışmaya İçişleri, Sağlık, Tarım, Kültür ve Çalışma bakanlıklarıyla TOBB, TESK gibi kuruluşlar katılırken MÜSİAD, TİM gibi kuruluşlarla da ortak çalışmalar yapıldı. Ancak Çevre ve Orman Bakanlığı ve çevreyle ilgili sivil toplum kuruluşlarının yer almaması dikkati çekti. Çevre Mühendisleri Odası ÇMO yetkilileri Başbakanlık'ın görüş istemediğini kaydetti. 


</TEXT>
</DOC>
