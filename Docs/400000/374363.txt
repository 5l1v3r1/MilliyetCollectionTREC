<DOC>
<DOCNO> 374363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/soneko10.html </URL>
<DATE> 2005/08/31/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Petrol 70 doların üzerinde 
</HEADLINE>
<TEXT>

     Salı günü 70.85 dolar seviyesine yükselerek rekor kıran petrol fiyatları, kapanıştaki hafif gerilemenin ardından bugün tekrar 70 doların üzerine çıktı. 
     Fiyatlardaki yükselişte son yılların en büyük kasırgalarından biri olan Katrina Kasırgası nedeniyle akaryakıt üretimi konusunda yaşanan endişeler en önemli rolü oynuyor. 
     ABD'de sadece Misisipi Eyaleti'nde 100 kişinin ölümüne neden olan ve maddi olarak da büyük bir kayba sebep veren Katrina, ABD'deki rafinerilerinin onda birinden fazlasının üretimi durdurmasına neden olurken, benzin üretimi de dörtte bir oranında düştü. Kasırgayla beraber ısınma amaçlı yakıt ve akaryakıt fiyatları da yeni zirvelerine ulaştı. 
     
     70 doların üzerinde 
     ABD ham petrolü pazartesi günkü 70.80 dolar zirvesinin ardından rekorunu dün 70.85 dolara taşıdı. Kapanışta gelen satışlarla hafif bir gerileme yaşanırken yönü bugün açılışta tekrar yukarı döndü. Düne göre 61 sent yükselen petrol sabah saatlerinde 70.42 dolardan işlem görüyor. 
     Benzin fiyatları da galon başına yüzde 2.65 artışla 2.54 dolara yükseldi. Isınma amaçlı yakıtın galon fiyatı ise 2.09 dolara çıkarak yeni rekoruna ulaştı. 
     80 dolar olur mu 
     
     KASIRGANIN MALİYETİ 
     Dünyanın en büyük reasürans şirketi Munich Re, ABD'nin güneydoğu eyaletlerini vuran Katrina kasırgasının yol açtığı hasarın 20 milyar doları bulabileceği tahmin etti. 
     Münich Re sözcüsü Rainer Kueppers, ellerine ulaşan ilk verilere göre toplam hasarın 20 milyar dolara ulaşacağını tahmin ettiklerini, ancak gelecek yeni verilerin ışığında bu tahminin değişebileceğini söyledi. 
     Münih Re'nin tahmini doğru çıktığı takdirde, Katrina tarihin en pahalı kasırgası unvanını alamayacak. 1992 yılında yine ABD'yi vuran ve yol açtığı 21 milyar dolarlık hasarla tarihin en pahalı kasırgası olarak kayda geçen Andrew kasırgasının ardından ikinci sırada yer alacak. 
     ABD'de kasırga nedeniyle yükselen fiyatlar şimdi de 80 doların tartışılmaya başlanmasına neden oldu. 
     Fiyatların 80 doları görebileceğini savunan analistler kasırganın kalıcı hasarlar bırakması durumunda bunun kolaylaşabileceğine dikkat çekerken, aynı zamanda geçen seneki Ivan Kasırgası'nın ardından üretimin normale dönmesi için 6 ay geçtiğine işaret ediyorlar. 
     Aynı zamanda kasırga sezonu olan eylül ayında başka fırtınaların da yaşanabileceğini belirten analistler, bu durumun 80 dolarlı rakamların telaffuzunu daha kolay hale getirdiğini düşünüyorlar. 
     
     Chevron 70 dolarda tutunamaz 
     Öte yandan dünyanın en büyük petrol şirketlerinden Chevron'ın CEO'su David O'Reilly, petrol fiyatlarının 70 doların üzerinde fazla tutunamayacağını söyledi. O'Reilly, petrolün ulaştığı yüksek fiyat düzeyinin tüketimin kısılmasına yol açacağını, bunun da fiyatları aşağı çekeceğini öne sürdü. 
     Varil başına 70 dolar ve üzerindeki bir fiyatın ''sürdürülebilir olmadığını'' kaydeden O'Reilly, ''sürdürülebilir fiyat''ın ne olduğu konusunda ise bir rakam vermedi. 
     Petrol İhraç Eden Ülkeler Örgütü'nün OPEC üyesi Nijerya'nın Petrol Bakanı Edmund Daukoru ise örgütün günlük üretimini 1 milyon varil artırması gerektiğini savundu. 
     OPEC Başkanı Şeyh Ahmed el Fahd el Sabah'ın günlük üretimin 500 bin varil artırılması çağrısıyla ilgili olarak görüş belirten Nijeryalı bakan, ''Bunu destekliyorum, ama yeterli olmaz. Piyasa küçük artışlardan etkilenmez. Eğer yapabilirsek 1 milyon varillik bir artış piyasa psikolojisi bakımından daha iyi olur'' dedi. 
     
</TEXT>
</DOC>
