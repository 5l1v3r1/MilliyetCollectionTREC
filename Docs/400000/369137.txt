<DOC>
<DOCNO> 369137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/siyaset/siy01.html </URL>
<DATE> 2005/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
3 AKP'li başkanı barıştıracak 
</HEADLINE>
<TEXT>


Başbakan Erdoğan, Diyarbakır'da AKP'li olan Çınar Belediye Başkanı Arzu, Hani Belediye Başkanı Kayhan ve Bağıvar Beldesi Belediye Başkanı Akyıl'ı kan davalılarıyla barıştıracak 

ABDULLAH KARAKUŞ Diyarbakır 


Başbakan Recep Tayyip Erdoğan, Diyarbakır ziyaretinde 3 AKP'li belediye başkanının kan davasını sona erdirerek bir ilke imza atacak. 
Erdoğan, Çınar Belediye Başkanı Vecdi Arzu, Hani Belediye Başkanı Celal Kayhan ve Bağıvar Belediye Başkanı Mahmut Akyıl'ın ailelerinin başka ailelerle arasındaki kan davalarının bitirildiğini açıklayacak. Törende, Arzu ve kan davalısı olduğu Öztürk aileleri el sıkışacak. 
AKP Diyarbakır İl Başkanı Abdurrahman Kurt'un organizasyonunda oluşturulan Erdemli İnsanlar Komisyonu'nun yürüttüğü Diyarbakır'daki kan davalarının bitirilmesine yönelik çalışmalardan sonuç alınmaya başlandı. İlk olarak AKP'li 3 belediye başkanının kan davaları, ailelerle anlaşma sağlanarak bitirildi. 
Erdoğan'ın bugün katılacağı törende, Arzu'nun 7 yıl önce Öztürk ailesiyle başlayan kan davası sona erecek. Arzu, "Başbakanımız sayesinde bu davaya son vereğiz. Öztürk Ailesi'yle 7 yıl önce başlayan kan davamız vardı. En son oğlumu vurmuşlardı. Öncesinde 1 kişi de Öztürk Ailesi'nden vurulmuştu. İnşallah bunlara artık son veririz" dedi. 
Bugünkü törende, yine oğulları öldürülen Hani Belediye Başkanı Kayhan ve Bağıvar Belediye Başkanı Akyıl'ın da kan davalarını bitirdikleri açıklanacak. 
Erdemli İnsanlar Komisyonu'nun, DEHAP'lı olan Hazro Belediye Başkanı Hamit Ergin'in kan davasını bitirmek için de çalıştığı belirtildi. 

Birbirimize güvenelim 
İki kez ertelediği Diyarbakır gezisinde birlik, beraberlik ve barış mesajları verecek olan Erdoğan, demokrasi vurgusu yaparak, "Birbirimize güvenelim" diyecek. 


</TEXT>
</DOC>
