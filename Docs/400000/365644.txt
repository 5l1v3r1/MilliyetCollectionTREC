<DOC>
<DOCNO> 365644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/son/sondun05.html </URL>
<DATE> 2005/07/30/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Özbekistan, ABD'nin bir askeri üssü boşaltmasını istedi 
</HEADLINE>
<TEXT>

     Özbekistan ABD’den Karşı Hanabad K2 askeri üssünü boşaltmasını istedi. 
     Washington Post gazetesi, Özbekistan Dışişleri Bakanlığı’nın askeri üssün boşaltılmasını isteyen bir notayı kurye ile dün ABD’nin Taşkent Büyükelçiliği’ne ilettiğini yazdı. 
     Pentagon sözcüsü Gleen Flood, haberi doğruladı ve "Büyükelçiliğe K2 ile ilgili bir diplomatik notanın geldiğini biliyoruz ve şimdi Dışişleri Bakanlığı ile birlikte bu notun ne anlama geldiğini değerlendiriyoruz" dedi. 
     Flood, söz konusu üssün kendileri ve oradaki müttefikleri için önemli olduğunu kaydetti. 
     Özbek hükümetinin ABD’ye üssü boşaltması için 180 gün süre vereceğini belirten gazete, üssün boşaltılmasının ABD’nin Afganistan’daki operasyonları için "lojistik sorun" yaratacağını kaydetti. 
     ABD, Özbekistan ve Kırgızistan’daki üslerini Afganistan’daki faaliyetleri açısından hayati olarak görürken, bu üsler Çin ve Rusya ile ilişkilerinde gerginlik yaratmıştı. 
     Çin ve Rusya ile Orta Asya ülkelerini bir araya getiren Şanghay İşbirliği Örgütü, ay başındaki zirvede, ABD’nin bölgedeki askeri üslerden çıkmak için bir tarih vermesini istemişti. 
     ABD, Özbekistan hükümetini, Andican kentindeki gösterileri kanla bastırdığı gerekçesiyle eleştirmişti. 
     
</TEXT>
</DOC>
