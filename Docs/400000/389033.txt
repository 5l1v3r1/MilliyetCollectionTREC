<DOC>
<DOCNO> 389033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/son/sonsiy11.html </URL>
<DATE> 2005/10/23/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Başbakan Erdoğan'dan gençlere övgü 
</HEADLINE>
<TEXT>

     Başbakan Recep Tayyip Erdoğan, ''2000'li yılların Türkiyesi, fikirlerin gençleştiği, gençlerin de fikirleriyle, birikimleriyle, donanımlarıyla ve düşünme yetenekleriyle ülkelerini omuzladıkları bir Türkiye olacaktır'' dedi. 
     Başbakan Erdoğan, AK Parti İstanbul İl Başkanlığı'nın İstanbul'daki öğretim üyeleri ve üniversite gençliğine Lütfi Kırdar Uluslararası Kongre ve Sergi Sarayı Rumeli Salonu'na verdiği ''Gençler Buluşuyor, Geleceği Konuşuyor'' konulu iftara katıldı. 
     Erdoğan, burada yaptığı konuşmada, yarınları aydınlatacak olan gençlerle Türkiye'yi konuşmak, ülkeyi geleceğe taşıyacak fikir ve hayalleri onlarla paylaşmak ve mevcut problemlere hep birlikte çözüm aramanın, kendisini ziyadesiyle heyecanlandırdığını söyledi. 
     Erdoğan, ''Gençlerimizi yarınlara hazırlarken aslında Türkiye'yi geleceğe hazırlamakta olan kıymetli hocalarımız da zannediyorum benimle aynı heyecanı hissediyorlardır'' diye konuştu. 
     Türkiye'nin genç, dinamik, giderek daha fazla gençleşen, daha dinamik hale gelen bir ülke olduğuna işaret eden Erdoğan, Türkiye hakkında söz söyleyen herkesin bu gerçeği iyi bilmesi gerektiğini vurguladı. Erdoğan, şöyle devam etti 
     ''Kriz şartlarını aşarak elde ettiğimiz ekonomik başarıların ardında, siyasetteki seviye artışının ardında, adım adım hayata geçirilen büyük değişim atılımının ardında bu dinamizm var. Burada 'genç' derken, aslında bir yaş kategorisinden söz etmemek lazım. Bizim için daha önemli olan şey fikren genç olmak, genç düşünmektir. Geleceğe bakarken umudunu, heyecanını, enerjisini kaybetmemiş olmaktır. Nice yaşı gençler var ki ihtiyar fikirlerle kıymetli zamanlarını tüketiyorlar ve nice yaşlılar var ki fikirleriyle, heyecanlarıyla her dem taze birer delikanlıdır onlar. Şuna samimiyetle inanıyorum ki 2000'li yılların Türkiyesi, fikirlerin gençleştiği, gençlerin de fikirleriyle, birikimleriyle, donanımlarıyla ve düşünme yetenekleriyle ülkelerini omuzladıkları bir Türkiye olacaktır.'' 
     
     ''GENÇLERE SONUNA KADAR İNANIYOR VE GÜVENİYORUM'' 
     Türkiye'nin bütün gençlerine, yaşları kaç olursa olsun sonuna kadar inandığını ve güvendiğini kaydeden Başbakan Erdoğan, bu gençlik ve dinamizmin Türkiye'nin en büyük gücü ve potansiyeli olduğunu söyledi. Başbakan Erdoğan, sözlerini şöyle sürdürdü 
     ''Sevgili gençler, yaşınız gereği bu ülkenin geçirdiği uzun ve çileli yolculuğu daha ziyade kitaplardan okudunuz, filmlerden seyrettiniz. İyi ki de öyle oldu. Bu sayede kısır çatışmalardan, ağır komplekslerden zihinlerinizi kurtardınız. Bu ülkeyi, insanlarını moralsiz bırakan pek çok acı tecrübeye enerjilerinizi kaptırmamış oldunuz. Bana göre, bu sizler için önemli bir zenginlik. Bizler bu noktada geçmişte çok şeyler kaybettik. Belki bize o bazı şeyler kazandırdı, ama enerjimizden de çok şeyleri alıp götürdü. Bu sebeple Türkiye'nin yeni ve temiz bir sayfa açma umudunun canlı kalması en çok sizlere, sizin berrak zihinlerinize bağlıdır.'' Gençlerden kendilerini asla dünyada olup bitenden ayrı düşünmemelerini, zihinlerini asla klişelere esir bırakmamalarını isteyen Erdoğan, ''Ülkemize olan sevdanızdan asla şüphe duymuyorum. Yeter ki bu büyük sevgiyle, bu ülkenin mutlu, müreffeh geleceğini inşa etmenin doğru yollarını, yöntemlerini bulunuz. Çünkü bu ülke nice nesiller gördü ki o nesiller bu ülkeye olan sevdalarını aklı selimle birleştiremediler ve bu ülke onların ne yazık ki pusulasız sevgileriyle bir çatışma alanına döndü'' diye konuştu. 
     
</TEXT>
</DOC>
