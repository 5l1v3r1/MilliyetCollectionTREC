<DOC>
<DOCNO> 386942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/son/sonspo12.html </URL>
<DATE> 2005/10/15/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Beşiktaş galibiyet arıyor... İşte muhtemel 11... 
</HEADLINE>
<TEXT>

     Turkcell Süper Ligi'nin 9. haftasında yarın sahasında ligin flaş takımlarından Kayserispor'u ağırlayacak Beşiktaş'ta, galibiyet hesapları yapılıyor. 
     Malmö FF ve Samsunspor galibiyetleriyle kötü gidişine ''dur'' diyen siyah-beyazlılar, eski futbolcuları Ertuğrul Sağlam yönetiminde başarılı bir grafik sergileyen ve ligde yaptığı son 6 maçtan 5'ini kazanma başarısını gösteren Kayserispor önünde sahadan galibiyetle ayrılmak amacında. 
     Son çalışmasını bu akşam yaparak kampa girecek olan Beşiktaş'ta, sakatlıkları süren Sergen, Okan ve Gökhan ile sarı kart cezalısı Ali Güneş yarınki maçta forma giyemeyecek. 
     Siyah-beyazlıların sahaya Cordoba, İbrahim Toraman, Koray, Çağdaş, Ali Tandoğan, Kleberson, Tayfur, Tümer, Adem İbrahim Üzülmez , Youla, Ailton muhtemel 11'iyle çıkması bekleniyor. 
     BJK İnönü Stadı'nda saat 20.00'de başlayacak ve Digitürk Lig TV'den naklen yayınlanacak maçı, hakem Oktay Demiray yönetecek. 
     
</TEXT>
</DOC>
