<DOC>
<DOCNO> 362294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/spor/spo12.html </URL>
<DATE> 2005/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bataktan zirveye 
</HEADLINE>
<TEXT>


Sezona rekorla başlayan, son olarak da Avrupa 2.'si olan Halil Akkaş, adım adım yükseliyor. İlginç yaşam öyküsüyle ön plana çıkan atletimiz, gasp çetesi olan bir arkadaş ortamından çıktı. Atletizme tesadüfen başlayan rekortmen, okuldan kaçarak bu camiaya ilk adımı attı 

ÖZEL ROPÖRTAJ SEDAT HARDAL 


Bu sezon çıktığı üç yarışta da müthiş derecelere imza attı... Son aylarda hep pist dışındaki olaylarla gündeme gelen atletizme Eşref Apak ve Elvan Abeylegesse'den sonra soluk getiren yeni isim oldu. Halil Akkaş... İstanbul'da yapılan Cezmi Or yarışlarında 3 bin metre engelliyi 8.28.37 koşarak, 8.33.68 ile kendisine ait olan Türkiye Rekoru'nu yeniledi. Daha sonra Atina'daki Süper Grand Prix'te de 8.22'lik derecesiyle müthiş bir başarıya imza attı. Son olarak da Almanya'daki 23 Yaşaltı Avrupa Şampiyonası'nda 8.37.38 ile gümüşe uzanan milli sporcu, tesadüfen başladığı atletizmdeki çıkışını MİLLİYET'e anlattı. 
Ortaokulu İmam Hatip'te okuyordum. Son sınıfta arkadaşım, 'atletizm seçme yarışları var' dedi. Okuldan kaçarak seçmelere katılmıştım. Birinci bitirdim. İyi ki, dersten kaçmışım. Yoksa burada olmayabilirdim. Liseye geldiğimde de hocalarımın desteğiyle daha çok sarıldım. Doğduğum şehir olan Kütahya'da arkadaş çevrem iyi değildi. Gasp ve soygun olaylarına karışan arkadaşlarım vardı. Bazıları 13 yıl hapse mahkum edildi, aftan yararlandılar. O ortamda bulundum ama kesinlikle bir vukuatım olmadı. Çevreden kaynaklanan birşeydi. O ortamdan çıkmak gerekiyordu, bunu da başardım. Geçen yıl sakatlığımdan dolayı olimpiyatlara gidememiştim. Bu yıl bunu telafi edeceğim. Şu ana kadar herşey istediğim gibi gidiyor. Bundan sonra Universiade ve Dünya Şampiyonası'nda istediğim sonuçlara ulaşacağım. Birkaç yarışın ardından 8.20'nin altına ineceğimi düşünüyorum. İmkanların verildiği bir ortamda, Süreyya Ayhan ve Tezeta Dengarsa'nın yaşadığı olayların olması üzücü. Milli takımı da olumsuz etkiliyor tabi ki.Türk atletizminin dünyayla karşılaştırdığımızda eksiklikleri var. Gelişmiş ülke sporcuları, şampiyonalara doktoru, fizyoterapisti, masörü ve antrenörüyle geliyor. Biz ise kafile başkanı, iki antrenör ve sporcular gidiyoruz. Onları gördüğümüzde psikolojik olarak çöküyoruz. Birkaç sporcuyla uluslararası arenada başarı yakalamamız zor ama son dönemlerde Türk atletizmi olarak çıkışa geçtik. Bu da gelecek için sevindirici.Bence Türk atletizmi de artık profesyonelleşiyor. Bunun son örneği Elvan. İnsanların artık bana bakışı değişti. Birkaç yıl önce Halil'dim, şu anda Halil Akkaş oldum.Bana gereken yardım ve desteği veriyorlar. hem kulübüm ENKA, hem de sponsorum Vestel veriyor. Atletizm zor bir spor, imkan ve şartlar dahilinde daha iyi olacağını düşünüyorum. Bunun son örnekleri de Eşref ile Elvan. Onlar da imkan ve çalışarak buraya geldi. Sponsorların artması halinde daha iyi başarılar alınacağını düşünüyorum. 
Halil'i Kütahya'daki kötü ortamdan çıkaran antrenörü Ramazan Kutlu ise sporcusuyla ilgili şunları söyledi 
Halil'i atletizme çekmek çok zordu. Kütahya'daki arkadaş ortamından çıktıktan sonra atletizme tam anlamıyla sarıldı ve kendini ispatlamaya başladı. O çevre varken atletizmi yapması zor. Şimdi tamamen o çevreden uzakta.Geçen sene talihsiz bir sene yaşadık. Bu yüzden 2005'e çok iyi hazırlandık. Dünya Şampiyonası'nda final hedefliyoruz. Gelecek sene de Halil'e 8.06 koşturarak Avrupa Rekoru'nu kırdırmayı planlıyoruz. 


</TEXT>
</DOC>
