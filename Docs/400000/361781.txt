<DOC>
<DOCNO> 361781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/guncel/gun06.html </URL>
<DATE> 2005/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarkan uğurlandı 
</HEADLINE>
<TEXT>


Gazeteci - yazar Ömer Tarkan, politika, medya ve sanat dünyasından çok sayıda kişinin katıldığı törenle uğurlandı 

GÖKHAN KARAKAŞ İstanbul 

Ankara'daki evinde önceki gün vefat eden eski Basın Yayın ve Enformasyon Genel Müdürü, gazeteci - yazar Ömer Tarkan, son yolculuğuna uğurlandı. 
Tarkan için dün Karacaahmet Camii'nde düzenlenen törene, ailesi ve yakınlarının yanı sıra, Bakan Kürşad Tüzmen, Vali Muammer Güler, medya, dışişleri ve sanat dünyasından çok sayıda kişi katıldı. 

'Sağlığını ihmal etti' 
Tarkan'ın en verimli çağında vefat ettiğini kaydeden Tüzmen, "Son derece değerli, yüksek kaliteli, işini bilen bir kişiydi" dedi. 
Milliyet Gazetesi Genel Yayın Yönetmeni Sedat Ergin de, çok iyi eğitim almış, iyi yetişmiş bir kişi olan Tarkan'ın "Türk basınına çok saygın bir çizgi getirdiğini" söyledi. 
Tarkan'ın hayatı ile ilgili yeni bir muhasebe yaparak Dışişleri Bakanlığı'na dönme kararı verdiğini de anlatan Ergin, "Yaşasaydı 2 gün sonra Dışişleri Bakanlığı'nda görevine başlayacaktı" dedi. Tarkan'ın 1990 yılında by-pass geçirmesine rağmen sağlığını çok ihmal ettiğini ve günde 2-3 paket sigara içtiğini anlatan Ergin, şöyle devam etti 
"Onun kadar iyi yetişmiş, muhakemesi kuvvetli bir gazetecinin by-pass'lı olduğu halde o kadar sigara içmesi... Galiba kendisine meydan okuyordu. Tabii bu öyle bir alan ki, meydan okuduğunuzda kazanma şansınız yok. Göz göre göre kendine meydan okudu ve kaybetti." 
Tarkan, Üsküdar Nakkaştepe Mezarlığı'na defnedildi. 


</TEXT>
</DOC>
