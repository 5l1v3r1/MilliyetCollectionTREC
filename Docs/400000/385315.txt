<DOC>
<DOCNO> 385315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/son/sontur11.html </URL>
<DATE> 2005/10/09/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Kendisini kaçıran akrabasına kurşun yağdırdı 
</HEADLINE>
<TEXT>

     Emre KOŞAK DHA 

      BURSA'da genç bir kız, kendisini daha önce kaçıran kişiye, ruhsatsız tabanca ile kurşun yağdırdı. Vücuduna 3 kurşun isabet eden 30 yaşındaki Emin Kılıç, ağır yaralı olarak kaldırıldığı Bursa Devlet Hastanesi’nde, hayatını kaybetti. Olayın ardından 20 yaşındaki Şükran Gedik, polis tarafından yakalanarak gözaltına alındı. 
     Görgü tanıklarının ifadesine göre Şükran Gedik, bugün saat 17.00 sıralarında Merkez Osmangazi İlçesi sınırlarındaki, Pirinç Han içinde tartıştığı Emin Kılıç'ın peşinden koşarak dışarı çıktı. Pirinç Han önünde arkasından seslendiği Emin Kılıç'a tabancayla ateş etmeye başladı. 3 kurşunla vurulan Emin Kılıç, kanlar içinde yere yıkıldı. Vatandaşların şaşkın bakışları arasında Şükran Gedik, kaçmayıp polisi beklemeye başladı. Olay yerine gelen polis, zanlıyı gözaltına aldı. Bu sırada Acil Sağlık ekibi, olay yerinde yaralıya, ilk yardım uyguladı. Durumu ağır olan Emin Kılıç, Bursa Devlet Hastanesi'ne kaldırıldı. Emin Kılıç'ın hastanede hayatını yitirdiği öğrenildi. 
     
     'İKİNCİ KEZ KAÇIRMAK İSTEDİ' 
     Çarşı Karakolu'nda gözaltına alınan Şükran Gedik, ilk ifadesinde Emin Kılıç'ın halasının oğlu olduğunu ve namusunu temizlemek istediğini söylediği öğrenildi. Emin Kılıç'ın daha önce kendisini kaçırdığını anlatan genç kız, Bir süre önce evlenmek için beni İzmir’e kaçırdı. Bir süre birlikte olduk. Daha sonra Bursa'ya döndük. Bekar olmasına rağmen evlenmiyordu. Daha sonra, Seni yine kaçıracağım’ demeye başladı. Bu da zoruna gitti. Hem evlenmiyordu, hem de tehdit ediyordu. Namusumu temizlemeye karar verdim ve elimi kana buladım'' dedi. 
     
     OLAY SONRASI GERGİNLİK DE YAŞANDI 
     Cinayetle ilgili soruşturmaya Cumhuriyet Savcılığı'nca başlandı. Bursa'da daha çok roman vatandaşların bulunduğu Kız Yakup Mahallesi Eski Sokak'ta oturan Şükran Gedik'in evinin önünde gerginlik yaşandığı bildirildi. Emin Kılıç'ın yakınlarından oluşan kalabalığın Kız Yakup Mahallesi'nde gelişi güzel şekilde havaya ateş ettiği öğrenilmesi üzerine polis, çevrede güvenlik önlemi aldı. 
     
</TEXT>
</DOC>
