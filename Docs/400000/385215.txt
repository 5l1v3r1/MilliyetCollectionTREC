<DOC>
<DOCNO> 385215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/yasam/yas03.html </URL>
<DATE> 2005/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sakal-ı Şerif VIP'te 
</HEADLINE>
<TEXT>


Atatürk Havaalanı'ndaki Erdoğan-Rehn zirvesi sırasında VIP salonuna Sakal-ı Şerif getirildi. 'Rehn için' geldi denen Sakalı Şerif'i Bakan Koç'un istediği belirlendi 

SİNAN TOROS, ÖMER ERBİL İstanbul 

Başbakan Recep Tayyip Erdoğan ve AB komiseri Olli Rehn'in dün Atatürk Havalimanı'ndaki görüşmesi sırasında birkaç görevlinin VIP Salonu'na getirdiği Sakal-ı Şerif herkesi şaşırttı. Sakal-ı Şeref'in, Rehn'in görmesi için getirildiği söylentileri yayıldı. Ancak işin aslı daha sonra anlaşıldı. Erdoğan- Rehn görüşmesi sırasında diğer yetkililerle bekleyen Kültür Bakanı Atilla Koç'un bir Ortadoğu ülkesinde sergilenmek için Sakal-ı Şerif'in havalimanına getirilmesini istediği ortaya çıktı. 

Bakan inceledi 
Başbakanlık Ağırlama Odası'nın yanındaki bölüme geçen Kültür Bakanı Koç'un, Sakal-ı Şerif'i inceledikten sonra tekrar İl Kültür Turizm Müdürlüğü yetkililerine teslim ettiği ve eserin bakanlığa ait olmadığını, Vakıflar Genel Müdürlüğü'nden resmi yazıyla istenmesini, komisyonun onay vermesi halinde bakanlık aracılığıyla gönderilmesinin doğru olacağını söylediği kaydedildi. Sakal-ı Şerif daha sonra tekrar Eyüp Müftülüğü'ne götürüldü. 


</TEXT>
</DOC>
