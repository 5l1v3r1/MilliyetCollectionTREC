<DOC>
<DOCNO> 360869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/dunya/dun01.html </URL>
<DATE> 2005/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa, Schengen'i askıya aldı 
</HEADLINE>
<TEXT>


GÜVEN ÖZALP Brüksel 


Avrupa Birliği terörle mücadele konusunda bir eylem planını devreye sokma kararı alırken, Fransa da Birlik içinde kontrolsüz dolaşımı sağlayan Schengen Antlaşması'nın sınır kontrollerine ilişkin bölümünü askıya aldığını açıkladı. Bu kararla birlikte Fransa, kendisini AB ülkelerine bağlayan sınırlarda kontrolleri geçici olarak başlattı. Fransa İçişleri Bakanı Nicolas Sarkozy, "Londra'da 50 ölü varken bunu yapmazsak ne zaman yapacağız" dedi. Schengen'i askıya alma kararının Fransa'nın ulusal günü olan 14 Temmuz'un hemen öncesine denk düşmesi dikkat çekti. Schengen sistemi, gerekli görülmesi halinde bir ya da birden fazla üye tarafından belli bir süre askıya alınabiliyor. 

Eylem planı 
Brüksel'de olağanüstü bir toplantı gerçekleştiren AB içişleri ve adalet bakanlarının üzerinde anlaştığı eylem planının ana ayaklarını ise teröristlerin mali kaynaklarının kesilmesi ile güvenlik ve istihbarat birimleri arasındaki işbirliğinin yoğunlaştırılması oluşturuyor. Vizelerde biyometrik verilere yer verilmesi, hava ve deniz ulaşımında güvenliğin artırılması, altyapı unsurlarının korunmasının sağlanması, terörle mücadele konusundaki yöntemler arasında yer alacak. 



</TEXT>
</DOC>
