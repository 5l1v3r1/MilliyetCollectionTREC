<DOC>
<DOCNO> 386827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/guncel/gun03.html </URL>
<DATE> 2005/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Uygunsuz hal'e Anayasa ayarı 
</HEADLINE>
<TEXT>


ANKARA Milliyet 

İçişleri Bakanlığı, polisin üniversitelilere "uygunsuz hal" takibi yaparak rektörlüklere bildirmesi talimatını içeren tartışmalı genelgesini açıklayan yeni bir genelge hazırladı. 
Valiliklere, İçişleri Bakanı Abdülkadir Aksu imzasıyla gönderilen yeni genelge, yine Terörle Mücadele Daire Başkanlığı'nca hazırlandı. Anayasa ile Polis Vazife ve Salahiyetleri Kanunu'nun 11 ve 12. maddelerine atıfta bulunan yeni genelgede, tepki çeken 'uygunguz hal' nitelemesi şöyle açıklandı 
"Üniversitelilerin her türlü bölücü ve yıkıcı faaliyetlerden korunması ve eğlenmek amacıyla gidebilecekleri bar, pavyon, diskotek, otel ve kahvehane gibi yerlerde esrar, eroin ve uyuşturucu hap gibi maddelere bağımlı hale getirilmesinin ya da fuhuş tuzağına düşürülmesinin engellenmesi amacıyla gerekli tedbirlerin alınması bağlamında illerimiz uyarılmıştır." 
Genelgede, Anayasa'nın "Gençliğin Korunması" başlıklı 58. maddesinde, "Devlet gençlerin, ülkesi ve milletiyle bölünmez bütünlüğünü ortadan kaldırmayı amaç edinen görüşlere karşı yetişme ve gelişmelerini sağlayıcı gençleri alkol düşkünlüğünden, uyuşturucu maddelerden, suçluluk, kumar ve benzeri kötü alışkanlıklardan ve cehaletten korumak için gerekli tedbirleri alır" hükmünün yer aldığına dikkat çekildi. 


</TEXT>
</DOC>
