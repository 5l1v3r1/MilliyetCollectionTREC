<DOC>
<DOCNO> 367078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sonspo30.html </URL>
<DATE> 2005/08/04/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Çalımbay Ersen Martin dışında istediğim yerli transferler alındı... 
</HEADLINE>
<TEXT>

     Beşiktaş Teknik Direktörü Rıza Çalımbay, takım olarak lige hazır olduklarını ve ilk hedeflerinin ligin ilk haftasındaki Kayseri Erciyesspor maçını kazanmak olduğunu söyledi. 
     Rıza Çalımbay, BJK Nevzat Demir Tesisleri'nde düzenlediği basın toplantısında, hazırlık döneminde 7 maç oynadıklarını ve bunların 3'ünü kazanıp, 4'ünde de berabere kaldıklarını hatırlatarak, ''Hazırlık dönemimizi tamamladık ve şimdi tamamen lige hazırız. Lige iyi bir başlangıç yapmak istiyoruz. Herşeyimizle hazırız ve Kayseri Erciyesspor maçında tek hedefimiz galibiyet'' diye konuştu. 
     Ligin uzun bir maraton olduğunu ifade eden Çalımbay, ilk haftalarda alınan iyi veya kötü sonuçların değil, yakalanacak istikrarın önemli olacağını kaydetti. 
     
     TARAFTARA MESAJ 
     Geçen sezonun ikinci yarısında yakaladıkları çıkışı, bu sezonda devam ettirmeyi amaçladıklarını anlatan Çalımbay, şunları söyledi 
     ''Her şeyden önce bize güvensinler. Buraya geldiğimizde bize destek çıktılar. Geçen sezonun ikinci yarısında iyi bir çıkış yaptık. Amacımız bunu sürdürmek. Bize verdikleri desteği sonuna kadar sürdürsünler. Birlik ve beraberlik içinde iyi şeyler yapacağız.'' 
     
     ''ERSEN MARTİN DIŞINDA YERLİLER ALINDI'' 
     Çalımbay, yerli transferlerde Ersen Martin dışında istediği tüm futbolcuların alındığını kaydetti. 
     Ersen Martin'i maliyeti nedeniyle almadıklarını anlatan Çalımbay, yabancı transferi konusuna da değinerek, ''Aslında biz yabancı forvet transferi düşünmüyorduk. Youla'yı almıştık. Ancak Carew'in gidişinin ardından forvet arayışımız oldu ve Ailton'da karar kıldık. Şu anda iyi bir orta saha oyuncusu istiyoruz. Eğer iyi bir oyuncu alırsak, transferi kapatacağız'' şeklinde konuştu. 
     Ailton'un transferini istediğini kaydeden Çalımbay, ''Golcü futbolcu arıyorduk. Grafiti vardı, Piquenne, Pandiani vardı. Hepsinde büyük problemler oldu. Ailton transferi gizli yürüyordu. Geçmişine, yapacaklarına baktık ve ona karar verdik'' dedi. 
     
     AILTON'UN GEÇ GELMESİ... 
     Çalımbay, Ailton Gonçalvez Da Silva'nın İstanbul'a geç gelmesine de değinerek, ''Ailton'un geç gelme nedenlerinden biri eşi Meksikalı ve vize problemi çıkmış, bu da uzun süre almış. İkincisi ise Ailton hiçbir yere eşi ve çocuklarını götürmemiş, buraya eşi ve çocuklarıyla geldi ve toparlanması uzun sürdü'' dedi. 
     
     ''AILTON'UN HAZIR OLMASINI İSTERDİM'' 
     ''Ailton'un hazır bir şekilde takımda olmasını çok isterdim'' diyen Çalımbay, ''Çünkü ligin ilk maçları önemlidir. Ancak transfer geç gerçekleşti. Oyuncuya da hak vermek lazım. Program verdik. Orada antrenman yapacağını söyledi. Takımla çalışamadığı için net olarak hazır değildir. O nedenle şu anda yararlanmayı düşünmüyorum. Ama en kısa sürede hazır hale getirip yararlanmak istiyoruz'' diye konuştu. 
     Ailton'un forvette Youla ile aynı tipte oyuncu olduğunun belirtilmesi üzerine Çalımbay, ''Ben iyi bir ikili olacaklarını düşünüyorum. Ayrıca bizim bu bölgede kullanabileceğimiz Ahmet Dursun, Veysel ve Pancu gibi kaliteli futbolcularımız var'' dedi. 
     
     ''EĞER İYİ OLMAZSA TRANSFER YAPMAYIZ'' 
     İyi bir yabancı orta saha oyuncusu istediklerini yineleyen Çalımbay, ''Eğer iyi bir oyuncu bulamazsak transfer yapmayız. Alacağımız oyuncunun benim elimdekinden iyi olması lazım. Yoksa futbolcu almam'' diye konuştu. 
     Çalımbay, Manchester United'lı Kleberson'u istediklerini, ancak şu an için net bir şeyin olmadığını ifade etti. 
     
     VADUZ MAÇI 
     Çalımbay, Liechtenstein'ın Vaduz takımıyla oynayacakları UEFA Kupası ön eleme maçına da değinerek, ''Rakibimizi tanımıyoruz. Ancak bir maçını izledik, bir maçını daha izleyeceğiz. Titiz bir araştırma yapıyoruz. Trabzonspor, tanımadığı bir takımla eşleşti ve elendi. Biz de çok dikkatli davranıyoruz'' dedi. 
     Trabzonspor'un özellikle son maçta iyi oynadığını kaydeden çalımbay, ''Ancak şanssızlardı. Trabzonspor, rakibini hiç canlı seyretmedi ama biz iki kez canlı seyredeceğiz. Onların öyle bir şansı olmadı'' diye konuştu. 
     
     ''HAKEMLERİMİZE GÜVENİYORUZ'' 
     Çalımbay, ligin centilmence ve olaysız geçmesini dilediğini ifade ederek, hakemlere de yeni sezon için başarılar diledi. 
     Hakem seminerine gittiğini ve çok sıcak bir ortamda hakemlerle birlikte olduklarını hatırlatan Çalımbay, şöyle devam etti 
     ''Sonuna kadar hepsine güveniyoruz. Ümit Özat, birkaç hakemle ilgili bir şeyler söyledi. Ama bizim kesinlikle öyle ayrımımız yok. Biz hepsine güveniyoruz. Belki geçmişte genç hakemlerimiz hatalar yaptı ama her takım hakem hataları ile maç kaybetti ve kazandı. Hepsine başarılar diliyorum ve geçen senelere göre hakem hatalarının daha az olacağına inanıyorum.'' 
     
     ''KADRODAKİ HERKESE İHTİYACIMIZ VAR'' 
     Geniş bir kadroları olduğunu kaydeden Çalımbay, bir hafta 18'e almadığı futbolcunun, sonraki hafta 11'de görev alabileceğini ve bunun kimseyi şaşırtmaması gerektiğini söyledi. Yoğun maç trafiğinde kadrodaki her futbolcuya ihtiyaç duyacaklarını vurgulayan Çalımbay, sözlerini şöyle tamamladı 
     ''Fulya'da çalışan ve kadroya almadığımız oyuncular da iyi. Ama her şey her zaman iyi gitmeyebilir. Kötü futbolcular değil ve gidip biryerlerde oynamaları önemli. İnşallah kısa sürede iyi bir yerlere giderler. Biz de elimizden gelen yardımı yapacağız. Biz Avusturya'da ne yapıyorsak, onlar da burada aynı programı uyguladı.'' 
     
</TEXT>
</DOC>
