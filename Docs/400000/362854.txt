<DOC>
<DOCNO> 362854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sontur42.html </URL>
<DATE> 2005/07/20/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Milli Eğitim Bakanlığı'ndan OKS'de "sıfır puan" açıklaması... 
</HEADLINE>
<TEXT>

     Milli Eğitim Bakanlığı MEB , Ortaöğretim Kurumları Öğrenci Seçme Sınavı'nda OKS ''sıfır yapan öğrenci bulunmadığını'' bildirdi. 
     MEB'den yapılan yazılı açıklamada, basın-yayın organlarında ''OKS'den 65 bin öğrencinin sıfır puan aldığı'' yönünde haberler bulunduğu belirtilerek, bu konuda açıklama yapılması gereği duyulduğu kaydedildi. 
     Basında yer alan haber ve yorumların, ''yanlış bilgilenme ve anlaşılmadan kaynaklandığı'' ifade edilen açıklamada, şöyle denildi 
     ''768 bin 836 öğrencinin yarıştığı sınavda her bir adaya Türkçe, Matematik, Fen Bilgisi ve Sosyal Bilgiler olmak üzere dört ayrı test grubunda toplam 100 soru sorulmuştur. Her dört test türünden '0' yapan öğrenci bulunmamaktadır. Tüm uyarılara rağmen adaylar cevap kağıdını boş bırakmama veya bilmediğini rasgele işaretleme eğilimi taşımaktadır. Bu eğilim sonucu örneğin 25 soruya doğru cevap veren bir adayın yanlış cevapları doğrularını götürmekte ve '0' doğru cevabı kalabilmektedir. Yanlış cevapların doğruları götürmesi sonucu 2 ya da altındaki doğru cevabı kalan adaylar değerlendirmeye alınmamıştır. Bu öğrenciler '0' çekmiş gibi gözükmektedir. 2005-OKS'de sınava giren adaylar içinden 65 bin 76 öğrenci bu aralığa girmektedir. 2004 yılında değerlendirmeye alınmayan adayların oranı yüzde 10.2 iken bu sene aynı oran yüzde 8.4'e gerilemiştir. 
     Ayrıca 5 adayın birinciliği, 6 adayın ikinciliği, 2 adayın da üçüncülüğü paylaşması, bu sene yapılan sınavlarda öğrencilerin daha başarılı olduğunu ortaya koymaktadır. Bütün test türleri incelendiğinde görüleceği gibi öğrencilerin doğru cevapladığı soru sayısında geçtiğimiz yıllara oranla artış kaydedilmiştir. Kaldı ki Milli Eğitim Bakanlığı olarak 0.5-0.1 aralığında yer alan öğrencileri farklı test değerlendirme tekniği ile değerlendirmeye tabi tutarak başarısızlığı az göstermek her zaman mümkündür. Ancak, bu yol kamuoyunu yanıltmak anlamına geleceğinden böyle bir yol izlenmemiştir. Gönül isterdi ki bütün öğrencilerimiz ortalamanın üzerinde bir başarı yakalasın. Oysa bu bir eleme sınavıdır. Tüm dünyada benzer sınavlar yapıldığında aynı sonuçlar ortaya çıkmaktadır.'' Eğitim sisteminde yılların getirdiği eksiklik ve aksaklıklar bulunduğu kaydedilen açıklamada, ''bu nedenle yeni müfredat programları hazırlandığı, bu programların öğrencileri ezberci anlayıştan kurtararak, analitik düşünmeyi sağlayacağı ve dolayısıyla başarıyı getireceği'' belirtildi. 
     
</TEXT>
</DOC>
