<DOC>
<DOCNO> 355028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sondun06.html </URL>
<DATE> 2005/06/24/ </DATE>
<TIME> 01.30 </TIME>
<AUTHOR>  </AUTHOR>
<HEADLINE>
Suriye, Irak ile yeni sayfa açmaya’ hazır 
</HEADLINE>
<TEXT>

     DÜNYA GÜRSOY Şam DHA 

      SURİYE Dışişleri Bakanı Faruk El Şara, Irak ile yeni sayfa’ açmaya hazır olduklarını belirterek, en yakın zamanda Irak’ta Suriye Büyükelçiliği açılacağını söyledi. 
     Faruk El Şara, Çin Dışişleri Bakanı Li Zaoşing ile yaptığı ortak basın toplantısında, Suriye’den Irak’a direnişçilerin sızdığı yönündeki haberleri reddettiklerini kaydederek, ’Suriye ile ilgili bu asılsız suçlamaları ortaya çıkaran tarafın, aynı zamanda Suriye’nin sınır güvenliğini sağlaması için tam yetki elde etmesine engel olduğu’ yorumunu yaptı. 
     
     IRAK’A HEYET GÖNDERİLECEK 
     Brüksel’de yapılan ’Irak’ın Geleceği’ konferansının, Irak’taki heyetle görüşülmesi açısından önemli olduğunu belirten Şara, Irak heyetinin konferanstaki en büyük heyet olduğuna dikkat çekti. Iraklı üst düzey yetkililerle bir araya geldiğini kaydeden Şara, "Konferansta yapılan görüşmeler Irak ve Suriye halkının çıkarları için önemliydi" dedi. 
     Ülkesinin iki meseleyi görüşmek üzere Irak’a bir heyet göndereceğini söyleyen Suriye Dışişleri Bakanı şunları söyledi "Birincisi Irak’ta Suriye Büyükelçiliği açmak ikincisi de Suriye’ye yöneltilen suçlamaların kaynağını bilmek ve bunların delillerini elde etmek amacıyla, Iraklı siyasilerle görüşmek üzere Irak’a bir heyet gönderilecek. Konuyla ilgili Irak’tan elde ettiğimiz delilleri Suriye’deki uzmanlar tekrar gözden geçirecek, daha sonra konuyla ilgili rapor Dışişleri Bakanlığı’na sunulacak." 
     
     BELİRLİ ARALIKLARLA SUÇLAMALAR İŞİTMEYE NİYETLİ DEĞİLİZ 
     Suriye’nin belirli aralıklarla kendisine yöneltilen suçlamaları duymaya niyeti olmadığını söyleyen Şara, bu suçlamaların gerçekle alakası olmadığını savundu. Şara, ’bu suçlamaların gerçek yüzünü öğrenmeye çalışacaklarını ve bunun için kökten çözüm üreteceklerini’ de sözlerine ekledi. 
     Dünyadaki bütün sınır bölgelerinden sızıntının olabileceğini kaydeden Şara, "Mesela, ABD dünyadaki uyuşturucu miktarının yüzde 80’ini tüketiyor. Bu madde ABD’ye dünyanın birçok yerinden geliyor. Dünyadaki en güçlü ülke olan ABD bile bu uyuşturucu meselesine sınır koyamadı. O zaman bunun sorumlusu uyuşturucuyu satan ülke mi yoksa uyuşturucuyu alan Amerika mı Amerika bu uyuşturucu maddesinin ülkesine girmesini nasıl yasaklayamıyor" şeklinde ifadeler kullandı. 
     Irak ile iyi, kardeşçe ilişkilere sahip olduklarını belirten Şara, bu ilişkiler yoluyla, Suriye’ye yöneltilen suçlamaları ve belirsizlikleri ortaya çıkaracaklarını söyledi. 
     Bu arada El Şara ve Li Zaoşing, Suriye ve Çin arasındaki ilişkilerin iyi olduğuna dikkat çekerek, görüşmelerde her iki ülke ve bölgeyi ilgilendiren meselelere değinildiğini açıkladı 
     
</TEXT>
</DOC>
