<DOC>
<DOCNO> 397323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/soneko31.html </URL>
<DATE> 2005/11/23/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Fortis, 3. çeyrek karını ikiye katladı... 
</HEADLINE>
<TEXT>

     Dışbank'ı bünyesine katan Belçika'nın en büyük bankacılık grubu Fortis, yılın 3'üncü çeyreğinde net karını yüzde 93 artırmayı başardı. 
     Fortis'ten yapılan açıklamada, 2004 yılının 3'üncü çeyreğinde 472 milyon avro olan net karın, 1 Temmuz 2005 tarihinde gruba dahil edilen Dışbank'ın da ''güçlü katkısıyla'' bu yılın aynı döneminde 913 milyon avroya çıktığı bildirildi. 
     Banka ayrıca yılın ilk 3 çeyreğine ait toplam net karını da, bir önceki yılın aynı dönemine kıyasla yüzde 48 artışla 3 milyar 13 milyon avro olarak açıkladı. 
     Üçüncü çeyrekte banka karına Dışbank'ın yaptığı katkının 36 milyon avro olduğu kaydedilen açıklamada, Türkiye operasyonlarıyla ilgili şu ifadeler yer aldı 
     ''Dışbank, Fortis bünyesinde umut verici bir başlangıç yapmıştır. 2009 yılında Türkiye'de 300 şubeye ulaşma hedefi doğrultusunda, önümüzdeki dönemde yeni şubeler açmayı sürdüreceğiz. Dışbank'ın ticari ve veri depolama faaliyetlerini, ana şirketimizle entegre hale getirme çalışmalarını sürdürüyoruz. Kasım sonu itibariyle Dışbank'ı Fortis markasına dönüştürme operasyonumuz tamamlanacaktır.'' Fortis'in Üst Yöneticisi CEO Jean-Paul Votron bankanın üçüncü çeyrek bilançosunu değerlendirirken, ''Bugün kamuoyuna sunduğumuz güçlü sonuçlar, stratejik planımızı gerçekleştirme yolunda olduğumuzun bir kanıtıdır. Fortis'in bilinirliğini daha da artırmak için markamızı güçlendiriyoruz. Bu ay sonunda Türkiye ve Lüksemburg'daki bankacılık faaliyetlerimizi Fortis markası altına taşımış olacağız. Amacımız karlılığı muhafaza ederek pazar payımızı büyütmek'' dedi. 
     Votron, verimliliği artırmak için Türkiye ve Polonya gibi maliyetlerin göreceli olarak düşük olduğu ülkelerde verimliliği artırmak için müşteri destek hizmetlerini yeniden yapılandırma olanaklarını araştırdıklarını sözlerine ekledi. 
     
</TEXT>
</DOC>
