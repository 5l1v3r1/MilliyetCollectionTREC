<DOC>
<DOCNO> 368022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/soneko12.html </URL>
<DATE> 2005/08/08/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Motosiklet pazarı hareketli günler yaşıyor... 
</HEADLINE>
<TEXT>

     Bankaların, bu yılın başından itibaren motosiklet kredisi uygulamaya başlaması motosiklet pazarını hareketlendirdi. 
     Motosiklet Endüstrisi Derneği MOTED Başkanı Ferruh Tanay, AA muhabirine yaptığı açıklamada, ilk motosiklet kredisi uygulamasının, bu yılın başında Volkswagen Doğuş Tüketici Finansmanı VDF ve Harley Davidson ile başladığını bildirdi. 
     Daha sonra hemen hemen bütün bankaların motosiklet kredisi vermeye başladığını ifade eden Tanay, ''Artık 24, 36 hatta 60 aya kadar vadelerle, ayda 50-100 milyon liraya rahatlıkla motosiklet sahibi olmak mümkün'' dedi. 
     Geçen yıl 130 bin adet olan motosiklet satışlarının bu yılın sonunda 250 bin adet olmasını beklediklerini söyleyen Tanay, ''Satışların yüzde 80'i banka kredisi ve kredi kartı ile oluyor. Kredi kartınızla 18 aya kadar vadeyle motosiklet alabiliyorsunuz. Motosiklet ehliyeti sınavına girenler bire üç oranında arttı'' diye konuştu. 
     Ferruh Tanay, satışlarda ağırlığın küçük scooterlarda olduğunu, yıl sonunda 250 bin adetlik satışın 200 bininin scooter olmasını beklediklerini kaydetti. 
     Tanay, 150-300 milyon dolarlık bir büyüklüğe sahip olan Türkiye motosiklet pazarının, yedek parça, aksesuarları, kıyafetleri ile sene sonunda 600-700 milyon dolarlık, kısa sürede de 1 milyar dolarlık bir pazar haline gelebileceğini belirtti. 
     Çin'den gelen ucuz ürünlerin de motosiklet kullanımını artırdığına ve sektörün büyümesine katkıda bulunduğuna işaret eden Tanay, ancak bu ürünlerde kalite sorunu yaşanabildiğine dikkati çekti. 
     Motosikletin otomobile göre sağladığı fiyat ve yakıt avantajına değinen Tanay, ''Bütün otomobiller şu anda motosiklet olsa Türkiye'nin ithalatında inanılmaz düşüş olur. Bu olacak bir şey değil ama döviz kazancı olarak çok büyük bir avantaj olacaktır'' dedi. 
     
     KİŞİ BAŞINA DÜŞEN MOTOSİKLET SAYISI BİNDE 16 
     Türkiye'de kişi başına düşen motosiklet sayısı binde 16 iken, Bulgaristan'da bu oranın binde 40, Yunanistan'da binde 70, İtalya'da binde 150, Fransa'da binde 180 olduğuna dikkati çeken Tanay, ''Türkiye gibi gelişmekte olan, milli geliri 4 bin dolar civarında olan bir ülkede motosiklet dışında bir aracın kullanılması hakikaten absürd bir görüntü ortaya koyuyor'' diye konuştu. 
     Türkiye'de otomotiv sanayinin çok geliştiğini, motosiklet sanayinin de çok rahatlıkla olabileceğini ifade eden Tanay, şunları kaydetti 
     ''İnsanlar hep Çin'de üretim yapmayı düşünüyor ama lojistik açıdan İtalyan firmalar Türkiye'ye kayabilirler. Bugün Irak, Suriye motorun kullanılabileceği ülkeler. Motosikleti daha ucuza mal edip Yunanistan'a ihraç etme imkanı var. Türkiye'de motosiklete yatırım yapan kazanacak. İster ithalatçı ister distribütör ister servis ister bayii ister motosiklet süper marketi olsun kim bunlara yatırım yaparsa önümüzdeki 2-3 sene içinde çok ciddi artı yaratır.'' Ferruh Tanay, Türkiye'de 15 civarındaki motosiklet firmasının daha iyi showroom ve tanıtım yatırımları planladığına dikkat çekerek, ''5 sene sonra Türkiye'de 2-3 tane dünya markasının üretim yatırımını görürsem hiç şaşırmam'' dedi. 
     
     İLK MOTOSİKLET PARKI AÇILIŞI BU AY İÇİNDE 
     Dernek faaliyetleri hakkında da bilgi veren Tanay, motosikletle ilgili insanların yersiz korkularını gidermek için eğitime ve motosikletin tanıtımına yönelik birtakım girişimlerde bulunduklarını söyledi. 
     Tanay, motosiklet kazalarının abartıldığını, kabahatin motosiklette değil, onun eğitimini almamakta, doğru kıyafeti giymemekte olduğunu belirtti. 
     İstanbul Büyükşehir Belediyesi'nin Bağdat Caddesi'nden başlamak üzere motosiklet parkı yapma kararı aldığını da bildiren Tanay, ilk motopark açılışının bu ay içinde yapılacağını, daha sonra Ortaköy ve Şişli gibi yerlerde motopark açılacağını kaydetti. 
     Köprü ve otoyol geçişlerinde motosikletlerin kamyonetle aynı parayı ödemesini de eleştiren Tanay, ''Fransa ve Almanya gibi ülkelerde motosiklet kullananlar trafiği rahatlattığı için teşvik ediliyor. Türkiye'de de 2 yıllık pilot bir uygulama ile motosikletlerden otoyol ve köprü geçişlerinde ücret alınmasın'' diye konuştu. 
     
</TEXT>
</DOC>
