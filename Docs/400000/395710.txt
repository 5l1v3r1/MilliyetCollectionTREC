<DOC>
<DOCNO> 395710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sondun19.html </URL>
<DATE> 2005/11/17/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Papadopulos'tan Talat'la görüşme şartı... 
</HEADLINE>
<TEXT>

     Kıbrıs Rum yönetimi lideri Tasos Papadopulos, KKTC Cumhurbaşkanı Mehmet Ali Talat'la görüşmesinin Birleşmiş Milletler'in BM çağrısıyla yapılabileceğini ve BM gözetiminde olması halinde anlamı olabileceğini söyledi. 
     Rum haber ajansına göre, bir açılışta konuşan Papadopulos, ''Talat'la yapılacak sosyal içerikli bir görüşmenin halkta beklenti yaratacağını'' ifade ederek, ''BM çerçevesinin dışında yapılacak görüşmelerin, Türkiye tarafından yükümlülüklerinden kaçmak için bahane olarak kullanılabileceğini'' iddia etti. 
     Bir soru üzerine, BM'den Talat'la görüşme talebinde bulunmadığını açıklayan Papadopulos, ''Herhangi bir görüşmenin anlamlı olabilmesi için, BM gözetiminde yapılması ve BM tarafından çağrı yapılması gerektiğini söyledim. Öte yandan sosyal içerikli bir toplantı, halkta gereksiz beklentiler yaratacaktır. Görüşme bir yere varılamadan sonuçlanırsa halk liderlerine değil, bütün prosedüre güvenini kaybedecektir'' diye konuştu. 
     
</TEXT>
</DOC>
