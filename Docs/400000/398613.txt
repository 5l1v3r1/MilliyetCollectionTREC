<DOC>
<DOCNO> 398613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sondun48.html </URL>
<DATE> 2005/11/28/ </DATE>
<TIME> 20.05 </TIME>
<AUTHOR>  </AUTHOR>
<HEADLINE>
CIA hapishanesi bulunan AB ülkeleri yaptırımla karşı karşıya 
</HEADLINE>
<TEXT>

     AB Komisyonu Başkan Yardımcısı, adalet ve güvenlikten sorumlu üye Franco Frattini, Amerikan Merkezi Haberalma Teşkilatı'nın CIA gizli hapishanelerinin bulunduğu AB üyesi ülkelere yaptırım uygulanabileceğini söyledi. 
     Frattini, Berlin'de düzenlediği basın toplantısında, gizli CIA hapishaneleriyle ilgili haberlerin doğru olması durumunda, AB hukukuna göre bu hapishanelere ev sahipliği yapan ülkelerin, ''Konseyde oy verme hakkının askıya alınması gibi ciddi sonuçlara katlanmak zorunda kalabileceklerini'' kaydetti. 
     Franco Frattini, AB antlaşmaları uyarınca konseye oy verme hakkının askıya alınmasını önermek zorunda kalacağını ifade etti. 
     Frattini, bir komisyon yetkilisinin geçen hafta Washington'a ziyareti sırasında Beyaz Saray ve Dışişleri Bakanlığı'nda konuyu gündeme getirdiğini, ancak Amerikalı yetkililerin açıklama yapmak için zaman istediğini kaydetti. 
     Şu ana kadar ABD'nin ''rahatlatıcı'' bir açıklama yapmadığını vurgulayan Frattini, ABD-AB ilişkilerinin olası sonuçlarıyla ilgili bir soruya karşılık, ''Tavrımız, bize iddialarla ilgili ne kadar sürede yanıt vereceklerine bağlı'' dedi. 
     Frattini, AB'nin ABD yönetiminden ilk talebinin ''herhangi bir ihlali sert bir şekilde cezalandırmak'' olacağını kaydetti. 
     
     ''OY BİRLİĞİNE VARMAK ZOR'' 
     AB'den bir kaynak ise üye bir ülkenin oy hakkını askıya almanın diğer bütün üye ülkelerin ortak kararına ve Avrupa Parlamentosu'nun onayına bağlı olduğunu belirterek, ''Bu konuda oy birliğine varmanın ne kadar zor olduğunu tahmin edersiniz. Bu daha önce hiç olmamıştı'' dedi. 
     Washington Post gazetesi, bu ay içinde, CIA'in teröre destek verdikleri iddiasıyla yakaladığı kişileri Doğu Avrupa'daki gizli cezaevlerinde sorguladığını duyurmuştu. 
     Bu arada, resmi ziyaret için Paris'te bulunan Almanya Savunma Bakanı Franz Josef Jung, diğer Avrupa ülkeleri gibi Almanya'nın da bu konuda ABD'den ''aydınlatıcı bilgi'' beklediğini belirtti. 
     Josef Jung, ''Bu dosyayla ilgili aydınlatıcı bilgi elde edeceğimizi diliyorum ve ümit ediyorum'' dedi. 
     Almanya Dışişleri Bakanı Frank-Walter Steinmeier'in, çeşitli temaslarda bulunmak amacıyla ABD'ye gittiği açıklanmıştı. 
     
</TEXT>
</DOC>
