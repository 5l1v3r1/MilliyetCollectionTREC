<DOC>
<DOCNO> 389526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sonsiy05.html </URL>
<DATE> 2005/10/25/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Baykal'dan Bülent Ersoy'a 300 bin YTL'lilk dava 
</HEADLINE>
<TEXT>

     CHP Genel Başkanı Deniz Baykal, "12 Eylül döneminde sahne yasağımın kaldırılması için şimdi bir parti genel başkanı olan kişi benden servet istedi" diyerek kişilik haklarını ihlal ettiği iddiasıyla sanatçı Bülent Ersoy aleyhine 300 bin YTL’lik manevi tazminat davası açtı. 
     AA muhabirinin aldığı bilgiye göre, Ersoy’un bir televizyon kanalında ve bir gazetede yer alan açıklamalarının ardından Baykal’ın avukatı Şahin Mengü tarafından açılan davanın dilekçesinde Baykal’ın 12 Eylül askeri müdahalesi sonrasında siyasal yaşamdan 5 yıl süreyle 
     yasaklandığı ve bu sürede geçimini sağlayabilmek için avukatlık yaptığı belirtildi. Dilekçede, cinsiyet değiştirdiği için askeri yönetim döneminde sahne yasağı konulan Ersoy’un Baykal’ı arayarak mağdur olduğu gerekçesiyle yol göstermesi talebinde bulunduğu ifade edilerek, "Baykal da kendisine hukuki yolları denemesini salık vermiştir. Ersoy, bunun garantisi olup olmadığını sorunca Baykal, bunun garantisini kimsenin veremeyeceğini söylemiş ve telefon konuşması sona ermiştir" denildi. Ersoy’un, dava konusu iddiayı son yıllardaki albüm satışlarının düşmesi üzerine tekrar gündeme gelebilmek için ortaya attığı ileri sürülen dilekçede, sanatçının Baykal ile görüşmesini kaba hatlarıyla sahibine anlattığı yapımcı şirket ile yollarını ayırdığı belirtildi. Dilekçede, Ersoy’un 24 Ağustos 2005 tarihinde yayınlanan bir programda "sahne yasağının kaldırılması için servet istendiği" iddiasını ortaya attığı anımsatılarak, reytinginin artırılması için programdan 5 gün önce gazetelerde de aynı doğrultuda haberler yer aldığı kaydedildi. Dilekçede, Bülent Ersoy’un televizyon programında "...Sahne yasağımın kaldırılması için şimdi bir parti genel başkanı olan kişi benden servet istedi. ’Ben bunun üstesinden gelirim, düzeltirim’ dedi" iddiasını ortaya attığı ve istenen meblağın 100 milyon lira olduğu ifade edildi, aynı gün düzenlediği basın toplantısında ise Ersoy’un, Baykal ile "İnci Baba" diye bilinen Mehmet Nabi İnciler aracılığıyla görüştüğünü söylediği anımsatıldı. Bir siyasi parti genel başkanının adının mafya lideriyle anılmasının o siyasetçiye karşı toplumda "inanç bunalımı" yaratacağı savunulan dava dilekçesinde şöyle denildi "Ersoy’un sözlerinin gerçek dışı olduğu çelişkili beyanlarından da anlaşılmaktadır. Ersoy için sağa, sola rüşvet vermek doğal olabilir, ancak Atatürk’ün kurduğu, devletin ve cumhuriyetin kurucusu olan Cumhuriyet Halk Partisi’nin genel başkanı için doğal kabul edilemez. Rüşvet iddiası toplumun Baykal’a karşı kin ve nefret duygusu doğuracaktır." Dava dilekçesinde Ersoy’un asılsız iddialarının Baykal’ın kişilik haklarını ağır biçimde zedelediği savunularak, 300 bin YTL manevi tazminatın yasal faizi ile birlikte tahsil edilmesine karar verilmesi talep edildi. 
     
</TEXT>
</DOC>
