<DOC>
<DOCNO> 398633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/soneko16.html </URL>
<DATE> 2005/11/28/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Gümrüklerde her malın kaçağı var... 
</HEADLINE>
<TEXT>

     Leyla Ataman Özel-Güliz Yücel AA 

Gümrüklerde, akaryakıt ve uyuşturucunun yanı sıra, el bombasından sustalı bıçağa, kilimden kuru fasulyeye, jet-skiden tohuma, kozmetik ürünlerden porno CD'lere kadar yüzlerce kaçak eşya ele geçiriliyor. 
     Gümrükler Muhafaza Genel Müdürlüğü verilerine göre, 1 Ocak-23 Kasım 2005 tarihleri arasında gümrüklerde 310.9 trilyon lira değerinde kaçak yakalandı. 
     Gümrüklerde en çok rastlanan kaçakçılık olaylarının başında akaryakıt kaçakçılığı geliyor. 
     Üzerindeki vergilerin yüksek olması nedeniyle oldukça karlı bir kaçakçılık olan benzin, mazot gibi petrol türevleri bazen açık denizlerde, uluslararası sularda küçük teknelere aktarılarak, transit gemilere verilmek üzere alınan yakıtın hiç verilmemesi veya verildikten sonra tekrar alınması, yurtdışından alınan yakıtın beyan edilmemesi suretiyle yurda kaçak olarak sokularak, önemli miktarda haksız kazanç sağlanıyor. 
     Gümrük muhafaza ekipleri yılbaşından bugüne kadar toplam 55 trilyon lira değerinde 30 milyon 689 bin 770 litre kaçak motorin, benzin, endüstriyel oil, petrol türevi, LPG, gazyağı, hekzan, fuel oil, jet yakıtı, kerosen ele geçirdi. 
     Son yıllarda başta cep telefonu olmak üzere çok büyük bir artış görülen elektronik eşya kaçakçığında, Uzakdoğu menşeli mallar öne çıkıyor. 
     
     UYUŞTURUCU VE KİMYASAL MADDE YAKALAMALARI 
     Gümrükler Muhaza Genel Müdürlüğü verilerine göre, uyuşturucu ticaretinde kullanılan, Türkiye'nin üzerinde kilit bir konumda bulunduğu Balkan rotası, Kuzey Karadeniz rotasının Orta Asya ülkeleri ve Rusya üzerinden Avrupa'ya giden rota daha kullanılır hale gelmesine karşın halen en işlek rota olarak önemini koruyor. 
     Türkiye'de eroin ve kokain kullanımı düşük miktarlarda olmasına karşın sentetik uyuşturucular son dönemde genç nüfus içinde kullanım kolaylığı ve iyi bir pazarlama ağına sahip olması nedeniyle yaygınlaşıyor. 
     ''Captagon'' Türkiye'yi genel olarak transit geçerek Arap ülkelerine gitmesine karşın ''Ecstasy'' genellikle Türkiye içinde kalıyor. 
     Gümrük muhafaza ekipleri yılbaşından bugüne kadar 80.3 trilyon lira değerinde 494.8 kilogram kg eroin, 7.1 kg esrar, 177 gram kenevir, 80.7 kilogram morfin, 71.7 kg afyon sakızı, 3.4 kg kokain, 787 bin adet Captagon, 41.5 kg Amfetamin, 1 kg ve 466 bin 495 adet Ecstasy ele geçirildi. 
     
     İNSAN KAÇAKÇILIĞI 
     Ekonomik açıdan cazibe merkezleri olan Batı Avrupa ülkeleri ile yoksulluk işsizlik ve belirsizlerin yoğun olarak yaşandığı Ortadoğu ve güney batı Asya ülkeleri arasında bulunması nedeniyle, özellikle Batı Avrupa ülkelerine yönelik yasadışı insan trafiğinin geçiş konumunda bulunması nedeniyle, özellikle Irak ve İran vatandaşları ile Afganistan uyruklu göçmenler Türkiye'yi kullanmaya çalışıyorlar. 
     Türkiye'nin yasadışı göçmen kaçakçılığında tercih edilen bir yol olmasının nedeni de göçmen kaçakçıları açısından Türkiye üzerinden Avrupa'ya insan kaçırmanın maliyetinin daha düşük olması gösteriliyor. 
     Bu noktada da çalışmalarını yoğun olarak sürdüren gümrük muhafaza ekipleri yılın başından bugüne kadar Ambarlı, Çeşme, Haydarpaşa, İpsala, Erenköy başta olmak üzere sınır noktalarından 315 kaçak yakaladı. 
     Kaçakların 226'sı Türk, 31'i Irak, 24'ünün Pakistan, 15'nin Filistin, 19'unun diğer ülkelerden oldukları belirlendi. 
     
     KAÇAK EŞYA LİSTESİ KABARIK 
     Gümrüklerde ortaya çıkarılan kaçakçılık olayları her türlü eşyanın kaçak yollarda Türkiye'ye sokulmak istendiği gözler önüne seriyor. 
     Ele geçen eşya listesinde porno CD'den tel bileziğe, boncuktan matkaba, kuru fasulyeden kilime, tişörtten ayakkabıya, tohum-fidandan bijuteri ve kozmetik malzemesine, su sebiline kadar her türlü eşyaya rastlamak mümkün. 
     
     ELE GEÇİRİLENLER NE YAPILIYOR 
     Gümrük Müsteşar Vekili Cihat Ancın, Kaçaçılık Kanunu çerçevesinde gümrüklerde kaçak olarak ele geçirilen uyuşturucular Emniyet Genel Müdürlüğü'ne gönderildiğini ve orada yok edildiğini söyledi. 
     Ancın, ''Kaçak içki ve sigaralar TEKEL'e gönderiliyor. Ticari değeri olan mallarda Maliye Bakanlığı'na bağlı TASİŞ'e gönderilerek ekonomiye kazandırılması sağlanıyor'' dedi. 
     Kaçak eşyalara gümrüklerde koyacak yer bulunmaması nedeniyle özellikle akaryakıt gibi büyük yer tutan ürünlerde problem yaşandığını anlatan Ancın, şöyle konuştu 
     ''Kaçak olarak yakalanan akaryakıt kalite anlamında Türkiye için uygun değil, herhangi bir şirkete verip sattıramıyorsunuz. Mecliste bulunan Kaçakçılıkla Mücadele Kanununda Değişiklik Tasarısı geçerse kaçak olarak yakalanan akaryakıt ham petrol fiyatı üzerinde dağıtıcı kuruluşlara teslim edilecek. Belli işlemlerden geçirerek piyasaya verilecek. Mallar da TASİŞ'te değerlendiriliyor, yok edilecek bir eşyanın ekonomiye kazandırılması sağlanıyor'' diye konuştular. 
     
</TEXT>
</DOC>
