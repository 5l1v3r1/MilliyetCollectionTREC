<DOC>
<DOCNO> 393359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sondun61.html </URL>
<DATE> 2005/11/09/ </DATE>
<TIME> 21.40 </TIME>
<AUTHOR>  </AUTHOR>
<HEADLINE>
AB İlerleme Raporu Türkiye büyümesini daha da hızlandırdı 
</HEADLINE>
<TEXT>

     AB Komisyonu, Türkiye'nin güçlü ekonomik büyümesini, mali yapısını kuvvetlendirerek ve sıkı para politikası uygulayarak daha da hızlandırdığını bildirdi. 
     2005 yılı İlerleme Raporu'nu açıklayan AB Komisyonu, ayrıca Türkiye'de işleyen bir pazar ekonomisi olduğunu ilk kez kabul etti. 
     Komisyonu, ekonomik kriterleri analiz ederken, Türkiye ekonomisindeki gelişmelerden övgüyle bahsetti. 
     Yapısal reformlar yanında gerileyen faiz oranlarının kredileri de tetikleyerek tüketimi canlandırdığı anlatılan raporda, bir önceki yıl yüzde 8.9 olan büyümenin, 2005 yılının ilk yarısında yüzde 4.5'e gerileyerek ''potansiyel büyüme tahminine yaklaştığı'' kaydedildi. 
     Enflasyonun Eylül 2005 itibariyle yüzde 8 civarında olduğunu hatırlatan rapor, mali disiplinin gücünü koruduğunu, faiz dışı fazla hedefinin desteklendiğini ve kamu borçlarının gayri safi yurtiçi hasılaya GSYH oranının düşürüldüğünü belirtiyor. 
     Raporda Türkiye'nin ithalatının, güçlü ekonomik büyüme, düşen enflasyon, gerileyen faiz oranları ve değerli Türk Lirası nedeniyle, ihracatından daha hızlı arttığına ve bunun da cari açığı büyüttüğüne dikkat çekiliyor. 
     Türkiye'nin cari açığını portföy yatırımları ve kısa vadeli banka kredileriyle finanse ettiği kaydedilen raporda, doğrudan sermaye girişinin canlılığını koruduğu ve GSYH'nin yüzde 0.8'ini oluşturduğu ifade ediliyor. 
     Özelleştirmeler açısından 2005 yılının yüksek gelirle ilerlediği belirtilen raporda, bankacılık ve vergi alanlarında uzun süredir beklenen reformların tamamlanması isteniyor. 
     Raporda, Geçen yıl iyi bir ekonomik performans gösteren Türkiye'nin kişi başına düşen gelirde AB ortalamasına yaklaştığı, bununla birlikte hala alınması gereken uzun bir yol bulunduğu ortaya konulurken, Türkiye'nin İstanbul gibi zengin illeriyle doğudaki bazı iller arasındaki gelir farkının 4 kata kadar ulaştığı hatırlatılarak, gelir dağılımının daha da bozulmasından endişe ediliyor. 
     Kopenhag Ekonomik Kriterleri açısından yapılan değerlendirmede, ilk kez Türkiye'de işleyen bir pazar ekonomisi olduğunu kabul eden rapor, istihdamdaki artışın işsizlik oranında küçük gerilemelere neden olduğunu, bununla birlikte işsizlik oranının göreceli olarak yüksek kaldığını ifade ediyor. 
     Türkiye'deki YTL operasyonuna da değinilen raporda ''sorunsuz sağlanan geçişin'' ardından enflasyon baskısı oluşmadığı, sadece bazı hizmet sektörlerinde ''büyük ihtimalle yuvarlamalar nedeniyle fiyat artışları kaydedildiği'' anlatılıyor. 
     Akaryakıt başta olmak üzere birçok sektörde fiyat serbestleşmesine giden Türkiye'nin bu alandaki reformlarını sürdürmesi istenilen raporda, elektrik sektörü, ''fiyatların maliyetleri yansıtmaktan öte yüksek olması'' nedeniyle örnek olarak gösteriliyor. 
     ''Türkiye'nin her geçen gün daha fazla dışa açılan bir ekonomi'' haline geldiğini vurgulayan rapor, Türkiye'nin ihracatında sanayi mamüllerinin payının yükseldiğini, tekstil ve konfeksiyon sektöründe ise ''düşük işgücü maliyetine sahip ülkelerin rekabet baskısının daha fazla hissedildiğini'' ifade ediyor. 
     Raporda AB'nin Türkiye'nin en büyük ticari ortağı olduğu hatırlatılırken, ''Buna karşın AB ile olan ikili ticaret, ağırlıklı olarak Ortadoğu'daki hızlı büyüyen ülkelerle olan ticaretten daha yavaş artıyor'' deniliyor. Rapor ayrıca Türkiye'ye giren doğrudan sermaye yatırımlarında geçen yıl AB'nin yüzde 74 gibi ezici bir paya sahip olduğuna dikkat çekiyor. 
     Raporun ekonomideki genel değerlendirme kısmında ise, Türkiye'nin son istikrar ve reform sürecini kesintiye uğratmadıkça işleyen pazar ekonomisine sahip olarak kabul edileceği kaydediliyor. 
     AB Komisyonu ayrıca Türkiye'nin AB içindeki rekabet baskısına ve pazar güçlerine dayanabilmesi için kararlı yapısal reformları sürdürmesini istiyor. 
     
     MÜZAKERE BAŞLIKLARI 
     Raporda müzakere başlıkları da analiz edilirken, malların serbest dolaşımıyla ilgili olarak ''Bazı alanlarda tartışmasız şekilde sağlanan ilerlemeye rağmen AB ve Türkiye arasında malların serbest dolaşımı tam olarak işlemiyor'' deniliyor. 
     İşçilerin serbest dolaşımıyla ilgili olarak henüz bir ilerleme kaydedilmediği not edilen raporda, yerleşme hakkı ve hizmet sağlama özgürlüğü başlığında yapılan değerlendirmede ise, Türkiye'den AB vatandaşları ve tüzel kişilikleri için ''önemli yasal düzenlemeler ve uygulamada ilerlemeler'' isteniyor. 
     Sermayenin serbest dolaşımı başlığında sağlanan ilerlemeye rağmen, Türkiye'nin AB müktesebatına olan uyumunun ''düşük'' kaldığı ifade ediliyor. 
     Kamu alımları ihaleleri başlığında ciddi bir ilerleme olmadığı, Kamu İhale Kanunu'nun bazı alımları kapsamadığı vurgulanıyor. 
     Şirketler hukuku başlığında, Türkiye'nin özellikle muhasebe alanında bazı ilerlemeler sağladığı kabul edilirken, AB müktesebatına uyumun ''sınırlı'' kaldığı anlatılıyor. 
     Fikri haklar başlığında Türkiye'nin AB müktesebatına yakınlaştığı, fikri ve sınai mülkiyet haklarını koruma altına aldığı belirtiliyor. 
     Rekabet politikası başlığında sınırlı ilerleme sağladığı düşünülen Türkiye'de, Rekabet Kurumu'nun daha etkin hale geldiği düşünülüyor. 
     Finansal hizmetler başlığında, ''Bankacılık sektöründe ilerleme kaydedildi. Fakat genel bakışla, AB müktesebatına yakınlaşma seviyesi orta'' deniliyor. 
     Bilgi toplumu ve medya başlığında, son ilerleme raporundan bu yana Türkiye'nin bazı ilerlemeler sağladığı kabul edilirken, Telekomünikasyon Kurumu'nun güçlendirilmesi talep ediliyor. 
     Tarım ve kırsal kalkınma başlığında, Ortak Tarım Politikası mekanizmalarıyla uyumda sınırlı ilerleme sağlandığı kaydediliyor. 
     Gıda güvenliği, hayvan ve bitki sağlığı politikası başlığında ise, bazı ilerlemelere dikkat çekilerek tam uyum için büyük çaba gösterilmesi gerektiği vurgulanıyor. 
     Balıkçılık başlığında Türkiye'nin son ilerleme raporundan bu yana ilerleme sağlamadığı iddia ediliyor. 
     Ulaşım politikası başlığında Türkiye'nin demiryolu ulaşımının ''sınırlı'' kaldığı belirtilerek, genelde olumlu adımların atıldığı bildiriliyor. 
     Enerji başlığında AB müktesebatıyla belli ölçüde yakınlaşmanın sağlandığı düşünülüyor. 
     Vergilendirme başlığında ise ''Türkiye'nin mali politikası, AB müktesebatıyla benzerlik gösteriyor'' deniliyor. 
     Ekonomi ve para politikası başlığında bazı ilerlemelerin sağlandığı, genel bir uyumun ise sınırlı olduğu ifade ediliyor. 
     İstatistik başlığında belirli ilerlemelerin sağlandığı, Türkiye'nin AB'nin resmi istatistik kurumu Eurostat'la daha yakın işbirliğine gideceği kaydediliyor. 
     Sosyal politika ve istihdam başlığında Türkiye'nin reformları sürdürmesi isteniyor. 
     Şirketler ve sanayi politikası başlığında, ilerlemenin olmadığı savunularak, ulaşım altyapısının tamamlanması talep ediliyor. 
     Bölgesel politika başlığında, Türkiye'nin yaptığı reformlarla yerinden yönetimi güçlendirdiği kaydediliyor. 
     Hukuki ve temel haklar başlığında, yeni Türk Ceza Kanunu ve Ceza Muhakemeleri Usulü Kanunu'yla ilerleme sağladığı belirtiliyor. 
     Adalet, özgürlük ve güvenlik başlığında belirli ölçüde AB müktesebatıyla uyum sağlandığı bildiriliyor. 
     Bilim ve araştırma başlığında, 6'ncı Çerçeve Programı'na katılmasının Türkiye'ye fayda sağladığı ifade ediliyor. 
     Eğitim ve kültür başlığında Türkiye'nin belirli alanlarda topluluk müktesebatına yaklaştığı düşünülüyor. 
     Çevre başlığında sadece atıklarla ilgili ilerlemenin olduğu kaydediliyor. 
     Tüketiciyi ve sağlığı koruma başlığında, belirli ilerlemelerin sağlandığı anlatılarak, görev alanı daha daraltılmış tüketici ihtisas mahkemelerinin kurulması isteniyor. 
     Gümrük Birliği başlığında AB müktesebatıyla uyumun yüksek olduğu ifade ediliyor. 
     Dış ilişkiler başlığında Türkiye'nin tam uyum için yeni çabalar göstermesi talep ediliyor. 
     Dış, güvenlik ve savunma politikası başlığında Türkiye'nin AB müktesebatına yakınlaşmayı sürdürdüğü belirtiliyor. 
     Mali kontrol başlığında Türkiye'nin yaptığı yasal düzenlemeleri daha etkili uygulaması isteniyor. 
     Mali ve bütçe koşulları başlığında her iki müktesebat arasında ciddi bir fark bulunmadığı bildiriliyor. 
     
</TEXT>
</DOC>
