<DOC>
<DOCNO> 364129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/sonspo17.html </URL>
<DATE> 2005/07/25/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Ersen Martin'in gözü hala Beşiktaş'ta 
</HEADLINE>
<TEXT>

     Denizlispor'da, Boluspor hazırlık maçında sakatlanan Bülent Ertuğrul, 5 hafta yeşil sahalardan uzak kalacak. 
     Kızılcahamam'daki kampını sürdüren yeşil-siyahlı ekipte, İbrahim Çelik'in sakatlığı nedeniyle 5 hafta sahalardan uzak kalacak olmasının ardından, Bülent Ertuğrul'un da çekilen MR'ında ayak yan bağlarında kopma belirlenmesi üzerine, bu futbolcunun da 5 hafta forma giyemeyeceği açıklandı. 
     Kulüp doktoru Ahmet Edremit ve teknik direktör Giray Bulak, takımdaki 2 as oyuncunun 5 hafta forma giyemeyecek olmasının ardından futbolcularla toplantı düzenledi. Bulak, futbolcularına sakatlanmamaları için özen göstermelerini istedi. 
     
     BEŞİKTAŞ VE ERSEN MARTİN 
     Bu arada adı sık sık Beşiktaş'a transfer olacak şeklinde kamuoyunun gündemine gelen Denizlispor'un golcu futbolcusu Ersen Martin, yeni sezon hedefini belirledi. 
     Denizlispor golcüsü Ersen Martin, kendini patlamaya hazır bir bomba gibi gördüğünü ve sezonun biran önce başlamasını çok istediğini ifade ederek, ''Geçen sezon 9 golde kaldım. Bu rakamı kendime yakıştıramadım. Beşiktaş'a gitsem de kalsam da bu sezon 20 gol atacağım. Yine Beşiktaş'a transferim gündeme geldi. Gidip gitmeyeceğim belli değil ama bir an önce nerede oynayacağımı bilsem iyi olacak. Gidersem, Beşiktaş'ı sırtlarım. Kalırsam, kardeşim Erkan ile ligin tozunu atarım. Yepyeni bir Ersen Martin geliyor'' dedi. 
     Öte yandan Denizli Valisi Gazi Şimşek, Kızılcahamam kampında yeni sezon hazırlıklarını sürdüren Denizlispor'u kampta ziyaret ederek moral verdi. 
     Denizlispor, yarın Diyarbakırspor ile son hazırlık maçını yapacak ve 31 Temmuz Pazar günü kampını tamamlayacak. 
     
</TEXT>
</DOC>
