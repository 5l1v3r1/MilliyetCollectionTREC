<DOC>
<DOCNO> 373961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/ekonomi/eko08.html </URL>
<DATE> 2005/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan, İş Bankası'ndaki PO hisselerine talip 
</HEADLINE>
<TEXT>


REUTERS 

Doğan Holding, Petrol Ofisi'nin PO sermayesindeki İş Bankası ve iştiraklerine ait hisselerin tamamını satın almak için görüşmelere başladı. İstanbul Menkul Kıymetler Borsası'na her iki gruptan da yapılan açıklamada başka bir ayrıntı yer almadı. 
PO'nun yüzde 44.3'ü Doğan Holding'e, yüzde 35.95'i İş Bankası'na, yüzde 4.05'i İş Bankası grubu şirketlerinden Camiş Yatırım Holding ve yüzde 4.05'i Camiş Madencilik'e ait bulunuyor. 
Şirketin yüzde 11.64'ü ise halka açık. Akaryakıt sektörünün önde gelen şirketi PO'nun en son açıklanan üç aylık mali tablo dipnotlarında yer alan bilgilere göre, şirket 1990 yılında özelleştirme kapsamına alındı. 
Temmuz 2000'de yüzde 51 hissesi Özelleştirme İdaresi Başkanlığı'nca ÖİB İş Bankası ve Doğan Holding ortaklığınca kurulan İş Doğan Petrol Yatırımları şirketine satıldı. Mart 2002'de ise PO'nun ikincil halka arzında yüzde 16.5 hissesi ÖİB tarafından halka satıldı. 
Temmuz 2002'de ise ÖİB elinde kalan yüzde 25.83 oranındaki PO hissesi, şirketin yüzde 51'ine sahip olan İş Doğan Petrol Yatırımları tarafından alındı. Aynı yıl içinde PO ana ortaklığı İş Doğan ile tüm aktif ve pasiflerinin devir alınması suretiyle birleşti. 




</TEXT>
</DOC>
