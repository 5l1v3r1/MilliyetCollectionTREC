<DOC>
<DOCNO> 390228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sontur09.html </URL>
<DATE> 2005/10/27/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Cumhuriyet bayramı kutlamaları nedeniyle İstanbul'da bu yollar kapalı 
</HEADLINE>
<TEXT>

     İstanbul'da, 29 Ekim Cumhuriyet Bayramı kutlama törenleri nedeniyle bazı yollar araç trafiğine kapatılacak. 
     İstanbul Emniyet Müdürlüğü'nden yapılan açıklamada, Cumhuriyet Bayramı'nın 82. yıldönümü nedeniyle kutlama töreninin yapılacağı 29 Ekim 2005 tarihinde saat 07.00'den 15.00'e kadar Vatan Caddesi ve bu caddeye çıkan bütün yollar, Topkule-Mahmutbey Köprüsü-Vatan Caddesi ve buralara çıkan bütün yollar, Topkule-Mahmutbey Köprüsü-Vatan Caddesi-Oğuzhan Caddesi-Millet Caddesi-Topkapı Edirnekapı Kavşağı-Vatan Caddesi kesişim noktası Mahmutbey-Topkule ile Mahmutbey Köprüsü Habibler Yolu'nun araç trafiğine kapatılacağı bildirildi. 
     Açıklamada, Anadolu Yakası'nda yapılacak kutlamalar kapsamında da Üsküdar Meydanı-Demokrasi Meydanı'ndan Harem sahil yolu ve Harem'den Üsküdar sahil yolunun saat 08.00'den itibaren araç trafiğine kapatılacağı belirtildi. 
     
     ALTERNATİF GÜZERGAHLAR 
     Sürücülerin kullanabilecekleri alternatif güzergahlara da yer verilen açıklamaya göre, D-100 Karayolu'ndan Vatan Caddesi'ne gidecek sürücüler, Haliç Tüneli, Edirnekapı, Fevzipaşa Bulvarı, Aksaray veya Haliç Tüneli Ayvansaray ışıklardan Balat yolunu takiben Unkapanı ve Sirkeci istikametini kullanabilecek. 
     E-80 Karayolu'nu kullanacak sürücülerin Milliyet Gazetesi karşısından TEM istikametini, sahil yolunu kullanacakların ise sahil güzergahından Yenikapı-Kumkapı-Sirkeci yönünü kullanmaları gerekiyor. 
     Vatan Caddesi'ni kullanarak Fatih'teki hastanelere ulaşacak gerek ambulans, gerekse diğer araç sürücülerinin sahil yolunu tercih ederek Samatya'dan Cerrahpaşa-Çapa-Haseki veya Vakıf Gureba hastanelerine intikal etmeleri, Fatih istikametinden hastanelere gidecek sürücülerin ise Atatürk Bulvarı-Aksaray ve Millet Caddesi güzergahını kullanmaları istendi. 
     Anadolu Yakası'ndaki düzenlemeler kapsamında da araçlar, Demokrasi Meydanı'ndan Üsküdar Halk Caddesi, Yenitoptaşı Caddesi'ne ve Selmani Pak Caddesi'nden Cumhuriyet Caddesi ve Bağlarbaşı'na, Harem İskele Caddesi'nden ise Duvardibi Işıklar'a yönlendirilecek. 
     
     SARIYER VE ŞİŞLİ 
     Cumhuriyet Bayramı kutlamalarının yapılacağı Sarıyer'de yarın 19.00 ile 20.00 saatleri arasında Büyükdere Caddesi FMV Ayazağa Işık Okulları ile Harp Akademileri Komutanlığı arası ve Şişli'de de 29 Ekim günü 18.00 ile 22.00 saatleri arasında Rumeli Caddesi'nin de araç trafiğine kapatılacağı bildirildi. 
     
</TEXT>
</DOC>
