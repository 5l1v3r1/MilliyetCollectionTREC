<DOC>
<DOCNO> 380523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/sondun30.html </URL>
<DATE> 2005/09/22/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
Slovakyalıların yarısı Türkiye'ye karşı 
</HEADLINE>
<TEXT>

     AB'nin yeni üyelerinden Slovakya'da yapılan bir kamuoyu yoklaması, halkın yüzde 44'lük bir kesiminin Türkiye'nin AB üyeliğine karşı olduğunu ortaya çıkardı. 
     Slovakya İstatistik Bürosu tarafından 1187 kişiyle yapılan yoklamaya göre, halkın yüzde 44'lük bir kesimi Türkiye'nin AB üyeliğine karşı çıkarken, yüzde 22'lik bir kesim Türkiye'nin üyeliğine destek verdi. 
     Yoklamada, katılımcıların yüzde 19'u Türkiye'nin AB üyeliği konusunda kayıtsız kaldı, yüzde 15'i hiçbir fikri olmadığını ifade etti. 
     Bu arada, Slovakya Dışişleri Bakanlığı'ndan yapılan açıklamada, Slovakya'nın Ankara ile üyelik müzakerelerinin başlamasını desteklediği, ancak ''bu müzakerelerin, Türkiye'nin AB'ye girmesiyle sonuçlanması gerektiği anlamına gelmediği'' kaydedildi. 
     
</TEXT>
</DOC>
