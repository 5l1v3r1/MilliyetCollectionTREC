<DOC>
<DOCNO> 384841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/sonsiy21.html </URL>
<DATE> 2005/10/07/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
CHP'li Öymen Çerçeve Belgesi ne tarafa çekerseniz o tarafa gelebilir 
</HEADLINE>
<TEXT>

     CHP Genel Başkan Yardımcısı ve İstanbul Milletvekili Onur Öymen, hazırlanan AB ile müzakere çerçeve belgesinin muğlak bir belge olduğunu, ne tarafa çekilirse o tarafa gelebileceğini söyledi. 
     Öymen, Selçuk Üniversitesi Genç Atatürkçüler Topluluğu tarafından SÜ Alaaddin Keykubat Yerleşkesi Süleyman Demirel Kültür Merkezi’nde düzenlenen "Avrupa Birliği Yolunda Türkiye" konferansında, AB’ye üye ülkelerin bazılarının milleti Türk ve Müslüman olduğu için Türkiye’nin birliğe girmesini istemediğini savundu. 
     Türklerin farklı ırkta olmaları nedeniyle birliğe kabul edilmek istenmemesinin, dışlanmasının ırkçılık olduğunu ifade eden Öymen, "Bu yanlıştır. Günümüz Avrupa’sında artık ırkçılığın yeri yoktur. Biz CHP olarak bunu anlatmaya çalışıyoruz. Yoksa AB’ye karşı bir parti değiliz. Atatürk’ün kurduğu bu parti kesinlikle teslimiyetçi olamaz. 
     Biz gerçekçiyiz ve her şeyi açıkça söylüyoruz. Bu yüzden de hep eleştiriliyoruz" dedi. 
     Tüm AB üyesi ülkelerin Türkiye’ye karşı olmadığını anlatan Öymen, bazı Avrupa ülkelerindeki siyasi ve politik çoğunluğun Türkiye’yi desteklediğini kaydetti. 
     Öymen, AB’de aday ülkelerin tam üyelik kararının ancak oy birliği ile alınabildiğini vurgulayarak, şunları kaydetti 
     "Onun için AB üyesi tüm ülkeleri ikna etmek zorundayız. Bu da herkesin her istediğini vereceğiz, yapacağız anlaşılmamalı. Haklarını, çıkarlarını bileceksin ve koruyacaksın. 3 Ekim’de imzalanan çerçeve belgesinde maalesef bu haklar ve çıkarlar korunmamıştır. Herkes bu belgeden oldukça memnun görünüyor. Hazırlanan çerçeve belgesi muğlak bir belgedir. Ne tarafa çekerseniz o tarafa gelebilir. O bakımdan bize düşen görev, bu belgeyi serinkanlılıkla incelemektir. Diğer aday ülkeler için de bu belge hazırlandı. Bizim için hazırlanan belgeyle diğer ülkeler için hazırlanan çerçeve belgesi karşılaştırılmalıdır." Hazırlanan çerçeve belgesinin 17 Aralık’ta hazırlanan belgeden çok daha geri olduğunu savunan Öymen, Türkiye’nin diğer aday ülkelerle eşit değerlendirilmediğini, bunun sebebinin ise Avrupa’daki bazı siyasi partilerin Türkiye’nin üyeliğine kesinlikle karşı olması olduğunu vurguladı. 
     Öymen, diğer ülkelerin çerçeve belgelerinde vize hakkı verilmesine karşın Türkiye vatandaşları için bu hakkın verilmediğini belirterek, "Siyasetçilere düşen görev kendi vatandaşlarının haklarını korumaktır. Biz buna itiraz ediyoruz. Ama Türk vatandaşı diğer aday ülkelerle eşit görülmüyor. Biz buna itiraz ediyoruz. Atatürk’ün Türkiye’si bu çerçeveye giremez, 2. sınıf devlet muamelesine tabi tutulamaz" diye konuştu. 
     Öymen, Türkiye’nin diğer ülkelerle eşit şekilde tam üye olması için mücadelelerine devam edeceklerini sözlerine ekledi. 
     Konferansa, SÜ Rektör Yardımcısı Prof. Dr. Kürşat Turgut, öğretim üyeleri ve öğrenciler katıldı. 
     
</TEXT>
</DOC>
