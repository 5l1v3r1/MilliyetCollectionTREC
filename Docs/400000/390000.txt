<DOC>
<DOCNO> 390000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/guncel/axgun01.html </URL>
<DATE> 2005/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Hesabı sorulsun 
</HEADLINE>
<TEXT>


Yaşları 6'yı bile bulmayan çocuklar, Malatya Çocuk Yuvası'nda acımasızca dövüldü, kafa kafaya tokuşturuldu... Görüntüleri dehşetle izleyen Türkiye, bu işkencenin cezasız kalmamasını istiyor 

MİKAİL PELİT Malatya DHA 

Malatya Çocuk Yuvası'nda bakıcıların, 0-6 yaş grubu kimsesiz çocuklara yaptığı işkencenin görüntüleri, Türkiye'yi ayağa kaldırdı. Gece yarısı yuva önünde toplanan bir grup, protesto gösterisi düzenlerken, 5 görevliye işten el çektirildi, işkence yaptıkları için gözaltına alınan 4 kadından 2'si tutuklandı. 
Kadın ve Aileden Sorumlu Devlet Bakanı Nimet Çubukçu televizyondaki görüntüleri dehşetle izlediğini söyledi. 

İşkence yöntemleri çeşitli 
46 çocuğun barındığı yuvada görevli bakıcıların, devlet koruması altındaki çocuklara yaptıkları kötü muamele, önceki akşam Star TV'nin 'Deşifre' programında ekrana gelince büyük tepki topladı. Gizli kamera görüntülerinde kadın görevlilerden birinin, sözünü dinlemeyen çocuğu koltuk altından tutup kaldırdığı, bir süre silkeledikten sonra koltuğa fırlattığı görülüyor. 
Yaramazlık yapan 2 çocuğun cezası da 'kafa tokuşturma' oluyor. Dayak atarken terlik ve sopa kullanan kadınlar, ağza alınmayacak hakaretlerde bulunuyor, banyoya götürdükleri çocukların üzerine sıcak su döküp 'huysuzlananların' başlarına tasla vuruyor. 
Dayak gerekçeleri ise "pencereden dışarıya bakmak", "yüksek sesle konuşmak", "görevlinin talimatını yerine getirmemek" gibi 'ağır suçlar' 

Halk, yuvayı bastı 
Bu görüntüleri televizyonda izleyen bir grup, önceki gece yuvanın önünde toplandı. Grubu yatıştırmaya çalışan Sosyal Hizmetler Malatya İl Müdürü Yakup Güler, yaşananların kabul edilemez olduğunu belirterek, "Görüntüleri izlerken yıkıldık. İnsanlar bazen çok aşağılık olabiliyor" dedi. 

2 kadın tutuklandı 
Görüntülerin yayımlanmasından sonra, Güler ve Yuva Müdürü Niyazi Yıldız ile yuva hemşireleri Sıtkıya Boran, Zerrin Kara ve adı açıklanmayan 1 hizmetli açığa alındı. 
SHÇEK Genel Müdürlüğü, sorumlular hakkında suç duyurusunda bulundu Malatya Cumhuriyet Savcısı da dün yuvaya gitti. Savcı, 2 psikolog eşliğinde çocuklara sorular yönelterek, görevlilerin nasıl davrandığını öğrenmeye çalıştı. 
Ardından çocukları dövdükleri, hakaret ettikleri görüntülerden belirlenen, yuvanın temizlik işini üstlenen Gülba Temizlik Şirketi çalışanlarından Şefika Solmazgül ve Elif Binatlı tutuklandı. Nezamet Demirtaş ile 'bakıcı anne' Naciye Tutal ise tutuksuz yargılanmak üzere serbest bırakıldı. 
Malatya Valisi Osman Derya Kadıoğlu, görüntüleri çekenin, polise ve savcıya başvurmadığı için ceza alabileceğini söyledi. 

'Haydi beni sev' 

GÖRÜNTÜLER arasında minik bir çocuğun sevgiye nasıl susadığını yansıtan sözleri, çocukların durumunu en yalın haliyle ortaya koydu. Çocuklardan biri, kendilerini her fırsatta azarlayan, dayak atan, duvara veya koltuğa fırlatan, kafalarını birbirine tokuşturan görevliye, "Haydi beni sev" derken, sevgiye duyduğu özlemi de dile getiriyordu. Ancak aldığı yanıt bir kenara itilmek oldu. 

15 yıla kadar hapis 

MALATYA Baro Başkanı Mehmet Görgeç, yeni TCK'ya göre, çocuklara işkence ve dayak atan kadınların, işkence ve eziyet suçundan yargılanabileceklerini, çocuğa karşı işlenen işkence ve eziyet suçunun 8 ile 15 yıl arası hapisle cezalandırıldığını söyledi. Suçun çocuğa karşı işlenmesi nedeniyle herhangi bir indirim olmayacağı da kaydedildi. 

AKP'li vekil referansı 

SALİHA ÇOLAK Ankara 
MALATYA'daki skandalın ortaya çıkmasından sonra İl Sosyal Hizmetler Müdürü Yakup Güler'in yaklaşık 1 yıl önce bu göreve atanmasında AKP Malatya Milletvekili Ali Osman Baştürk'ün referans olduğu öğrenildi. Baştürk, "Güler benim arkadaşım. Olayda sorumluluğum varsa beni de yargılasınlar" dedi. TBMM Genel Kurulu'nda dün skandalla ilgili bir konuşma yapan Başkurt, muhalefete "Bunu siyasi rant aracı olarak kullanmayın" uyarısında bulundu. 

Tepkiler 
Meclis harekete geçti 

SALİHA ÇOLAK Ankara 
Malatya'da Çocuk Yuvası'nda yaşanan dayak olayı Meclis'i harekete geçirdi. TBMM İnsan Hakları Komisyonu Başkanı Mehmet Elkatmış başkanlığında bir heyetin olayı yerinde araştırması kararlaştırıldı. CHP de 4 kişilik milletvekili heyetini bölgeye gönderdi. 
Olaya sert tepki gösteren Elkatmış, "Tüylerim ürpererek izledim. Korunmasız küçük çocuklara karşı yapılması nedeniyle, işkencenin de ötesinde tam bir vahşet ve cinayet" dedi. 
CHP İzmir Milletvekili C n n Aritman da, görüntülerin toplumda infial yarattığını belirterek, "Devlete emanet edilen çocuklarımızı korumayan, emanete hıyanet eden Çubukçu'nun derhal istifasını talep ediyorum. AKP bu konunun gereğini yerine getirmezse, dinden, imandan ve insan haklarından bahsedemez" diye konuştu. "Kanımız dondu" diyen CHP İzmir Milletvekili Erdal Karademir, Nimet Çubukçu'ya soru önergesi verdi. 

Çiçek'ten tepki 
Adalet Bakanı Cemil Çiçek de, "Sorumsuz ve insan olmanın gereklerini yerine getiremeyen bazı kişilerin bu tür davranışları kabul edilemez" dedi. DYP Genel Başkanı Mehmet Ağar da, konunun daha önce de ilgili bakanlığa bildirildiğini ancak bir sonuç alınamadığını belirterek, siyasi sorumluların da hesap vermesini istedi. 
ANAP Malatya Milletvekili Süleyman Sarıbaş ise, "Bu vahşete nereden geldik, bunun sorgulanması lazım. Ehliyetli kadroları hallaç pamuğu gibi atar, milletvekili kirvelerini, dayılarını, kadın kollarında çalışanları bu yuvalara hiçbir bilgileri olmadığı halde yandaş şirketler vasıtasıyla işe koyarsanız işte bu vahşet, katliam tezahür eder" dedi. 



</TEXT>
</DOC>
