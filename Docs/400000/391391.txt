<DOC>
<DOCNO> 391391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/soneko19.html </URL>
<DATE> 2005/11/01/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Yönetim Kurulu Başkanı Tunç Telsim ile ilgilenenler çok istekli 
</HEADLINE>
<TEXT>

     Telsim Yönetim Kurulu Başkanı Ferruh Tunç, ''Telsim ile ilgilenen şirketlerin reaksiyonları çok olumlu. Şirketlerin çok istekli ve arzulu olduklarını görüyoruz'' dedi. 
     Tunç, düzenlediği sohbet toplantısında, Telsim'in satış değerini maksimize edecek yönde çalıştıklarını ve değerin yüksek fiyattan oluşmasını dilediklerini söyledi. 
     Satış sürecini ''bıçak sırtı''na benzeten Tunç, konumları itibariyle fiyat konusunda hiçbir rakam veremeyeceklerini ifade etti. 
     Sorular üzerine de Tunç, ön yeterlilik için başvuran 15 yerli ve yabancı kuruluşun bilgi odalarında satışın nasıl gerçekleştirileceği, hukuki engel bulunup bulunmadığı ve şirket performansına yönelik sorular yönelttiklerini anlatarak, Telsim ile ilgilenen şirketlerin reaksiyonlarının çok olumlu olduğunu vurguladı. 
     Tunç, ''Veri odasından yola çıkarak ve kısmen görüştüklerimizden şirketlerin çok istekli ve arzulu olduklarını görüyoruz'' dedi. 
     Bir soru üzerine, ihalenin ertelenmesinin söz konusu olmadığını ve bunun için bir sebep bulunmadığını dile getiren Tunç, şunları kaydetti 
     ''Telsim, önünün en açık dönemini yaşıyor. Hiçbir şey satış olacak diye ertelenmiyor. Ölecekmiş gibi ibadet etmek, ölmeyecekmiş gibi çalışmak... 
     Satılmayacakmış gibi operasyonlarımızı devam ettiriyoruz, yarın satılacakmış gibi dikkatli davranıyoruz. Yatırım planlarımızı, işletmeyi yeni sahibine teslim edinceye kadar devam ettiriyoruz.'' 
     
     ''BORÇ, TELSİM BAKIMINDAN VARLIĞINI SÜRDÜRÜYOR'' 
     Telsim Yönetim Kurulu Başkanı Tunç, Motorola ile gerçekleştirilen anlaşmaya ilişkin sorular üzerine de şunları söyledi 
     ''Motorola sahneden çekilmiştir. Motorola taraf değildir. Motorola'nın yerine Bayındırbank geçmiştir. Anlaşmanın özü, esası budur. Motorola, Telsim satışıyla alakasını kesmiştir. Şu hariç eğer satış 2.5 milyar doların üzerinde olursa bunu aşan tutarın yüzde 20'si Bayındırbank tarafından Motorola'ya verilecek.'' Tunç, Motorola borcunun Bayındırbank tarafından ödendiğine işaret ederek, ''Ancak Motorola borcu Telsim bakımından varlığını sürdürüyor. Telsim'in bir borcu var. Eskiden Motorola borcu olan tutar, şimdi Bayındırbank'a bir borç olarak duruyor'' dedi. 
     Telsim'in Motorola'ya olan ana para borcunun faiz hariç 1.8 milyar dolar civarında olduğunu hatırlatan Tunç, şöyle devam etti 
     ''Bu, faizle 2-2.5 milyar dolar civarında olur herhalde. Bayındırbank, Telsim'in satışından 1.8 veya 2.5 milyar dolar almayacak. 500 milyon doların üstünde makul bir rakam alacak. Ancak bu demek değildir ki 500 milyon dolar ile 1.8 milyar dolar arasındaki fark silindi. Alacak, Bayındırbank'ın Uzan Grubu'ndan alacağı olarak devam ediyor. Borç, borç olarak kalıyor.'' Tunç, Telsim'den TMSF'nin yanı sıra SSK ve vergi dairelerinin alacaklı olduğuna, satışın da bu kamu alacakları dahil alacaklıların parasını tahsil edebilmesi için gerçekleştirildiğine işaret etti. 
     Ferruh Tunç, ''Şayet satış gerçekleştirilemezse B planınız var mı '' sorusuna, ''Z'ye kadar planımız var. Biz satışımızı bu ihtimal en az olacak şekilde dizayn ettik. İptal olursa da yeniden satarız'' diye yanıtladı. 
     
     ''DEVLETE 1 KATRİLYON LİRALIK ÖDEME'' 
     Telsim Genel Müdürü Mehmet Taşaltın ise Telsim'in 1993-2004 Şubat döneminde toplam 5 milyon abone sayısına ulaşırken, bu rakamın şu anda 10 milyona yaklaştığını ve 1.5 yılda abone sayısı ile buna paralel olarak gelirini ikiye katladığını söyledi. 
     Taşaltın, Telsim'in bugüne kadar devlete 1 katrilyon liranın üzerinde para ödediğini ve bunun 250 trilyon lirasının 2003 ile öncesine ait geçmiş yıllar borçlarından oluştuğunu belirterek, ''Bu şirketin iyi bir değere satılması ve Türk ekonomisinde layık olduğu yere gelmesi hepimizin ortak dileği'' dedi. 
     Telsim'de 6 ay kontör yüklenmemesi halinde aboneliğin askıya alındığını ve bunun abone sayısından düşüldüğünü belirten Taşaltın, ''Eğer bunları düşmemiş olsaydık bugün abone sayımız 13-14 milyon olurdu. Ancak bugün çalışan 9.4 milyon abonemiz var'' diye konuştu. 
     Taşaltın, bu yıl Telsim'in reklam harcamalarının 20 milyon dolar seviyesinde gerçekleştiğini bildirdi. 
     Telsim'in mali işlerden sorumlu Genel Müdür Yardımcısı Erdal Yavuz da geçen yıl 700 milyon dolar civarında olan cironun, bu yıl sonunda 1 milyar doların üzerinde gerçekleşmesini öngördüklerini ve geçen seneye göre operasyonel olarak daha karlı bir yıl geçireceklerini söyledi. 
     
</TEXT>
</DOC>
