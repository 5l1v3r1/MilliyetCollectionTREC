<DOC>
<DOCNO> 364292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/yasam/yas05.html </URL>
<DATE> 2005/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölüm randevusu 
</HEADLINE>
<TEXT>


Çocuklarını teslim etmek için buluştuğu eski eşinin yanında 2 erkek gören tornacı, çılgına dönüp ölüm saçtı 

HALUK ATALAY İstanbul 

Gaziosmanpaşa'da Hakan Özkan adlı tornacı, çocuklarını teslim etmek için randevulaştığı eski eşi, buluşma yerine 2'si erkek 3 arkadaşıyla gelince çılgına döndü. Silahına sarılan Özkan, eski eşi ve bir arkadaşını öldürdü. 
Eşinden 1 yıl önce ayrılan Hakan Özkan, hafta sonu tatilini birlikte geçirdiği 2 çocuğunu dün annelerine teslim etmek için Serap Özkan'la randevulaştı. 
Özkan, buluşma yeri olan Sultançiftliği Fatih Sultan Mehmet Camii önüne geldiğinde, eşinin otomobilinin içinde tanımadığı 2erkek ve Kader adlı kadını görünce çılgına döndü. Belindeki silahı çeken Özkan, otomobilin arka koltuğunda oturan eski eşi ve Kader adlı kadına kurşun yağdırdı. Eşinin öldüğünden emin olmak için yanındaki bıçağı da 2 kez saplayan Özkan, daha sonra kaçarak izini kaybettirdi. Olay sırasında otomobilde bulunan kimliği belirsiz 2 erkek ise, Özkan ve arkadaşını hastanenin önüne terk ettikten sonra kayıplara karıştı. Özkan'ın olay yerinde, arkadaşı Kader'in de hastanede yaşamını yitirdiği öğrenildi. Polis, Hakan Özkan'ı yakalamak için çalışma başlattı. 


</TEXT>
</DOC>
