<DOC>
<DOCNO> 380272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/soneko44.html </URL>
<DATE> 2005/09/21/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
İşte CGS'nin ortaklık yapısı... 
</HEADLINE>
<TEXT>

     Tasarruf Mevduatı Sigorta Fonu'nun TMSF satışa çıkardığı Super FM için gerçekleştirilen açık artırmada, 33.1 milyon dolarlık en yüksek teklifi veren CGS Televizyon ve Radyo Yayıncılığı Tic. A.Ş'nin yüzde 25'inin Kanadalı CanWest'e, yüzde 75'inin ise Global Yatırım Holding'in danışmanlığını yaptığı Turkcom İletişim Hizmetleri A.Ş'ye ait olduğu bildirildi. 
     CanWest Global Communications Corp.'tan yapılan açıklamada, CanWest'in iştiraki olan CGS Televizyon ve Radyo Yayıncılığı Ticaret Anonim Şirketi'nin ulusal erişime sahip radyo istasyonu olan Süper FM'in, bugün yapılan ihalesinde en yüksek teklifi verdiği anımsatılarak, şunlar kaydedildi 
     ''CanWest, CGS hisselerinin yüzde 25'ine sahip olup kalan yüzde 75 Turkcom İletişim Hizmetleri Anonim Şirketi'ne aittir. Süper FM için CGS tarafından verilen toplam bedel 33 milyon 100 bin dolar olup satın alma işleminin tamamlanması anında ödenecektir. Bazı resmi kurumların ve Fon'un onayına tabi olan satışın önümüzdeki 90 gün içinde tamamlanması beklenmektedir.'' Süper FM'in, ilk popüler 40 arasında yer alan bir müzik istasyonu olduğu, yerel haber yayını da yaptığı, İstanbul, Ankara, İzmir gibi büyük kentlerdeki dinleyiciler dahil olmak üzere Türk nüfusunun yaklaşık yüzde 45'ine eriştiği kaydedilen açıklamada, yayın sahasında 15 ve 30 yaşları arasındaki hedef kitlesine ait 31.5 milyon insan bulunan Süper FM'in şu anda endüstrideki en yüksek paylardan biri olan yüzde 12.9'luk bir dinleyici payına ve önemli bir büyüme potansiyeline sahip olduğu dile getirildi. 
     
     YÜZDE 25'LİK SINIRLAMA... 
     Turkcom'un, Global Yatırım Holding'in danışmanlığını yapmakta olduğu özel bir yatırım şirketi olduğuna işaret edilen açıklamada, söz konusu ortaklığın yabancı yatırımcıların Türk medya sektörüne katılımları hakkındaki yabancı hissedarlık payının en fazla yüzde 25 ile sınırlandırılmasına ilişkin mevcut düzenlemelere uygun şekilde yapılandırıldığı belirtildi. 
     Açıklamada, yabancı hissedarlık sınırlamalarında değişiklik yapılması ve mevzuat gereği gerekli onayların alınması halinde CanWest'in, Süper FM'deki payını yüzde 75'e kadar çıkarma olanağına sahip olduğu belirtildi. 
     
     CANWEST ve TURKCOM, DİĞER VARLIKLARI DA DÜŞÜNÜYOR 
     CanWest'e Türk medyasına katılma şansının TMSF'nin daha önce Uzan Grubu'na ait olan medya varlıklarını bir dizi satışın parçası olarak ihale yoluyla satmaya karar vermesiyle doğduğu aktarılan açıklamada, Süper FM'in, TMSF tarafından ihale yoluyla satışa çıkarılan, ulusal ve yerel radyo istasyonlarının, ulusal televizyon istasyonlarının ve bir gazetenin de arasında olduğu muhtelif medya varlıklarından ilki olduğu belirtildi. 
     Açıklamada, ''CanWest ve Turkcom satışa konu olacak diğer bazı varlıkları da almak için ihalelere katılmayı düşünmektedir'' ifadesi kullanıldı. 
     
     ''TÜRKİYE CİDDİ POTANSİYEL TAŞIYOR'' 
     CanWest Global Communications Corp. Başkanı ve Üst Yöneticisi Leonard Asper de açıklamada, bir süredir İngiltere ve Türkiye'deki radyo stratejileri üzerinde çalıştıklarını ve CanWest'in uluslararası yatırım planlarında emin adımlarla ilerlediğini görmekten mutluluk duyduklarını kaydetti. 
     Asper, CanWest'in Türkiye'yi, AB'ye üyelik yolunda ilerleyen, özel sektörün ekonomiye katkısının giderek artığı ve yatırımlar açısından ciddi potansiyel taşıyan bir piyasa olarak görmekte olduğunu bildirdi. 
     Açıklamada, Turkcom adına değerlendirmelerine yer verilen Fatih Akyol ile Global Yatırım Holding Yatırım A.Ş. yöneticilerinden Gregory M. Kiez de, Türk yatırım grubunun, Fon'un medya varlıklarını ihale yoluyla özel sektöre devredek yeniden yapılandırması vesilesiyle doğan fırsatın öneminin farkında olduğunu belirttiler. 
     Akyol, devralmaya ilişkin olarak, CGS'nin Süper FM için verilen teklifinin en yüksek teklif olmasından dolayı çok mutlu olduklarını ve CanWest'le beraber uzun ve başarılı bir ilişki hedeflediklerini belirterek, CanWest'in uluslararası bir yayıncı kuruluş olmasından kaynaklanan uzun yıllara dayanan deneyim ve kazançlı radyo işletmeciliğindeki tecrübelerinden Süper FM'in önemli ölçüde istifade edeceğini düşündüklerini belirtti. 
     
     ''TÜRKİYE'DEKİ BAŞARIMIZ...'' 
     CanWest MediaWorks International Başkanı Tom Strike de CanWest'in Türkiye'de yatırımının, CanWest'in uluslararası boyutta büyümeye odaklanmış olmasının ve daha uzun vadede uluslararası medya piyasalarının önemli oyuncularından biri haline gelme hedefinin bir yansıması olduğunu dile etirdi. 
     Strike, Türkiye'deki başarılarının İngiltere'nin Solent bölgesinde yeni bir FM radyo istasyonu kurmak için lisans almalarının akabinde gerçekleştiğini kaydetti. 
     Açıklamada, Uluslararası bir medya kuruluşu olan CanWest Global Communications Corp.'un, Kanada'nın en büyük medya şirketi olarak nitelendiği, kuruluşun, Global Television Network'un sahibi olmasının yanı sıra Kanada'nın en büyük günlük gazete yayıncısı konumunda olduğu bildirildi. 
     CanWest'in, Kanada, Yeni Zelanda, Avustralya ve İrlanda'da konvansiyonel televizyonculuk, ev dışı reklamcılık ve kablolu yayında özel kanallar, web siteleri ve radyo ağlarına sahip olduğu, bunların çoğunluk hissedarı ya da işletmeci olduğu aktarıldı. 
     
</TEXT>
</DOC>
