<DOC>
<DOCNO> 382403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sonyas13.html </URL>
<DATE> 2005/09/28/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
İstanbul'da 5 yıldızlı iftar sofraları... 
</HEADLINE>
<TEXT>

     İstanbul’da beş yıldızlı otellerin restoranlarında fasıl müziği eşliğindeki bol çeşitli iftar sofralarının bedeli, kişi başına 32.5 ile 130 YTL arasında değişiyor. 
     AA muhabirinin edindiği bilgiye göre, Çırağan Palace Kempinski Oteli, Ramazan ayında Boğaz’ın eşlik ettiği saraylara özgü seçkin bir atmosferde iftar yapmak isteyenlere lezzet şöleni sunuyor. 
     Asırlar boyu sultanların Boğaz’a karşı iftar açtığı, ney eşliğinde zengin sofraların kurulduğu Çırağan’da, bu yıl da Ramazan’da geçmiş ile bugün arasında köprü kuruyor. 
     Çırağan Palace Kempinski, Tuğra ve Laledan restoranlarında iki farklı servis modeli ile keyifli bir iftar saati yaşamak isteyenlere iki ayrı alternatif sunuyor. 
     Arzu edenler, Tuğra Restaurant’ta seçmeli ana yemeklerden oluşan "set menü" ile orucunu açabilecek. Geleneksel Osmanlı ve Türk yemeklerinin sunulduğu Tuğra’nın set mönüsünde keşkek eşliğinde kuzu incik, saray usulü sebzeli tavuk budu güveci, bademli pilav eşliğinde çoban kavurma, patates salatası ve yeşillikler eşliğinde servis edilen ızgara levrek külbastısı ana yemekler arasında yer alıyor. Tuğra Restaurant’da kişi başı ücret KDV dahil 130 YTL olarak belirlendi. 
     Açık büfeden favori lezzetleri seçerek iftar mönüsünü kendisi oluşturmak isteyenler de, Laledan Restaurant’ı tercih edebilecek. 
     Saraylara layık bu iftar keyfini tamamlayan bir diğer unsur da Ramazan boyunca sürecek olan "fasıl". Laledan Restaurant’ta iftarın bedeli ise KDV dahil 115 YTL. 
     
     THE RITZ-CARLTON OTEL’DE RAMAZAN 
     The Ritz-Carlton Otel de, özel iftar mönüsü ve geleneksel Ramazan eğlenceleriyle Müslümanlar’ın mübarek ayı boyunca Çintemani Restaurant’ta misafirlerini ağırlamaya hazırlanıyor. 
     Otelin iftar büfesinde, pide, lahmacun, döner, kuzu çevirme gibi birbirinden güzel Türk yemekleri ve iftariyeliklerin yanı sıra, salep, boza, ayran, el sıkımı meyve suları da yer alıyor. 
     Geleneksel kıyafetleri ve ibrikleri ile şerbetçi, sac fırında gözlemeler hazırlayacak gözlemeci ve her hafta değişecek ezgileri ile canlı fasıl müziği eşliğinde iftar yapılabilecek. Çintemani Restaurant’ta iftar büfesi kişi başı KDV, ayran, gözleme, meyve suyu, salep, çay ve kahve ikramı dahil 83 YTL. 
     
     ÇOCUK ESİRGEME KURUMU’NA BAĞIŞ 
     The Ritz-Carlton Otel’de iftar daveti de gerçekleştirilerek Sosyal Hizmetler ve Çocuk Esirgeme Kurumu’na bağışta bulunulabilecek. 
     Ramazan ayı boyunca The Ritz-Carlton Otel’de düzenlenecek iftar davetlerinden elde edilecek gelirin bir bölümüyle, davet sahipleri adına Çocuk Esirgeme kurumlarında çocukların sevdiği lezzetlerin servis edileceği yemekler verilecek. 
     Bu arada otel, müşterilerine "Take Away İftar" seçeneği de sunuyor. Geleneksel iftariyelikler ve Ramazan ayına özgü lezzetlerden oluşacak "Take Away iftar" mönüsünden yararlanmak için, teslim almak istenilen zamandan 2 saat önce telefonla sipariş vermek yetiyor. 
     
     CEYLAN INTERCONTINENTAL’DE İFTAR 
     Ceylan Intercontinental de, Ramazan ayı için özel program hazırlayan oteler arasında yer alıyor. 
     Boğaz manzarası eşliğinde Türk ve Osmanlı mutfaklarının en lezzetli örnekleri ile Safran Restaurant’ta iftar yapılabilecek. 
     Zengin iftariyelikler, çorbalar, zeytinyağlılar, börekler, çoban kavurma, kuzu tandır, kuzu kapama ve leziz tatlılardan oluşan fasıl eşliğindeki iftar yemeğinin ücreti, kişi başı KDV dahil 73 YTL. 
     Her damak zevkine hitap edebilecek bol çeşitli açık büfede gözleme, lahmacun, macun ve şerbet çeşitleri ile iftar keyfi ise The Brasserie’de. Buradaki iftarın bedeli ise kişi başı KDV dahil 69 YTL. 
     
     SWİSSOTEL’DE RENKLİ RAMAZAN GECELERİ 
     Swissotel, bu yıl geçmiş Ramazanları yeniden yaşatacak. Otel, 5 Ekim’den itibaren 11 ayın sultanı Ramazan’ı, yine kendine özgü eğlenceleri ve Cafe Suisse Restoran’da birbirinden leziz açık büfe iftar yemekleri ile karşılıyor. Swissotel, zengin mönüsü ve geleneksel tatlıları ile canlı fasıl eşliğinde konuklarına bir Ramazan şöleni sunacak. 
     Cafe Suisse’deki açık büfede, Ramazan klasikleri kompostolardan kuru meyvelere, iftariyeliklerden çorba çeşitlerine, salatalardan mezelere, zeytinyağlılardan ızgaralara ve tatlılara kadar oldukça zengin seçenekler yer alacak. Açık büfe, limitsiz meyve suyu, meşrubat, çay ve kahve ve fasıl müziği eşliğinde kişi başı KDV dahil 80 YTL. 
     Otelde ayrıca "Naz Turkish Cusine"de Ramazan nostaljisi yaşanabilecek. 
     
     THE MARMARA’DA İFTAR 
     The Marmara Otel de, Ramazan ayı için özel program hazırlayan oteller arasında bulunuyor. 
     Otelde canlı fasıl müziği eşliğindeki iftar yemeği Brasserie’de. 
     Mönüde her gün değişen çeşit çeşit iftariyelikler, odun ateşinde pişmiş Karadeniz pideleri, tava mantısı, Kazan Kebabı, ayvalı kuzu saray kebabı, patlıcan hünkar dolması, tiryaki kebabı ve Türk damak tadını yansıtan pek çok yemeğin yanı sıra, zengin ve tarihi iftar sofrası geleneklerini yaşatan Türk ve Osmanlı tatlıları, kaymaklı güllaç, cevizli kabak tatlısı, sultan sarması, hurma tatlısı ve daha birçok lezzet yer alıyor. 
     İftar yemeğinin kişi başı ücreti 55 YTL olarak tespit edildi. 
     
     MOVENPICK HOTEL İSTANBUL’DA RAMAZAN KEYFİ 
     Mövenpick Hotel İstanbul ise 5 Ekim-2 Kasım 2005 tarihleri arasında Azzur Restaurant’ta özel Ramazan büfesi sunuyor. 
     Canlı fasıl müziği eşliğindeki yemekte, iftariyelikler, çorbalar, Ramazan pideleri, su böreği, zeytinyağlı çeşitleri, iç pilavlı kuzu tandır, tavuk topkapı, tas kebabı gibi Türk damak tadını yansıtan pek çok yemek, güllaç, şekerpare, ayva tatlısı, cevizli incir dolması gibi Türk ve Osmanlı tatlıları yer alıyor. Buradaki iftar yemeğinin bedeli meyve suyu ve ayran dahil kişi başı 65 YTL. 
     
     POLAT RENAISSANCE OTEL’DE İFTAR SAATİ 
     Polat Renaissance Otel de, geleneksel Türk mutfağı lezzetlerini Ramazan ayı süresince müşterilerine sunacak. 
     Daphne Restaurant Grill’de, iftiyariklerden ve Ramazan’ın geleneksel lezzetlerinden oluşan açık büfenin tadına canlı fasıl müziği eşliğinde bakılabilecek. 
     Marmara Balık Lokantası ise mönüsündeki klasik Ramazan lezzetlerinin yanında yer alan deniz ürünleri ile farklı bir seçenek oluşturuyor. 
     Her iki lokantada da iftar açmanın bedeli 50’şer YTL. 
     
     BARCELO ERESİN TOPKAPI OTEL’DE RAMAZAN 
     Latin sıcaklığının Türk konukseverliği ile buluştuğu Barcelo Eresin Topkapı Hotel, Ramazan ayı boyunca konuklarını özel ve zengin sofralarında birbirinden leziz geleneksel Türk ve Osmanlı yemekleri ve semazenlerle canlı fasıl müziği eşliğinde ağırlayacak. 
     Otelin Ramazan sofrasında çeşit çeşit iftariyelikler, geleneksel damak tadına uygun çorbalar, hünkarbeğendi, tereyağlı ve piliç veya kuzu eti ile servis edilen kömür ateşinde közlenmiş patlıcan beğendisi, dağ kekikli kuzu kızartması, Kars peyniri ile fırınlanmış sebzeli dana güvecinden oluşan mönüler bulunuyor. 
     Geleneksel Ramazan sofralarının vazgeçilmez tatları cevizli baklava, tarçın ve safranlı telkadayıf, gülsuyu ve fındık ile lezzetlendirilmiş güllaç ise Barcelo Eresin Topkapı Otel’in tatlı mönülerini süslüyor. 
     Ramazan ayına özel olarak semazenler, Klasik Türk Müziği ezgileri eşliğinde canlı fasıl, nargile köşesi, şerbetçi ve kahveci gibi daha bir çok sürpriz, Barcelo Eresin Topkapı’da müşterileri bekliyor. 
     Oteldeki iftar yemeğinin kişi başı ücreti ise 35 ile 41 YTL arasında değişiyor. 
     
     DEDEMAN OTEL’DE RAMAZAN 
     Dedeman Otel de, Çeşn-i Bülbül kızlar fasıl grubunun müziği eşliğinde birbirinden zengin ve leziz iftar seçeneklerini Ramazan ayına özel fiyatlarla müşterilerine sunacak. 
     Ramazan’a özel açık büfede iftariyeliklerden çorbalara, turşu ve zeytinyağlı çeşitlerinden salatalara, hamur işlerinden beğendili kuzu dolmasına, yufkalı saray kebabından enginarlı piliç dolmasına, kuzu büryandan börülceli taskebabına geleneksel Türk mutfağının gözdeleri yer alıyor. Buradaki iftar yemeğinin ücreti 32.5 ile 39.5 YTL arasında değişiyor. 
     
     HYATT REGENCY’DE İFTAR 
     Hyatt Regency Otel’in Agora Restoran’ı, 5 Ekim-2 Kasım tarihleri arasındaki Ramazan dönemi için eksiksiz bir iftar sofrası hazırlıyor. 
     Ramazan boyunca iftar sofralarına eşlik edecek fasıl müziği performansı ile 101 çeşit yemekten oluşacak ziyafet, hurma ve zeytin gibi geleneksel iftariyeliklerle başlıyor. Ardından salatalar, zeytinyağlılar, Türk mezeleri, yöresel yemekler, Türk peynirleri, ekmek ve pide çeşitleri, lahmacun, sıcak-soğuk et ve balık alternatifleri, kebap çeşitleri geliyor. 
     Açık büfenin yanında barbekü, gözleme ve tatlı pişirilen istasyonlarda geleneksel lezzetler, hazırlanır hazırlanmaz konuklara ikram edilecek. Çeşit çeşit şerbetler, salep ve boza ise iftar sofrası keyfini tamamlayacak. Bunun yanında limitsiz meyve suyu, ayran, kahve ve çay ikramı da olacak. 
     Agora’da açık büfe iftar keyfi 70 YTL. 
     
     HİLTON’DA İFTAR 
     Hilton Oteli de, Ramazan ayı süresince konukları için hazırladığı özel iftar sofralarını canlı Klasik Türk Müziği ve fasıl ile daha da keyifli hale getirecek. 
     Hilton Oteli, Ramazan ayında Türk ve Osmanlı mutfaklarından örneklerin sunulacağı leziz iftar yemekleri ve tatlıları ile konuklarını ağırlayacak. 
     Bosphorus Terrace’ın eşsiz manzara ve sıcak atmosferi eşliğinde sunulacak zengin iftariyelikler, geleneksel Osmanlı ve Türk yemekleri, ev yapımı sıcak gözleme ve leziz tatlılar, iftar sofrasında yer alıyor. Bu iftar yemeğinin bedeli 75 YTL. 
     
     PERA PALAS’TA RAMAZAN 
     Pera Palas Oteli ise Nazende sazlar grubu eşliğinde iftar sofraları hazırladı. Mönüde, pastırma, sucuk, tulum peyniri gibi iftariyelikler, su böreği, çorba, Alipaşa pilavı, kuzu çoban kavurma, nar ekşili salata gibi yiyeceklerin yanı sıra güllaç, sakızlı fırında sütlaç gibi tatlılar yer alıyor. 
     Pera Palas Oteli’nde iftar ücreti 50 YTL. 
     
</TEXT>
</DOC>
