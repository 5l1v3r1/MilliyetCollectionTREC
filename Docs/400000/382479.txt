<DOC>
<DOCNO> 382479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/yazar/akyol.html </URL>
<DATE> 2005/09/29/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Avrupa yol ayırımında 
</HEADLINE>
<TEXT>


AVRUPA Parlamentosu AP Türkiye hakkındaki ateşli tartışmalarla, Avrupa ülkelerinin nasıl bir yol ayırımında olduğunun fotoğrafını ortaya koydu. 
Hıristiyan Demokrat Grup Başkanı Hans-Gert Pottering, Türkiye'yi destekleyen İngiltere'ye yükleniyor 
- Türkiye'de insan hakları durumunu biliyorsunuz Hırvatistan'daki durumu da biliyorsunuz. Ama Hırvatistan'a 'hayır' diyorsunuz. Türkiye söz konusu olduğunda insan hakları ihlallerine gözlerinizi kapatıyorsunuz. 
Türkiye'nin üyelik sürecini savunan Sosyal Demokrat Grup Başkanı Martin Schultz tepki gösteriyor 
- Neden açıkça, İslam ülkesi Türkiye'yi istemiyoruz, Katolik Hırvatistan'ı istiyoruz, diyemiyorsun 
Avrupa, Daniel Cohn Bendit'in deyimiyle, "kültürel ırkçılık" ve "çok kültürlülük" arasında bocalıyor. 
Avrupa'nın önünde gerçekten bu iki yol var ve Avrupa iki yol karşısında kararsız, kafası karışık. 

FRANSIZLAR özünde çok kültürlülükten ürktükleri için, "Polonyalı muslukçu"dan korkarak AB Anayasası'nı reddettiler, Türkiye'nin üyeliğine karşı çıkıyorlar. Yine Türkiye'nin üyeliğine karşı çıkan Avusturya, ırkçı Heidar'a oy veren toplum değil midir Alman Hıristiyan Demokratlarının temel saiklerinin Hıristiyanlık olduğunu Strober'in kendisi itiraf etmedi mi 
Tartışmalı ekonomik ve politik sorunların yanında, Türkiye'nin önünde, ilaveten, bir de Avrupa'daki bu "kültürel ırkçılık" var Önümüze özel şartlar, dayatmalar koyuyorlar. Bunların başında, Kıbrıs'la ilgili dayatmalar geliyor. AP'nin hiçbir bağlayıcılığı olmayan "Türkiye 'soykırım'ı tanısın" kararı da aynı Hıristiyan bilinçaltının bir eseridir. 
Türkiye'nin önündeki AB yolu çok uzun ve çok kasisli bir yoldur ama ekonomimiz için de sosyal ve siyasi gelişmemiz için de son derece yararlıdır. Türkiye ile müzakerelere başlama kararının 17 Aralık'ta alınmasının ekonomimize nasıl bir canlanma kattığını görüyoruz. Türkiye on yılda 15 bin dolar gelir seviyesini yakalayabilmelidir 

TÜRKİYE bu zorlu yolda üç ilkeden asla geri adım atmayacaktır 
İmtiyazlı ortaklık kabul edilemez. Hıristiyan Demokratların bu yöndeki teklifini AP'nin reddetmesi çok isabetli olmuştur. Kıbrıs'ta bir çözüm olmadıkça, Türkiye Rum yönetimini asla tanımayacaktır, KKTC üzerindeki izolasyon kalkmadıkça limanlarını Rumlara açmayacaktır. AP Türkiye'den bunları yapmasını istiyor ama çözümü Rumların engellediğini hatırlatarak, KKTC üzerindeki izolasyonun kalkmasını da istiyor. Demek ki, yol boyunca bu çetin pazarlık sürecek. Türkiye 'soykırım'ı hiçbir zaman, hiçbir şart altında kabul etmeyecektir. AP'nin eskiden aldığı karar da dün aldığı karar da hukuken bir değer ifade etmez ama siyaseten nelerle karşılaşacağımızın bir işaretidir. 
On yıl, hatta on beş yıl sürecek "uzun ince bir yol"dur bu. Yukarıdaki üç madde asla değişmeden, yolda giderken hem sepetimizi doldurmaya, yani ekonomik ve sosyal gelişmemizi sağlamlaştırmaya çalışacağız, hem pek çok pazarlıklar, kavgalar, tıkanmalar, çözümler, askıya almalar, yeniden başlamalar, inişler, çıkışlar olacak. 
Avrupa'da "kültürel ırkçılık" güçlendikçe ipler gerilecek, belki de kopacak... Ama Sosyal Demokratlar, Liberaller ve Yeşiller güçlendikçe bu, Avrupa'nın da Türkiye'nin de yararına olacak. 



</TEXT>
</DOC>
