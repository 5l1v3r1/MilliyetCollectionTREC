<DOC>
<DOCNO> 395903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sonyas16.html </URL>
<DATE> 2005/11/17/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Çalışkan öğrenciye para ödülü... 
</HEADLINE>
<TEXT>

     İngiltere'de Bristol kentindeki bir lisede, sınavlarda yüksek not alan öğrencilere para ödülü verilmesi kararı alındı. 
     Bristol'un yoksul mahallelerinden birinde bulunan St George lisesinde, şu ana kadar 54 bin 450 avro ödül dağıtıldığı belirtildi. 
     Program kapsamında yaklaşık 165 öğrenciye ortalama 265 avro dağıtıldığı ve üniversitede okuma hakkı kazanan 17 öğrenciye de 736'şar avro verildiği kaydedildi. 
     ''Başarı ve Teşvik'' adı verilen program, bazı çevrelerden destek görürken, bazı çevreler de programı eleştirdi. 
     Lisenin, para ödüllerini kendisine ayrılan ödenekten karşıladığını belirten öğretmen sendikası, bu paranın daha iyi kullanılabileceği görüşünü savundu. 
     Lisenin müdürü Ray Priest ise kararlarını savunarak, bu programla ''Sıkı çalışırsanız ve kişisel hedeflerinize ulaşırsanız, ödüllendirilirsiniz'' mesajının verildiğini belirtti. 
     
</TEXT>
</DOC>
