<DOC>
<DOCNO> 373241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/ekonomi/aeko.html </URL>
<DATE> 2005/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Cari açık için tedbire gerek yok' 
</HEADLINE>
<TEXT>


Tüketim ürünleri ithalatının makul düzeyde seyrettiğini belirten Devlet Bakanı Babacan, 'Eğer yatırım ürünleri ithalatına dayalı cari işlemler açığı veriliyorsa, verilsin' dedi 

ANKARA Milliyet 

Devlet Bakanı Ali Babacan, cari açığın büyümesinden endişe edilmemesi gerektiğini belirterek, "Eğer yatırım ürünleri ithalatı artışına dayalı cari işlemler açığı veriliyorsa, verilsin" dedi. 
Tüketim ürünleri ithalatının da gayet makul düzeyde seyrettiğini kaydeden Babacan, tedbir almaya da gerek olmadığını söyledi. 
Babacan, CNN Türk'te yaptığı açıklamada, "Geçen yıl 17 milyar dolarlık yatırım mali ithal edildi. 15 milyar dolar cari açık verildi. Keşke bu yıl 35 milyar dolarlık yatırım malı ithalatı yapılsa da 5 milyar dolar fazla cari açık versek" dedi. Babacan, özellikle tüketim malı ithalatında sıkıntı bulunmadığını, bu nedenle de tüketim malı ithalatını kısacak bir önlem almalarına gerek olmadığını söyledi. 

'Türkiye'nin fiyatı arttı' 
Babacan, ham petrol fiyatlarındaki artışa rağmen Türkiye'nin makro ekonomik göstergelerinin iyi gittiğini bildirdi. Ekonomik büyümenin bu artıştan etkilenmediğini dile getiren Babacan, enflasyondaki beklentinin yüzde 8'den, yüzde 7'ye indiğine dikkat çekti. 
Babacan yüksek petrol fiyatlarının büyüme üzerindeki etkisinin ise çok temel olgu olduğuna dikkat çekerek, "Fiyatlar yükselirse büyüme tüm dünyada yavaşlar. Buna üzülmemek gerekiyor" dedi. 
Babacan, AB'nin, üyelik müzakerelerine başlanması kararıyla birlikte Türkiye'ye olan yatırımcı ilgisi ve yatırımların arttığına işaret ederken, "17 Aralık'tan sonra, Türkiye'nin taşı toprağı daha fazla para ediyor" dedi. 

"Yabancıya yerli ortak" 
Yabancıların Türkiye'deki bankacılık sektörüne de ilgi gösterdiklerini ve yerli ortak aradıklarını belirten Babacan, "Çünkü Türkiye'de iş yapmak için yerli ortak önemlidir" diye konuştu. 
Babacan, Bankacılık Düzenleme ve Denetleme Kurumu'nun BDDK uzun vadeli konut kredileri dahil olmak üzere sektördeki gelişmeleri yakından takip ettiğini, sektörün çok güçlü sermaye yeterlilik rasyosuyla tarihindeki en iyi duruma geldiğini vurguladı. 




</TEXT>
</DOC>
