<DOC>
<DOCNO> 393878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sontur33.html </URL>
<DATE> 2005/11/10/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Bursa'da olaylı yıkım 
</HEADLINE>
<TEXT>

     Bursa’nın merkez Yıldırım İlçe Belediyesi’nce, kaçak yapılaşmayla mücadele çalışmaları kapsamında gerçekleştirilen yıkım sırasında arbede yaşandı. 
     Yıldırım Belediyesi ekiplerinin Değirmenönü Mahallesi’nde Şehitler Caddesi ile bağlı sokaklarda ikisi temel aşamasında 7 kaçak binaya müdahale ettiği yıkım sırasında, evi yıkılan bir genç, kendisini jiletle yaraladı. Yıkıma tepki gösteren bir grup, Bursa-Ankara karayolunu bir süre trafiğe kapadı. 
     Yıkım sırasında jandarma ekipleri, yoğun güvenlik önlemi aldı. 
     Belediye ekipleri, ilk olarak, Ramazan Ayaz’ın inşaat halindeki üç katlı binasını yıktı. 
     Ekiplerin, Ayşe ve Mehmet Tilki çiftine ait inşaat halindeki binayı yıkması sırasında arbede yaşandı. Ayşe Tilki, yıkım sırasında baygınlık geçirdi. Mehmet Tilki ve oğlu Osman Tilki, ekipleri engellemek için çatıya çıkmak istedi. Çatıya çıkmasının engellenmesi üzerine iş makinesinin önüne geçen Mehmet Tilki’yi jandarma ekipleri sakinleştirdi. Bu sırada kendisini jiletle yaralayan Osman Tilki, Yıldırım Belediyesi’ne ait ambulansla Şevket Yılmaz Devlet Hastanesi’ne kaldırıldı. Osman Tilki’nin sağlık durumunun iyi olduğu öğrenildi. 
     Ekiplerin diğer binalara müdahaleleri sırasında da yıkıma ve bir kişinin görevlilerce olay yerinden uzaklaştırılmasına tepki gösteren vatandaşlarla jandarma ekipleri arasında tartışma yaşandı. 
     Bu arada, yıkımı tamamlayan ekiplerin bölgeden ayrılmasının ardından Bursa-Ankara karayoluna yürüyerek yolu bir süre trafiğe kapatan grup, güvenlik güçlerinin uyarısıyla dağıldı. 
     Yıldırım Belediyesi yetkilileri, kaçak yapıldığı belirlenen binaların yıkımına aralıksız devam edileceğini bildirdiler. 
     
</TEXT>
</DOC>
