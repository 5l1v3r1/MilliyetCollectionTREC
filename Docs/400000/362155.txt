<DOC>
<DOCNO> 362155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sontur14.html </URL>
<DATE> 2005/07/18/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Türkiye, alkol tüketiminde OECD sonuncusu... 
</HEADLINE>
<TEXT>

     Türkiye, Ekonomik Kalkınma ve İşbirliği Örgütü OECD ülkeleri arasında en az alkol tüketen ülke oldu. Kişi başına alkol tüketimi 1.5 litre düzeyinde bulunan Türkiye’nin toplam yıllık alkol tüketimi 7.5 milyon litreye ulaşıyor. 
     OECD 2005 Sağlık Raporu’nda yer alan OECD ülkeleri yıllık alkol tüketim oranlarında Türkiye 1.5 litre ile son sırada yeraldı. Türkiye’de 15 yaş üstü kişi başına düşen alkol, 2003 yılı itibariyle 1.5 litre olarak gerçekleşiyor. 
     DİE’nin 2003 yılı itibariyle 2003 yılı için ortalama 15 yaş üstü nüfusun 50 milyon olduğu dikkate alındığında, Türkiye’deki yıllık alkol tüketiminin 7.5 milyon litreyi bulduğu hesaplandı. 
     Türkiye’yi, kişi başına ortalama 4.6 litre tüketim ile Meksika izlerken, Norveç OECD ülkeleri arasında alkol tüketimi düşük olan üçüncü ülke olarak yer aldı. Norveç’te kişi başına ortalama alkol tüketimi 6 litre düzeyinde bulunuyor. 
     
     FRANSA BİRİNCİ SIRADA 
     Kişi başına ortalama alkol tüketiminde şaraplarıyla ünlü Fransa birinci sırada yer alıyor. Fransa’da bir kişi ortalama 14.8 litre alkol tüketiyor. Fransa’nın ardından komşusu Lüksemburg kişi başına ortalama 14.7 litrelik alkol tüketimi ile ikinci sırada ve İrlanda 13.5 litre ile üçüncü sırada yer aldı. 
     
</TEXT>
</DOC>
