<DOC>
<DOCNO> 366202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/sontur53.html </URL>
<DATE> 2005/08/01/ </DATE>
<TIME> 23.45 </TIME>
<AUTHOR>  </AUTHOR>
<HEADLINE>
Gökçeada'da toplu zehirlenme 30 çocuk tedavi altında 
</HEADLINE>
<TEXT>

     Çanakkale’nin Gökçeada İlçesi’nde, çoğu çocuk 30 kişi, zehirlenme belirtileri üzerine Gökçeada Devlet Hastanesi’nde tedavi altına alındı. 
     Edinilen bilgiye göre, Milli Eğitim Bakanlığı’na ait sosyal tesislerde kalan bu kişiler, akşam yemeğinin ardından mide bulantısı şikayetiyle Gökçeada Devlet Hastanesi’ne başvurdu. 
     Başhekim Dr. Hulusi Levent, AA muhabirine yaptığı açıklamada, uzun yıllardır adada bu tür toplu zehirlenme vakası görülmediğini, hastalardaki rahatsızlığın belirtilerinin gıda zehirlenmesinden kaynaklanabileceğini söyledi. 
     Tüm hastaların müşahade altına alındığını ve gerekli tetkiklerin yapılmasına başlandığını belirten Levent, kesin sonucun yapılacak analizler sonunda ortaya çıkacağını ifade etti. 
     Levent, hastaların durumlarının iyi olduğunu, hayati tehlikelerinin bulunmadığını kaydetti. 
     
</TEXT>
</DOC>
