<DOC>
<DOCNO> 360859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sonyas15.html </URL>
<DATE> 2005/07/13/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Discovery uçuşa hazırlanıyor... 
</HEADLINE>
<TEXT>

     Amerikan Havacılık ve Uzay Dairesi NASA , 2,5 yıl önceki Columbia kazasından sonra bugün yapılacak ilk uzay mekiği uçuşu için Discovery mekiğinin dış yakıt tanklarının doldurulması işlemini başlattı. 
     NASA yetkilileri, yaptıkları toplantının ardından hava şartlarının mekiğin TSİ 22.51'de kalkışına uygun olduğu kararına vararak, Discovery'nin dış yakıt tanklarına oksijen ve hidrojen doldurulması talimatı verdiler. 
     Ancak, fırlatma işleminin tamamen hava durumuna bağlı olduğunu belirten NASA yetkilileri, hava şartlarının bugün izin vermemesi durumunda uçuşun yarına ertelenebileceğini ifade ettiler. 
     Yakıt tankının doldurulması işleminden önce hidrojen ve oksijen tankları arasındaki merkezi tankta bulunan arızalı ısıtma sisteminin de değiştirileceği belirtildi. 
     Turuncu renkli ve 1,89 milyon litre sıvı hidrojen -252 derece C ve sıvı oksijen alan merkezi yakıt tankının doldurulması 3 saat sürüyor. Fırlatma işlemi sırasında, yakıt karışımı su buharı çıkararak, mekiğin etrafında kocaman beyaz bulutlar oluşmasına neden oluyor. 
     
     OLAĞANÜSTÜ GÜVENLİK ÖNLEMLERİ 
     NASA yetkilileri, ayrıca olası bir terörist risk karşısında Kennedy uzay merkezi çevresinde hava, kara ve denizde koruma önlemlerinin azami düzeyde artırıldığını belirttiler. 
     Fırlatma yetkilisi Mike Leinbach, uluslararası teröristlerin faaliyetlerinden dolayı uzay mekiğinin güvenliği için azami çaba sarf edildiğini ve Beyaz Saray çevresindeki koruma seviyesinin bir benzerinin uygulandığını kaydetti. 
     
</TEXT>
</DOC>
