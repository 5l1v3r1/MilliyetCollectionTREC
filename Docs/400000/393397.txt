<DOC>
<DOCNO> 393397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/soneko35.html </URL>
<DATE> 2005/11/09/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Ersin Özince Krizlerin ardından Türkiye'de çok şey değişti 
</HEADLINE>
<TEXT>

     Türkiye Bankalar Birliği TBB Başkanı Ersin Özince, Türkiye'nin taahhütlerinin çok kesin olduğunu vurgulayarak, ''Restorasyon değil, niyeti gerçekten reform amaçlı ve siyasi iradeye sahip'' dedi. 
     Özince, 3. Türkiye Hazar ve Orta Asya Bankacılık ve Finans Zirvesi'nde yaptığı konuşmada, dünyanın artık yeni bir küreselleşme tanımıyla karşı karşıya olduğunu belirterek, küreselleşmeyle birlikte dünyanın çok daha küçük bir hale geldiğini söyledi. 
     Türkiye'nin de çok daha istikrarlı bir ülke durumuna geldiğini dile getiren Özince, bu durumun, geniş pazarlara ulaşılırken yarar sağladığını, dolayısıyla istikrarın devam etmesi gerektiğini anlattı. 
     Türkiye'nin taahhütlerinin çok kesin olduğunu ifade eden Özince, ''Restorasyon değil, niyeti gerçekten reform amaçlı ve siyasi iradeye sahip'' diye konuştu. 
     Türkiye'nin Mastricht Kriterleri'ni mutlaka ekonomik açıdan yerine getireceğini vurgulayan Özince, ülkenin 30 yıldan çok daha aşkın bir süredir muzdarip olduğu enflasyondan da kurtulacağını ifade etti. 
     Kamu sektörü borçlanmasında ciddi şekilde azalmalar olduğunu, kaynakların artık biraz daha özel sektöre aktarılmış duruma geldiğini anlatan Özince, Türk bankalarının da artık finansmanını milyarlarca dolarlık projelere yatırabildiğini, bunun da dış kredilerle gerçekleştirildiğini söyledi. 
     Dış fonların artık Türk ekonomisine aktığını dile getiren Özince, burada çok iyi bir şekilde rehberlik edilmesi gerektiğinin altını çizdi. 
     Türkiye'nin AB ile müzakerelere başlamasıyla birlikte uyum çabalarına devam edeceğini belirten Özince, böylelikle gelişmiş olan piyasalarla çok daha uyum içerisinde hareket edebileceklerini kaydetti. 
     
     ''BANKACILIK PİYASASI KÖPRÜ NİTELİĞİNDEDİR'' 
     Krizlerin ardından Türkiye'de her şeyin değiştiğini, yapılan düzenlemelerin gözden geçirme şeklinde olmadığını, sıfırdan yapıldığını anlatan Özince, şöyle devam etti 
     ''Burada tamamen özerk bir kuruluştan bahsediyoruz, Bankacılık Düzenleme ve Denetleme Kurumu... Anglo Sakson disiplini içerisinde pek çok düzenleme getirildi. Türk bankacılık piyasası kendisine, yurt dışından ciddi boyutları çekmekte. Belki de bu, istikrarın sonucudur ve aynı zamanda Türk piyasalarına duyulan bir güvenin yansıması olarak karşımıza çıkıyor. Bankacılık piyasası köprü niteliğindedir ve çok ciddi bir potansiyeli vardır.'' Ersin Özince, Türkiye'nin ciddi bir giriş ve çıkış kapısı olduğunu belirterek, petrol, doğalgaz boru hatlarının bulunduğunu, yeni liman tesisleri yatırımları yapıldığını anlattı. 
     
     İMKB BAŞKANI BİRSEN 
     İstanbul Menkul Kıymetler Borsası İMKB Başkanı Osman Birsen de, İMKB hakkında bilgi verdi. 
     1985 yılında kurulan İMKB'nin, ülkede tek olduğunu ve hükümet kuruluşu olarak çalışmadığını belirten Birsen, kurumun mali açıdan da özerk olduğunu, kendi bütçeleri bulunduğunu anlattı. 
     Borsa'nın yasal mevzuatının AB ile uyumlu olduğunu dile getiren Birsen, İMKB'nin tamamen otomatik, bilgisayarlı sisteme sahip olduğunu, saydamlığa ciddi şekilde vurgu yaptıklarını söyledi. 
     Bu hizmetlerin hepsinin en düşük maliyetle verildiğini dile getiren Birsen, Borsa'nın 3 ana piyasa üzerinde çalıştığını, gelişmekte olan piyasalar arasında 7., dünya borsaları arasında ise 21. sırada bulunduğunu bildirdi. 
     Borsa'da geçen yıl yüzde 25'lik getirinin söz konusu olduğunu, bu yılın ise yüzde 39'un üzerinde bir getirisi bulunduğunu belirten Birsen, İMKB'nin yabancı yatırımcıları da çektiğini anlattı. 
     Kriz dönemlerinde bile yabancıların Borsa'ya ilgisinden söz eden Birsen, etkin bir çalışma sergilediklerini kaydetti. 
     Karadeniz Ticaret ve Kalkınma Bankası Baş Ekonomisti Ahmet İmre de, son yıllarda Türkiye'nin ekonomik görünüşünde çok büyük değişimler olduğunu söyledi. 
     Bu gelişmelerin aynı zamanda istikrarlı siyasi ortamla pekiştirildiğini ifade eden İmre, Türkiye'nin çok istikrarlı büyümeye girdiğini kaydetti. 
     
</TEXT>
</DOC>
