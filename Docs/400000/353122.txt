<DOC>
<DOCNO> 353122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/ekonomi/aeko.html </URL>
<DATE> 2005/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Seydişehir Eti Alüminyum'u Başbakan'ın hemşehrisi aldı 
</HEADLINE>
<TEXT>


Seydişehir Alüminyum, Çaykur Rizespor'un onursal başkanı, Başbakan Erdoğan'ın hemşehrisi Cengiz Group'un sahibi Mehmet Cengiz'e satıldı. Cengiz, ihaleyi 305 milyon dolarlık teklifle kazandı 

ANKARA Milliyet 

Seydişehir Eti Alüminyum İşletmesi'nin yüzde 100'ünün satış ihalesinde 305 milyon dolarla en yüksek teklifi Rize kökenli Ce-Ka İnşaat Cengiz Şirketler Grubu verdi. Cengiz Grup Yönetim Kurulu Başkanı Mehmet Cengiz, Seydişehir'deki mevcut işçilerle çalışmaya devam edeceklerini söyledi. Bir turu elemesiz, üç turu elemeli yapılan ihalenin sonraki aşamalarında ise açık artırmaya gidildi. Dokuz girişimcinin katıldığı ihale şöyle gerçekleşti 
Üç turu elemeli olan ihaleye dokuz grup katıldı. Elemesiz ilk turda en yüksek teklif 200 milyon dolar olurken, elemeli turların ilk bölümünde rakam önce 233 milyon dolara çıktı. Üçüncü turda en düşük fiyatı veren Park Holding ile Assan Demir ve Saç Sanayi elendi. Fiyat 252 milyon dolara çıktı. 
Son turda düşük fiyat verdikleri için elenenler Linchestein kökenli Ashmore BBF Ortak Girişim Grubu ile Yıldırım Dış Ticaret oldu. İhalede açık artırmaya 304 milyon dolarla başlandı. Açık artırma Özaltın İnşaat'ın 304 milyon 500 bin dolarlık teklifiyle başlarken Nurol Enerji çekildiğini açıkladı. Ce-Ka'nın fiyatı 305 milyon dolara çıkarması üzerine Özaltın İnşaat da yarıştan çekildi. 

'İhale üstümüze kaldı parayı peşin ödeyeceğiz' AHMET ERHAN ÇELİK Ankara 
Cengiz Grup Yönetim Kurulu Başkanı Mehmet Cengiz, rakamın öngördüklerinden daha yüksek çıktığını belirterek, "İhale üstümüze kaldı. Ama en azından yabancıya gitmedi. Özelleştirme İdaresi, açık artırmaya başlanırken tekliflerin üzerine 20 milyon dolar koydu" dedi. Seydişehir için 250 milyon dolar ödemeyi öngördüklerini ifade eden Cengiz, parayı peşin ödeyeceklerini açıkladı. 
ÖİB yetkilileri de ihale sonucunu "fena değil" şeklinde değerlendirirken, uzmanlar "zaten 250 - 300 milyon dolar civarında bir rakam bekleniyordu" yorumunu yaptı. Cengiz İnşaat'ın geçmişte eski Başbakan Mesut Yılmaz'a bu dönemde de Başbakan Recep Tayyip Erdoğan'a yakın olduğu bildirildi. 

Çaykur Rizespor'un onursal başkanı Cengiz İnşaat'ın sahibi Mehmet Cengiz, aynı zamanda Çaykur Rizespor'un onursal başkanı. Birkaç yıl önce Vedat Peker'in ikinci başkanlığını yaptığı kulübün şimdiki başkanı da kardeşi Ekrem Cengiz. Son olarak 150 milyon dolarlık Port Royal Otel'i açan Cengizler, turizm yatırımlarına yöneldi. Grubun Antalya Kemer'de de bir oteli var. ANAP'a yakınlığı ile bilinen Mehmet Cengiz, aynı zamanda eski bakan Yaşar Topçu'nun Yüce Divan'da yargılanmasına yol açan Karadeniz otobanının müteahhitlerinden. 

Yedi şirketi var 
Cengiz Group bünyesinde Cengiz İnşaat, Ce - Ka İnşaat, HCM Makine, Balen Makine Enerji, Bana Turizm, Cengizler Sigorta, Cengiz Enerji bulunuyor. Cengiz İnşaat, 1980 yılında alt yapı işleriyle başlayan atılımla, yedi şirketten oluşan Cengiz Şirketler Grubu haline geldi. Cengiz İnşaat 55 Milyon dolarlık iş makinesi parkına sahip. 
HCM Makine, Ingersoll iş makinelerini pazarlıyor. Kanada menşeli Champion yol greyderleri ile İtalyan menşeili Nugo Rocchietti'nin de Türkiye mümessilli. 
Balen Makine Enerji, endüstriyel makine konusunda çalışıyor. Japon Furukawa firmasının Furukawa Lastik Tekerlekli Yükleyicilerinin ve Paletli Hidrolik Ekskavatörleri'nin Türkiye'deki tek mümessili. Bana Turizm, Antalya Kiriş'te Le Jardin Resort Hotel ve Beldibi'nde yedi yıldızlı SunGate Port Royal otelinin sahibi. 


</TEXT>
</DOC>
