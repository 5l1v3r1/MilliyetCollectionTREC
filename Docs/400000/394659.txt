<DOC>
<DOCNO> 394659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/spor/spo04.html </URL>
<DATE> 2005/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Çekler'den çok Çek'çi 
</HEADLINE>
<TEXT>


Çek Milli Takımı'nın Dünya Kupası'na katılması için dua eden Trabzon Yönetimi, bu şekilde futbolcusu Jun'un değerinin artacağını düşünüyor 


Trabzonspor, Çekler'den daha fazla Çek taraftarı oldu. Norveç deplasmanından galibiyetle dönerek, Dünya Kupası için umutlanan Çek Cumhuriyeti'nin, Almanya'ya gitmesi için dua eden bordo - mavililer, bu şekilde futbolcuları Jun'un değer kazanmasını umuyor. 
Gönderilmesi düşünülen, ancak 3.5 milyon Euro tutarındaki maliyeti nedeniyle satılmasının kolay olmayacağını düşünen Trabzonsporlu yöneticiler, "Çek Milli Takımı, Dünya Kupası'na giderse, önemli oyuncularından biri olan Jun'un da piyasası artar. Böylece onu en az zararla, belki de zarar etmeden elden çıkarabiliriz" görüşünü savunuyor. 

Transfer zirvesi 

Bordo-mavililerde Teknik Direktör Vahid Haliloviç ile yönetim arasındaki ilk transfer görüşmesi, cuma günü gerçekleşecek. Diyarbakır deplasmanı öncesinde Başkan Atay Aktuğ ile Asbaşkan Ömer Sarı, yöneticiler Önder Bülbüloğlu ve Metin Akbaşoğlu ile bir araya gelecek olan Boşnak çalıştırıcı, kulübün para politikasını öğrenecek, alınması düşünülen futbolcularla ilgili görüş alışverişinde bulunacak. 


</TEXT>
</DOC>
