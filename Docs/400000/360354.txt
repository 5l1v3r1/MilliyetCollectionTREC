<DOC>
<DOCNO> 360354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sondun32.html </URL>
<DATE> 2005/07/12/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Fischer AB kapısının, Türkiye'ye kapatılmasının maliyeti yüksek olur 
</HEADLINE>
<TEXT>

     Almanya Dışişleri Bakanı Joschka Fischer, ''AB kapısının Türkiye'nin yüzüne kapatılmasının maliyetinin çok yüksek olacağını'' söyledi. 
     Fischer, AB Komisyonu'nun genişlemeden sorumlu üyesi Olli Rehn ile görüşmesinden sonra yaptığı açıklamada, ''Türkiye'nin modernleşmesinin bölgesindeki istikrar için çok önemli olduğunu'' belirttikten sonra, ''AB kapısının Türkiye'nin yüzüne kapatılmasının maliyeti çok yüksek olur'' diye konuştu. 
     Türkiye'nin Avrupa'nın güvenliği açısından önemine işaret eden Fischer, Türkiye'ye yaklaşık 40 yıldan bu yana AB'ye gireceği vaadinde bulunulduktan sonra, AB kapısının yüzüne kapatılması yönündeki bir isteğin ''dar görüşlülük'' olduğunu kaydetti. 
     Birlik partileri CDU CSU tarafından Türkiye'ye tam üyelik yerine ''imtiyazlı ortaklık'' önerilmesini de eleştiren Fischer, bunun Türkiye'nin daha da gelişmesi yönünde cezbedici bir yanının olmadığını belirtti. 
     Rehn ise Türkiye ile 3 Ekim'de başlanacak üyelik müzakerelerinin ucunun açık olduğunu belirterek, ''Bu yolculuk en azından hedef yeri kadar önemli'' şeklinde konuştu. 
     AB ülkelerinin Balkan ülkelerine AB üyelik perspektifi vermek gibi ahlaki bir görevleri olduğunu da ifade eden Rehn, bu bölgenin Avrupa'ya ait olduğuna işaret etti. 
     
</TEXT>
</DOC>
