<DOC>
<DOCNO> 355976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/sontur14.html </URL>
<DATE> 2005/06/27/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Balıkesir Valisi Üzelgün kalp krizi geçirdi 
</HEADLINE>
<TEXT>

     Balıkesir Valisi Atıl Üzelgün’ün kalp krizi geçirdiği bildirildi. Kalp krizi geçiren Balıkesir Valisi Atıl Üzelgün, ambulansla Uludağ Üniversitesi UÜ Tıp Fakültesi Hastanesi’ne getirildi. 
     Balıkesir’den Sağlık Bakanlığı’na ait "112 Acil Servis" ambulansıyla Bursa’ya getirilen ve UÜ Tıp Fakültesi Hastanesi acil servisine alınan Vali Üzelgün, buradaki müdahalenin ardından kardiyoloji yoğun bakım servisine kaldırıldı. 
     Vali Üzelgün’ün tedavisinin Tıp Fakültesi Kardiyoloji Ana Bilim Dalı Başkanı Prof. Dr. Ali Aydınlar tarafından yapılacağı belirtildi. 
     
     "HAYATİ FONKSİYONLARINDA SORUN YOK" 

     Uludağ Üniversitesi UÜ Tıp Fakültesi Hastanesi Başhekimi Prof. Dr. Osman Manavoğlu, kalp krizi geçiren Balıkesir Valisi Atıl Üzelgün’ün hayati fonksiyonlarında herhangi bir sorun olmadığını belirterek, "Şu anda cerrahi müdahaleyi gerektirecek bir durum yoktur" dedi. 
     Prof. Dr. Manavoğlu, Bursa Valisi Oğuz Kağan Köksal ile birlikte gazetecilere yaptığı açıklamada, Vali Üzelgün’ün miyokard enfarktüsü geçirdiğini, ancak komplikasyonu olmadığını, herhangi bir sıkıntısı bulunmadığını, kalp yetmezliği, solunum yetersizliği ve ritim bozukluğu bulgusuna rastlamadıklarını söyledi. 
     Balıkesir’deki kardiyologların ilk müdahaleyi yerinde ve zamanında yaptıklarını ifade eden Manavoğlu, şöyle konuştu 
     "Biz hastayı devraldık. Şimdi gözetim altında tutuyoruz. Vali Üzelgün’ün hayati fonksiyonlarında herhangi bir sorun yok. Şu anda cerrahi müdahaleyi gerektirecek bir durum bulunmamaktadır. Bundan sonraki takiplerinde gerekli durumlarda buna başvurulacak. Şimdi istirahat ediyor. Birkaç gün sonra normal odasına geçecek. Anjiyo ile ayrıntılı bilgi sahibi olacağız. Ondan sonraki adımlarımızı buna göre planlayacağız." Bursa Valisi Köksal da Vali Üzelgün’e başta başhekim Prof. Dr. 
     Manavoğlu olmak üzere doktorların gerekli müdahaleyi yaptığını, gerekli tetkik ve tedaviye başlandığını kaydetti. 
     
</TEXT>
</DOC>
