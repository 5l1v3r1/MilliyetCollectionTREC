<DOC>
<DOCNO> 358002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/sondun22.html </URL>
<DATE> 2005/07/04/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
İsrail ordusu, geçen hafta dövülen Filistinlinin ailesini ziyaret etti 
</HEADLINE>
<TEXT>

     İsrail ordusunun Güney Komutanlığı'ndan üst düzey subaylar, geçen hafta Gazze Şeridi'nde meydana gelen ve Gazze'nin boşaltılmasına karşı çıkan aşırı sağ eylemcilerin çıkardığı olaylar sırasında dövülerek yaralanan Filistinli gencin ailesini ziyaret etti. 
     Haaretz gazetesinin haberine göre, ziyaret, İsrail Genelkurmay Başkanlığı'nın talimatıyla yapıldı. Hafta sonunda, Güney Komutanlığı'nda görev yapan albaylar Yoav Mordehay ve Avi Peled, Muasi'de, Filistinli Macide ailesine ziyarette bulundu. 
     Gazze Şeridi'nde, Han Yunus yakınındaki Muasi'de geçen hafta çıkan olaylarda, Filistinlilere ait terk edilmiş bir evi üs haline getiren yerleşimciler, Filistinlilere saldırmış ve kendilerine engel olmak isteyen İsrail askerleri ile de çatışmaya girmişlerdi. Aileyi ziyaret eden üst düzey subaylar, Muasi'deki Filistinli önde gelen ailelerle sürekli birlikte çalışıp sükunetin temin edilmesinde işbirliği içinde olduklarını belirttiler. Aşırı sağ eylemcilerin ''bir avuç kişiden oluştuğunu'' dile getiren subaylar, Filistinli ailelere gençlerini evde tutmalarını salık verdiler. 
     Aşırı sağ yerleşimci gençler, 18 yaşındaki Filistinli Hilal Macide'ye saldırarak linç teşebbüsünde bulunmuş, attıkları taşlardan 5 Filistinli de yaralanmıştı. 
     Linç eylemine karıştığı için 18 yaşındaki Yahudi bir genç, televizyon görüntülerinden yararlanarak Kudüs'te yakalanmıştı. 
     İsrail Genelkurmayı ayrıca, ordunun inşaat birimine de Filistinlilere ait terk edilmiş binanın tamir edilmesi, evin duvarlarına yazılan Arap karşıtı sloganlarla Hz. Muhammed'e ağır hakaretler içeren yazıların silinmesi talimatını verdi. 
     Evin yakınında, bir başka Filistinlinin, atılan kurşunlardan zarar gören su deposu da yenilendi. 
     Bölgeye, özellikle Batı Şeria'daki Yahudi yerleşimlerinden gelen aşırı sağcıların, Gazze'nin boşaltılmasına karşı eylemlerini artırmaları, Başbakan Ariel Şaron'un da sert tepkisine yol açmış, Şaron, Gazze'nin boşaltılmasına direnen grupları ''çete'' olarak niteleyerek, çetelerin ülkeyi çökertmesine izin vermeyeceklerini belirtmiş ve ''Holiganlara karşı demir yumrukla harekete geçmeliyiz'' demişti. 
     İsrail ordusu da geçen hafta, Gazze Şeridi'ndeki Yahudi yerleşimlerini, bölge sakinleri dışındakilerin girişlerine bir gün süreyle kapatmıştı. 
     
</TEXT>
</DOC>
