<DOC>
<DOCNO> 353323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/son/sontur21.html </URL>
<DATE> 2005/06/18/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Bağdat'ta kaybolan Türk işadamı... Ailede endişeli bekleyiş sürüyor 
</HEADLINE>
<TEXT>

     Irak'ın Başkenti Bağdat'ta direnişçilerce rehin tutulduğu ve fidye istendiği belirtilen nakliyeci Ali Muşluoğlu'nun, Hatay'ın Reyhanlı İlçesi'ndeki ailesi, endişeli bekleyişini sürdürüyor. 
     Ali Muşluoğlu'nun kardeşi Ahmet Muşluoğlu, Dışişleri Bakanlığı ile Bağdat Büyükelçiliği düzeyinde girişimlerde bulunmalarına karşın sonuç alamadıklarını söyledi. Muşluoğlu, kardeşinin kaçırılışının üzerinden yaklaşık 1 ay geçmesine karşılık yetkililerin, kendilerini arayıp sormadığını iddia etti. 
     Ağabeyinin, 19 Mayıs'ta tercümanı Iraklı Kafi Muhammet İbrahim ile kaçırıldığını anlatan Muşluoğlu, ''7 Haziran'da bizi arayıp 1 milyon dolar fidye isteyerek, 4 gün süre verdiler. Sürenin bitmesine karşın ne arayan, ne soran oldu. Endişeyle bekliyoruz. Ailesi ve 7 çocuğu perişan oldu'' dedi. 
     Muşluoğulları Nakliyat Şirketi ortaklarından Ali Muşluoğlu'nun 48 , çeşitli tarihlerde, Irak'ta ABD askerleri için prefabrik ev taşıma işini yaptırdığı sırada, kiraladığı 3 TIR'ın yakıldığı, 4'ünün kaçırıldığı ve firmasına ait 2 araca da direnişçilerce el konulduğu belirtildi. 
     Muşluoğlu'nun Irak'ta 18 Haziran 2004'te de, sarhoş olduğu öne sürülen ABD'li askerlerin açtığı ateş sonucu yaralandığı, şoförü Faysal Demir'in ise öldüğü kaydedildi. 
     
</TEXT>
</DOC>
