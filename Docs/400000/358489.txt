<DOC>
<DOCNO> 358489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/ekonomi/eko04.html </URL>
<DATE> 2005/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
En 'çalışkan' Zorlu'ya veda 
</HEADLINE>
<TEXT>


Babadağ'da kurduğu dokuma tezgahıyla Zorlu Holding'in temellerini atan, bir yıl öncesine kadar çalışmaya devam eden ve önceki gün 86 yaşında vefat eden Mehmet Zorlu bugün toprağa verilecek 

OSMAN NURİ BOYACI Denizli DHA 

Zorlu Holding 'in sahibi Ahmet Nazif Zorlu'nun babası 86 yaşındaki Mehmet Zorlu önceki gece yaşamını yitirdi. Yedi ay önce beyin kanaması geçirip, özel helikopterle İstanbul'da Memorial Hastanesi'nde tedavi altına alınan Mehmet Zorlu, bir süre önce taburcu edilmişti. Oğlu Ahmet Nazif Zorlu'nun İstanbul'daki evinde tedavisi devam eden Mehmet Zorlu önceki gece yaşamını yitirdi. 
Mehmet Zorlu'nun cenazesi bugün Babadağ'da toprağa verilecek. Fatma Zorlu 'yla evli olan Mehmet Zorlu, Babadağ 'da ilk emprime çarşaf dokumasını yapan kişi olarak biliniyor. Mehmet Zorlu'nun 1950'lerde iki oğlu Zeki ve Ahmet'le birlikte kurduğu dokuma tezgahıyla temeli atılan Zorlu Grub bugün içinde Vestel gibi ileri teknoloji yatırımların da olduğu 25 bin kişinin istihdam edildiği dev bir grup haline geldi. 
İlerleyen yaşına rağmen son ana kadar işinin başından ayrılmayan ve Denizli Babadağ'daki mütevazi hayatından vazgeçmeyen Mehmet Zorlu babadan oğula geçen tekstil işinin hızla büyümesinin sırrını 'Zorlular'ın çalışkanlığı'yla açıklıyordu. Mehmet Zorlu, bir yıl öncesine kadar oğullarının Babadağ'da açtığı Zorlu Tekstil Satış Mağazası'na her gün geliyor ve çalışıyordu. 


</TEXT>
</DOC>
