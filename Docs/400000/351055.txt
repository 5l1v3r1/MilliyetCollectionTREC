<DOC>
<DOCNO> 351055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/sonspo05.html </URL>
<DATE> 2005/06/11/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Akçaabat Sebatsporlu futbolcular, transferin gözdesi... 
</HEADLINE>
<TEXT>

     Birinci Süper Futbol Ligi'nde son sırada yer alarak lige veda eden Akçaabat Sebatspor'un futbolcuları, transferin gözde oyuncuları arasında yer alıyorlar. 
     Ligde başarısız bir grafik çizen kırmızı-beyazlılarda transfer sezonunun başı olmasına karşın 6 futbolcu başka takımlarla anlaşma sağladı. 
     Karadeniz ekibinde, Sedat ve Abdurahman Ankaragücü, Hakan Bayraktar Sivasspor, Erman Ergin Konyaspor, Bayram Gençlerbirliği, Ali Bayraktar ise Gaziantepspor ile anlaşma sağladı. 
     Kırmızı-beyazlı takımda Muhammet, Selahattin ve Ogün'e Kayseri Erciyesspor'un Hakan Olgun'a Kocaelispor'un, Ali Eren'e ise Azerbaycan'ın Karvan takımının talip olduğu ve transfer görüşmelerinin yapıldığı bildirildi. 
     Kulüp Genel Menajeri İlter Kasapoğlu, bu sezon iyi futbol oynadıklarını, ancak bazı şansızlıklar yaşadıklarını belirterek, ''Futbolcularımızın kalitesinden şüphemiz yoktu. Ancak sakatlıklar, cezalı oyuncular, gol vuruşları gibi şansızlıklar yaşadık. Futbolcularımıza teklifler gelmesi doğaldır. Çünkü onlar iyi sonuç alamasalarda oynadıkları futbol ile bunu hak ettiler'' dedi. 
     
</TEXT>
</DOC>
