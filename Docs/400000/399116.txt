<DOC>
<DOCNO> 399116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/guncel/axgun01.html </URL>
<DATE> 2005/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Tanıklar tutuklattı 
</HEADLINE>
<TEXT>


Şemdinli'de, 9 Kasım'daki bombalı saldırının zanlıları iki jandarma astsubayın 16 gün sonra tutuklanmasında, haftalardır ifadeleri alınamayan tanıkların beyanları etkili oldu 

Gökçer Tahincioğlu 

Şemdinli'de Umut Kitabevi'ne 9 Kasım'da düzenlenen bombalı saldırının zanlıları iki jandarma astsubayın tutuklanmasında, haftalardır ifadeleri alınamayan bazı tanıkların beyanlarının etkili olduğu öğrenildi. 
Edinilen bilgiye göre, 12 Kasım'daki ilk sorgularından sonra serbest bırakılan jandarma istihbarat astsubaylar Ali Kaya ve Özcan İldeniz'in 16 gün sonraki ikinci sorgularında tutuklanmasında, geçen hafta ifadeleri alınan bazı tanıkların beyanları etkili oldu. 

Polis getiremedi 
Şemdinli Savcılığı, olaydan sonra 20'yi aşkın tanığın ifadelerine başvurmuş ancak davet ettiği bazı tanıkların gelmemesi nedeniyle bilgilerini alamamıştı. 
Savcılık bunun üzerine Şemdinli polisine bir yazı göndererek tanıkların getirilmesini istedi. Ancak polis savcılığa "ulaşılamadı", "bulunamadı" gibi yanıtlar gönderdi. Dosya Van'a gönderildikten sonra savcılığa gelen 17 tanık da cuma günü, Van'dan gelen üç savcıyla Şemdinli Savcılığı'nca sorgulandı. Bu tanıklardan bazıları, astsubaylar ve Ateş'in olayda planlı ve birlikte hareket ettiklerine yönelik bazı somut bilgiler verdi. Tutuklama kararında da bunlar etkili oldu. 
İki astsubay, Van'daki ifadelerinde, devlet işi gereği, devletin aracı ve silahlarıyla, devlet görevlisi olarak olay yerinde bulunduklarını söyledi. El bombalarını attığı iddia edilen Ateş'i "güvenilir" diye tanımlayan astsubaylar, bir PKK militanıyla ilgili yapılan teknik dinlemeye takılması nedeniyle kitabevinin sahibi Seferi Yılmaz'ı takibe aldıklarını, kendileri olay yerinde olsun ya da olmasın, PKK'nın bu eylemi yapacağını, bunun telefon kayıtlarından anlaşılabileceğini, kendilerinin olay yerinde bulunmalarından dolayı bir anda "zanlı" konumunda kaldıklarını söyledi. 
Kara Kuvvetleri Komutanı Orgeneral Yaşar Büyükanıt'ın "iyi çocuktur" dediği Kaya da, Diyarbakır'da Büyükanıt'la birlikte PKK'ya karşı mücadele ettiğini söyledi ve "Savaşta PKK'lı da öldürdüm. Şimdi suçu saptanmış bir PKK'lıyı neden yakalamayıp el bombası atayım " dedi. 
Zanlıların avukatlarından Vedat Gülşen, Van Savcılığı'nın astsubayların tutuklanmasını, TCK'nın "genel güvenliğin tehlikeye sokulması" fiilini düzenleyen 170, "örgüt kurma" fiilini düzenleyen 220 ve "cebir ve şiddet kullanarak hükümeti ortadan kaldırmaya veya görevlerini yapmasını kısmen ya da tamamen engellemeye teşebbüs etme" fiilini düzenleyen 312. maddeleri üzerinden talep ettiğini söyledi. 

Öcalan'ın suçu 
Gülşen, h kimliğin ise tutuklama kararını, 220. madde ve Öcalan'ın da mahk m edildiği "devletin birliğini, ülke bütünlüğünü bozmak" fiilini düzenleyen 302. madde ile Terörle Mücadele Yasası'na aykırılıktan verdiğini kaydetti. 
İddianamenin de buna uygun düzenlenmesi halinde astsubaylar ağırlaştırılmış müebbet ağır hapis istemiyle yargılanacak. Cezası müebbet ağır hapis olan suçlarda, mahkemeler, "delil durumu, suç şüphesi ve kaçma ihtimali" karşısında tutuklama kararı veriyor. 



</TEXT>
</DOC>
