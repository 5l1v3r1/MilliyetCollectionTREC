<DOC>
<DOCNO> 382219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/soneko09.html </URL>
<DATE> 2005/09/28/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Konut kredisinde yüzde 1'in altı Merkez Bankası'na bağlı 
</HEADLINE>
<TEXT>

     Bankalar arasında rekabetin artmasıyla konut kredi faizleri mevduat faizlerinin altına geriledi. Faizlerde bu oranda bir düşüş beklemediklerini belirten Finansbank Genel Müdür Yardımcısı Gökhan Mendi, "Doğrusu bu kadar hızlı düşüş beklemiyorduk. Aylık yüzde 1.35 oranında mutluyduk. Ancak Akbank'ın ardından diğer bankaların faizlerini aşağı çekmesi bizim de faizlerimizi aylık yüzde 1.23'lere düşürmemizi zorunlu kıldı" dedi. Faizlerin düşürülmesinde rekabetin yanısıra bankaların ekonomik istikrara olan inancı ve geleceğe yönelik iyimser beklentilerin de etkili olduğunu belirten Mendi, sektörün geçmişten önemli dersler çıkardığını bu nedenle kontrollü bir risk aldığını ileri sürdü. 
     Faiz yarışının sektör açısından bir risk oluşturmadığına da dikkat çeken Mendi, faizlerin düşüşü nedeniyle zarar etmenin sözkonusu olmadığını kaydetti. Faizlerin yıl sonunu bu seviyelerde kapatacağını yani yeni bir faiz indiriminin çok da mümkün olmadığını vurgulayan Mendi, "Ancak Merkez Bankası'nın faiz politikalarına bağlı olarak farklı gelişmeler sözkonusu olabilir" dedi. Mendi, konut kredi faizlerinin yüzde 1'in altına gelmesi için Merkez Bankası'nın bugün yüzde 14.25 olan gecelik faizlerini 3-4 puan düşürmesi gerektiğinin altını çizdi. 
     
     Bir günde bin 200 konuta kredi 
     Faizlerin düşmesi ve konut kredilerine olan telebin de etkisiyle bankacılık sektörünün kullandırdığı konut kredileri 8.5 milyar YTL'ye ulaştı. Bankaların yılın ilk yarısında 80 bin konutu kredilendirdiğini belirten Mendi, sektörün günde 1.200 konutu kredilendirdiğini söyledi. Türkiye'nin yılda 400 bine yakın konuta ihtiyacı olduğunu belirten Mendi, konut kredilerindeki büyümenin mortgage sisteminin devreye girmesiyle birlikte daha da artacağını kaydetti. 
     Dünyanın hiçbir yerinde projelerin peşin satılamadığına dikkat çeken Mendi, "Yabancılar henüz proje aşamasında olan bu konutların nasıl satıldığına şaşırıyor. Yani müteahhitlerin daha konut yapımına başlamadan peşin satış yapmaları yabancıları hayrete düşürüyor" dedi. Türkiye'de verilen konut kredilerinin yüzde 30'unun proje kredisi olduğuna dikkat çeken Mendi, proje kredileriyle bankaların müteahhitlerin performans riskini aldıklarını söyledi. 
     
     Konutta hedef ilk üç girmek 
     Konut kredilerinde ilk üç içerisinde olma stratejisiyle hareket ettiklerini belirten Finansbank Genel Müdür Yardımcısı Gökhan Mendi, yılbaşından bugüne kadar 14 bin konutu kredilendirdiklerini söyledi. Finansbank'ın konut kredilerinde yüzde 10'luk bir pazar payına sahip olduğunu vurgulayan Mendi, "Konut kredilerinin Finansbank'ın toplam kredileri içirisindeki payı yüzde 25'lere çıktı. Konut kredilerinin Finansbank aktifi içerisindeki payı ise yüzde 5'ler civarında" dedi. 

REFERANS GAZETESİ 
     
</TEXT>
</DOC>
