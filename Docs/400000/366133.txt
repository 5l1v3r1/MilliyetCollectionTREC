<DOC>
<DOCNO> 366133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/sonspo20.html </URL>
<DATE> 2005/08/01/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Beşiktaş'ın yeni transferleri iddialı... 
</HEADLINE>
<TEXT>

     Beşiktaş'ın, Gençlerbirliği takımından transfer ettiği Souleymane Youla, hedefinin çok gol atıp takımını şampiyon yapmak olduğunu söyledi. 
     Youla, Beşiktaş Kulübü'nün aylık resmi yayın organı Beşiktaş Dergisi'nin Ağustos sayısında yer alan röportajında, çok gol atıp, takımını şampiyonluğa ulaştırmak için elinden geleni yapacağını, siyah-beyazlı takımdan sonra da Avrupa'ya gitmek istediğini ifade etti. 
     4 yıldır Türkiye'de bulunduğunu hatırlatan Gineli futbolcu, ''Birçok oyuncuyla konuştum, görüştüm. Herkes futbolun Beşiktaş'ta oynanması gerektiğini söyledi. Ben de bu yüzden Beşiktaş'ı tercih ettim'' diye konuştu. 
     Youla, Beşiktaş taraftarını çok sevdiğini belirterek, ''Zaten onların yeni sevgilisi olmaya geldim'' dedi. 
     
     ALİ TANDOĞAN ''TEK BAŞIMA KAZANDIRIRIM'' 

     Siyah-beyazlıların Youla gibi Gençlerbirliği'nden transfer ettiği Ali Tandoğan ise takım oyununu sevdiğini ifade ederek, ''Ama günümde olduğum zaman sahaya ağırlığımı koyarsam tek başıma maç kazandırırım'' dedi. 
     ''Beşiktaşlı Ali'' olmak ve yıllarca öyle anılmak istediğini vurgulayan Ali, yeni sezondaki hedefleri konusunda ise ''Ben olsam da olmasam da Beşiktaş'ın hedefleri belli. Şu andaki kadromuz, Türkiye'nin en üst düzeydeki kadrosu'' şeklinde konuştu. 
     
     KÜRŞAT ''LAYIK OLACAĞIM'' 

     Çaykur Rizespor'dan transfer edilen Kürşat Duymuş, Beşiktaş'ta kalıcı olmak ve siyah-beyazlı formayı yıllarca giymek istediğini söyledi. 
     Kürşat, Beşiktaş'a transferiyle ilgili olarak şöyle konuştu 
     ''Beşiktaş'a transfer olmak, Beşiktaş formasını giyecek olmak, İnönü Stadı'nda oynayacak olmak beni çok heyecanlandırıyor. O büyük taraftarın önünde futbol oynamak gerçekten çok heyecanlı olur. Herkese de nasip olmaz diye düşünüyorum. Bu nedenle bunun kıymetini de sorumluluklarımı da iyi biliyorum. Beşiktaş'a layık olmaya çalışacağım.'' 
     
     VOLKAN ''KENDİME GÜVENİYORUM'' 

     Almanya'nın Schalke 04 takımından alınan kaleci Volkan Ünlü ise Cordoba'nın çok kaliteli ve tecrübeli bir kaleci olduğunu ifade ederek, ''Fakat ben kendime çok güveniyorum. Her zaman kendime en büyük hedefi seçerim. Bu sezon da kesinlikle formayı giymek istiyorum'' dedi. 
     Çekindiği oyuncular veya pozisyonların olup olmadığı sorusuna Volkan, ''Ben hiç kimseden çekinmem. Futbolcu olarak herkes benim için aynıdır. Sonuçta öyle ya da böyle işimi yapmak zorundayım'' şeklinde konuştu. 
     
     ADEM ''ŞAMPİYONLUK İSTİYORUM'' 

     Ankaragücü'nden transfer edilen Adem Dursun ise geldiği ilk sene Beşiktaş formasıyla şampiyonluk yaşamak istediğini kaydetti. 
     Beşiktaş'a transfer olmanın heyecan verici olduğunu belirten Adem, ''Beşiktaş hedefleri belli olan bir ekip. Her zaman şampiyonluğa oynadığı için bizim de ister istemez oraya motive olmamız gerekiyor'' diye konuştu. 
     
     GÜVEN ''HEDEFİM SÜREKLİ FORMA GİYMEK'' 

     İstanbulspor'dan alınan Güven Kocabal da Beşiktaş'taki hedefinin sürekli forma giymek olduğunu söyledi. 
     Güven, bu hedefinin yanı sıra orta sahada en iyi olmayı ve ''Beşiktaşlı Güven'' olarak anılmayı ve Avrupa'da oynamayı istediğini sözlerine ekledi. 

     
</TEXT>
</DOC>
