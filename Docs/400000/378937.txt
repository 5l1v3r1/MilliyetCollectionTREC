<DOC>
<DOCNO> 378937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/soneko10.html </URL>
<DATE> 2005/09/16/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Sabancı'nın gözü Telsim'de... 
</HEADLINE>
<TEXT>

     Sabancı Holding Yönetim Kurulu Başkanı Güler Sabancı, TMSF tarafından satışa çıkarılan Telsim'i incelediklerini açıkladı. 
     Hilton Oteli'nde verdiği kokteylde konuşan Sabancı, son bir yılda Türkiye'nin çok yol aldığını belirtti. 
     Sabancı, ''Geçen yıl burada özelleştirmelerden şikayetçiydik. Hiç biri olmamıştı. Ekonomik ve siyasi istikrarı yakaladık ve bunu sürdürdüğümüz sürece Türkiye'nin önü çok açık'' dedi. 
     Sabancı Holding olarak 10 yıl sonrasına baktıklarını söyleyen Güler Sabancı, ''Türkiye'nin istikrarına güvenerek buna bakabiliyoruz'' diye konuştu. Bunun yanında yapısal reformların unutulmaması gerektiğini de söyleyen Sabancı, Meclis'in açılmasının ardından bankacılık ve sosyal güvenlik ile ilgili yasaların bir an evvel çıkacağına inandığını vurguladı. 
     
     3 ekimde sürpriz olmaz 

     3 Ekim'de bir sürpriz beklemediğini kaydeden Sabancı, ''Türkiye ödevini yapmış durumdadır. Avrupalılar da sözüne güvenilir insanlardır. Orada da bir sürpriz beklemiyorum'' dedi. 
     Sabancı, kendisine yöneltilen satın almalarla ilgili bazı sorulara da şu yanıtları verdi 
     Erdemir Erdemir ihalesi için ön yeterlilik almadıklarını ve başka bir grupla da ihaleye girmelerinin söz konusu olmadığını kaydeden Sabancı, Erdemir'in stratejilerine uymadığını ifade etti. 
     
     Gözler Telsim'de 

     Telsim TMSF tarafından satışa çıkarılan Telsim'e talip olup olmadıkları sorusuna karşılık da Sabancı, ''Telsim'i inceliyoruz'' dedi. Yeterlilik için başvuruları olup olmadığı sorusunu da Sabancı ''Evet'' diye cevapladı. 
     Sabancı, ancak burada alıcılar olarak Motorola anlaşmasının sonucu gibi bazı şeyleri görmeyi beklediklerini ve şirketin 6 aylık bilançolarını bilmeleri gerektiğini söyledi. 
     Akbank Banka birleşmeleri hatırlatılarak, Akbank'ta bir ortaklığın söz olup olmadığı yönündeki soru üzerine de Sabancı, ''Hayır, şu anda yok.Akbank büyüyerek yoluna devam ediyor'' dedi. 
     Akbank'ta yabancı bir ortaklığa nasıl baktığına ilişkin soruya karşılık da Sabancı, ''Şu anda böyle bir şey yok'' derken, ancak fikren böyle bir duruma kapalı olmadıklarını söyledi. 
     
     Telsim ihalesi 13 aralıkta 

     TMSF'nin en yüksek muhammen bedelle satışa çıkardığı Telsim'in ihalesi aralık ayında gerçekleştirilecek. 2 milyar 804 milyon dolar muhammen bedelle satışa çıkarılan Telsim ile çok sayıda yerli ve yabancı şirket ilgileniyor. 
     İhaleye katılmak amacıyla ön yeterlilik incelemesi için gerekli belgelerin en geç 19 eylül günü Telsim Varlıkları Ticari ve İktisadi Bütünlüğünü Satış Komisyonu'na teslim edilmesi gerekiyor. Ön yeterlilik alan firmalar, son tekliflerini kapalı zarfla 5 aralık saat 16.00'ya kadar verecek. İhale 13 aralıkta TMSF'de yapılacak. 

     
</TEXT>
</DOC>
