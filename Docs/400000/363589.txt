<DOC>
<DOCNO> 363589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/yasam/ayas.html </URL>
<DATE> 2005/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Karadeniz'in avukatı öldü 
</HEADLINE>
<TEXT>


Karadeniz Otoyolu inşaatına direnen ancak 18 Nisan'da uğradığı silahlı saldırıda ağır yaralanan avukat Cihan Eren, dün hayatını kaybetti 

ŞÜKRAN ÖZÇAKMAK İstanbul 

Rize'nin Fındıklı ilçesinde 18 Nisan'da uğradığı silahlı saldırının ardından dün hayatını kaybeden avukat Cihan Eren, bugün toprağa verilecek. 
Emekli olunca yeniden memleketine dönmek için deniz kıyısındaki arazisine ev yaptıran Eren, deniz dolgusuyla yol inşaatı başlatan Karayolları 10. Bölge Müdürlüğü'nün projesinin iptali için mahkemeye başvurdu ve davayı kazandı. Ancak mahkeme kararına rağmen inşaat devam edince sorumlular hakkında savcılığa suç duyurusunda bulundu. 
Trabzon Valiliği, memurlar hakkında soruşturma izni vermedi. Savcılık da Trabzon Bölge İdare Mahkemesi'ne başvurdu. Memurlar hakkında ceza davası açıldı, inşaat da durdu. Bu kez Trabzon Kültür ve Tabiat Varlıklarını Koruma Kurulu, bölgeyi SİT kapsamı dışına çıkardı. Kumsalı nedeniyle SİT alanı ilan edilen bir yerin doldurulmasının Çevre Kanunu'na da aykırı olduğunu belirten Eren, projenin iptali için tekrar mahkemeye başvurdu. 

Mahkemeden çevre dersi 
Eren, bilirkişi ve mahkeme heyetinin yapacağı keşif nedeniyle gittiği Fındıklı'da Serhat Karadeniz'in 25 silahlı saldırısına uğradı. Tutuklanan Karadeniz, "Kurtlar Vadisi" dizisine özendiğini iddia etti. 
Bu arada yürütmeyi durdurma kararı veren mahkeme, dava konusu olan bölgenin SİT alanı kapsamına çıkarılamayacağını, Karadeniz Otoyolu'nun projelendirilmeden inşaat firmalarının eline bırakıldığını belirterek adeta çevre dersi verdi. Ancak Eren, bu kararı öğrenemeden hayatını kaybetti. 




</TEXT>
</DOC>
