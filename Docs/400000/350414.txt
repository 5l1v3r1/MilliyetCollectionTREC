<DOC>
<DOCNO> 350414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sonspo30.html </URL>
<DATE> 2005/06/09/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Ve Hagi ülkesine döndü... 
</HEADLINE>
<TEXT>

     Galatasaray ile yollarını ayıran teknik direktör Gheorghe Hagi, İstanbul'dan ayrılarak ülkesine gitti. 
     Atatürk Havalimanı'nda Galatarasay Kulübü İkinci Başkanı Ergun Gürsoy ve kulüp sportif direktörü Bülent Tulun tarafından çiçeklerle uğurlanan Hagi, eşiyle birlikte Bükreş'e hareket ederken, Rumen çalıştırıcının oldukça neşeli olduğu gözlendi. 
     Hagi'yi uğurladıktan sonra gazetecilere açıklamada bulunan Gürsoy, Hagi'nin yaptıklarının tartışılamayacağını belirterek, ''Türkiye'de bugün eğer bir UEFA Kupası konuşuluyorsa, bunun mimarlarından en başta geleni Hagi'dir. Galatasaray'ın başarılarında büyük pay sahibi bir isimdir. Kendisiyle teknik adam olarak 1.5 yıl beraber olduk. İyi kötü günlerimiz oldu. Ama bir şikayetimiz olmadı. En sonunda kendisi görevinden istifa etti. Hagi bizim evladımız'' dedi. Gürsoy, Türkiye'ye birçok büyük çalıştırıcının omuzlarda geldiğini, ancak tek başlarına gittiklerini kaydederek, ''En azından ikinci başkan ve sportif direktör olarak birlikte uğurladık. İsteseydi daha tantanalı ve şaşalı uğurlama yapardık. O sadeyi seçti, ona uyduk'' diye konuştu. 
     
     ''BANA GÖRE HAGİ BAŞARILI OLDU'' 
     Galatasaray'ın, 100. yılında 3. olduğu biçiminde yöneltilen bir soru üzerine Gürsoy, son 2 maça dek Galatarasay'ın şampiyonluğunun konuşulduğuna dikkati çekerek, ''Tantanalı bir Türkiye Kupası aldık. Boş gitmedi. Bana göre Hagi başarılı oldu. Şampiyonluktan sonra ağlamanın hoş olmadığını bilen insanım. UEFA Kupası'nı aldığımız dönemlerde şerefli ikinci olanlar vardı. Şu kadar transfer, her maça 50 bin seyirciyle oynayan bir takım güç bela şampiyon oldu. Biz de son dakika 4 puan geriden 3. olduk'' dedi. 
     Hagi'nin ileride yeniden sarı-kırmızılı kulüpte görev yapabileceğini ifade eden Gürsoy, ''Daha ilerki yıllarda, olgun çağlarda tekrar niye olmasın. Galatasaray'dan gidip de tekrar gelen birçok hoca olmuştur. O da gelebilir. Hagi'nin kötü bir intibahı yok'' diye konuştu. 
     
</TEXT>
</DOC>
