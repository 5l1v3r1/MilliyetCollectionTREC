<DOC>
<DOCNO> 352262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sonsiy36.html </URL>
<DATE> 2005/06/15/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
RTÜK... Veto edilen Anayasa değişikliğinin 2 maddesi aynen kabul edildi 
</HEADLINE>
<TEXT>

     TBMM Genel Kurulu’nda, Cumhurbaşkanı Ahmet Necdet Sezer’in, bir kez daha görüşülmek üzere TBMM’ye iade ettiği Radyo ve Televizyon Üst Kurulu RTÜK üyelerinin, siyasi parti gruplarının milletvekili sayısı esas alınarak Meclis Genel Kurulu’nca seçilmesini öngören Anayasa değişikliğine ilişkin yasanın 1. maddesi, 24’e karşı 384 oyla kabul edildi. 
     Genel Kurul’daki gizli oylamaya 410 milletvekili katıldı. 24 ret oyuna karşılık 384 kabul oyu çıkarken, bir milletvekili çekimser kaldı, 1 oy ise geçersiz sayıldı. 
     Anayasa değişikliğinin 1. maddesi, Anayasanın 133. maddesine yeni bir fıkra eklenmesini öngörüyor. Buna göre, radyo ve televizyonların faaliyetlerini düzenlemek ve denetlemek amacıyla kurulan RTÜK, 9 üyeden oluşacak. Üyeler, siyasi parti gruplarının milletvekili sayısına göre belirlenecek üye sayısının iki katı olarak gösterilecek adaylar arasından her siyasi parti grubuna düşen üye sayısı esas olmak suretiyle TBMM Genel Kurulu’nca seçilecek. 
     RTÜK’ün kuruluş, görev ve yetkileri, üyelerin nitelikleri, seçim usulleri ve görev süreleri kanunla düzenlenecek. 
     
     İKİNCİ MADDESİ DE KABUL EDİLDİ 
     Anayasa değişikliğine ilişkin yasanın 2. maddesi 20’ye karşı 397 oyla kabul edildi. 
     Genel Kurul’daki gizli oylamaya 420 milletvekili katıldı. Maddeye, 20 milletvekili ret oyu verirken, 397 milletvekili kabul yönünde oy 
     kullandı, 3 de boş oy çıktı. 
     Anayasa değişikliğine ilişkin yasa, Anayasanın 133. maddesine yeni bir fıkra eklenmesini öngörüyor. Buna göre, radyo ve televizyonların faaliyetlerini düzenlemek ve denetlemek amacıyla kurulan RTÜK, 9 üyeden oluşacak. Üyeler, siyasi parti gruplarının milletvekili sayısına göre belirlenecek üye sayısının iki katı olarak gösterilecek adaylar arasından her siyasi parti grubuna düşen üye sayısı esas olmak suretiyle TBMM Genel Kurulu’nca seçilecek. 
     RTÜK’ün kuruluş, görev ve yetkileri, üyelerin nitelikleri, seçim usulleri ve görev süreleri kanunla düzenlenecek. 
     Yasanın ikinci tur görüşmeleri 21 Haziran Salı günü yapılacak. 
     Anayasa değişikliğine ilişkin yasanın görüşmelerinin tamamlanmasının ardından TBMM Başkanvekili Ali Dinçer, birleşime bir saat ara verdi. 
     
</TEXT>
</DOC>
