<DOC>
<DOCNO> 385172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/guncel/gun05.html </URL>
<DATE> 2005/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sofrada hijyene dikkat 
</HEADLINE>
<TEXT>


Belediye'nin iftar kumanyasını yiyen 219 kişi zehirlendi. Uzmanlar, büyük kaplarda pişirilen gıdaların açıkta uzun süre soğumaya bırakılmamasını istedi 

İSTANBUL Milliyet 

İstanbul Büyükşehir Belediyesi'nin dağıttığı iftar yemeği, 147'si itfaiyenin çeşitli grup ile müfrezelerinde görev yapan personel olmak üzere 219 kişinin zehirlenmesine neden oldu. 
Anadolu ve Avrupa yakalarında 14 grup ve müfrezede görevli itfaiye personelinin, iftar yaptıktan sonra zehirlendiklerinin anlaşılması üzerine kaldırıldıkları hastanelerde tedavileri sürüyor. Personele iftarda 'çorba, mantarlı et yemeği, pilav ve tatlı'dan oluşan mönü verilmişti. 

Öğrenciler de var 
İtfaiye personeli dışında Kocasinan İtfaiye Grubu personeli tarafından yardım amacıyla aynı iftar yemeğinden verilen 6 kişi de yedikleri yemekten zehirlendikleri şüphesiyle hastaneye başvurdu. 
Ayrıca, Avcılar, Silivri, Sarıgazi ve Sultanbeyli'de kurulan iftar çadırlarında yedikleri yemekten zehirlendikleri belirtilen 5'i üniversite öğrencisi, 15'i çocuk 63 kişi de hastanelere kaldırıldı. 

Kaplar inceleniyor 
Büyükşehir Belediyesi yetkilileri, yemeğin Bayrampaşa'daki tesislerinde hazırlandığını, İstanbul'un çeşitli noktalarında kurulan iftar çadırlarında toplam 5 bin kişiye dağıltıldığını söylediler. Yetkililer, zehirlenme meydana gelen yerlerdeki yemeklerin taşındığı kapların da inceleneceğini kaydettiler. 
İstanbul İl Sağlık Müdürlüğü yetkilileri, İl Tarım Müdürlüğü ekipleriyle birlikte, zehirlenmelerle ilgili olarak iftarda yenilenlerden numuneler aldıklarını belirterek, "Zehirlenmelerde etkenin ne olduğu bu incelemeler sonucu 3- 4 günde belli olacak" dediler. 
Yetkililer, üretim ve dağıtımdaki hijyen koşullarının da gözden geçirileceğini söylediler. 

Uzman görüşleri 

Prof. Dr. Recep Öztürk Enfeksiyon Hastalıkları ve Klinik Mikrobiyoloji Ana Bilim Dalı Başkanı "Toplu gıda hazırlayan yerlerde örneğin makarna, et, pirinç pilavı, mayonezli gıdalar ve benzeri gıdalar mutlaka taze olarak tüketime sunulmalı, dışarıda bekletilmemelidir. Örneğin sabah yaptığınız makarna ya da pilav dışarıda soğuyana kadar bekletirseniz içinde mikroorganizma ürüyor. Mayonezli gıdalar, süt ve süt ürünleri, yumurtalı, yaş pasta gibi gıdalar mutlaka hemen buzdolabına konulmalı, dışarıda kesinlikle bekletilmemeli. 
Nedim Albayrak Divan Catering Yiyecek İçecek Müdürü "Hazırlanan yerin fiziki şartları da önemli. Örneğin et, sebze hazırlığının belli sıcaklıktaki odalarda olması gerekiyor. Soğuk yemekler ve zeytinyağlılar 4 - 7 derece arasında özel hazırlanmış soğutuculu alanlarda servis edilmeli. Sıcak yemeklerin ise minimum 57 derecede bekleyen ünitelerinin içerisinde olması lazım." 


</TEXT>
</DOC>
