<DOC>
<DOCNO> 377137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sontur29.html </URL>
<DATE> 2005/09/09/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Çalışkan Müdahale dozunu güvenlik güçlerimiz ayarlayacaktır 
</HEADLINE>
<TEXT>

     Emniyet Genel Müdürlüğü Sözcüsü İsmail Çalışkan, son günlerde meydana gelen toplumsal olaylarla ilgili olarak, vatandaşları sağduyulu olmaya ve güvenlik güçlerine bugüne kadar olduğu gibi destek vermeye çağırdı. 
     Çalışkan, bugün düzenlediği haftalık bilgilendirme toplantısında, önümüzdeki hafta açılacak olan okullarda alınacak güvenlik önlemlerine ilişkin bilgiler verdi. 
     Okul servis araçlarının sıkı denetime tabi olacağını, servis araçları için özel izin belgesi olmayanların öğrenci taşıyamayacağını, servis araçlarının 6 aylık bakımlarının kontrol edileceğini belirten Çalışkan, denetimlerde taşıma sınırı üzerinde öğrenci alınması ve emniyet kemeri uygulamasına da dikkat edileceğini söyledi. Çalışkan, okulların açılmasıyla birlikte araç trafiğinin artacağına dikkati çekerek, okul çevreleri, kavşaklar ve güzergahlarda trafik ekiplerinin sayılarının arttırılacağını bildirdi. 
     Geçen yıl yapılan servis araçları denetimlerinde 278 bin 698 aracın denetime tabi tutulduğunu, bunlardan kurallara uymayan 26 bin 893’üne trafik cezası uygulandığını anlatan Çalışkan, 2005 yılının ilk 
     6 ayında ise 128 bin 693 aracın denetlendiğini, kurallara aykırı 
     davranan 7 bin 484 servis aracına da ceza verildiğini söyledi. 
     
     OKULLARDAKİ ASAYİŞ ÖNLEMLERİ 
     Okulların açılmasıyla birlikte alınacak olan asayiş önlemleri hakkında da bilgi veren Çalışkan, polisin okul idareleriyle işbirliği yaparak giriş-çıkış saatlerinde okul çevrelerinde önlemlerin arttırılacağını bildirdi. Çalışkan, okul çevrelerinde kimlik kontrolü yapılarak, öğrencilere zarar verebilecek olan kişilerden arındırılacağını, uyuşturucu tacirleri ve gençleri ideolojik ve bölücü yaklaşımlarla kandırmaya çalışan kişilerle mücadele edileceğini anlattı. 
     Yankesicilik, hırsızlık, kap-kaç gibi konularda da önlemlerin arttırılacağını belirten Çalışkan, okul çevresindeki kahvehane, birahane, bar gibi yerlerin denetimlerinin arttırılacağını sözlerine ekledi. 
     
     KORSAN YAYINLARLA MÜCADELE ÇALIŞMALARI 
     Fikir ve sanat eserlerinin mülkiyet haklarını düzenleyen 5846 Sayılı Yasa’da yapılan değişikliğin ardından polisin korsan yayınlara yönelik yaptığı çalışmaları da anlatan Çalışkan, 2005 yılının ilk 9 ayında yapılan çalışmalarda İstanbul’da bir milyon 257 bin 135 adet korsan yayın ele geçirildiğini, bununla ilgili 992 kişi hakkında işlem yapıldığını söyledi. 
     Çalışkan, Ankara’da yapılan çalışmalarda 128 bin 16 korsan yayın ele geçirildiğini, 199 kişi hakkında işlem yapıldığını, İzmir’de ise 196 bin 634 korsan esere el konularak 133 kişi hakkında işlem 
     yapıldığını bildirdi. Çalışkan, üç büyük il dışında ülke genelinde ise 2 milyon 220 bin 12 adet yasaya aykırı yayına el konulduğunu kaydetti. 
     
     "PROVOKATÖRLERİN AMACI..." 
     Gazetecilerin sorularını da yanıtlayan İsmail Çalışkan, Bozüyük ilçesinde meydana gelen olaylarla ilgili bir soru üzerine, Gemlik’ten gelen otobüslerden ikisinin trafik kazası nedeniyle ilçede durduğunu, bu sırada bazı provokatörlerin topluluğu etkilemesiyle spontane olayların yaşandığını, çevre illerden takviye gelen polis birlikleriyle olayların kısa sürede kontrol altına alındığını söyledi. 
     Çalışkan, provokatörlerin amacının, insanları karşı karşıya getirmek olduğuna dikkati çekerek, şunları kaydetti 
     "Bu tip olaylar, ülkemizin huzurunu ve düzenini bozmak isteyen grupların işine yarar. Tahrikler konusunda vatandaşlarımızın soğukkanlı olmaları ve güvenlik güçlerine yardımcı olmaları gerekmektedir. Vatandaşlarımızın şimdiye kadar verdiği desteğe müteşekkiriz. Devletimiz ve güvenlik güçlerimiz, birlik ve beraberliğimizi bozmaya çalışanlara asla fırsat vermeyeceklerdir. 
     Güvenlik güçlerimiz, her türlü kanunsuzluğa anında müdahale edebilecek güç ve kabiliyettedir." Çalışkan, terör örgütü mensupları ve vatandaşlar arasında son günlerde yaşanan taşlı sopalı olaylarda kamu binaları ve araçlarına zarar veren, polise taşlı saldırıda bulunan 370 kişinin gözaltına alındığını, bunlardan 14’ünün tutuklandığını bildirdi. 
     Bir gazetecinin yasa dışı Hizb-ut Tahrir örgütünün İstanbul’da yaptığı eylemle ilgili polisin müdahalede bulunmamasıyla ilgili bir sorusu üzerine Çalışkan, konuyla ilgili olarak İçişleri Bakanı ve İstanbul Valisi’nin gerekli açıklamayı yaptığını söyledi. 
     Olaylarla ilgili savcılığın talimatının ardından 9 kişinin yakalanarak adli makamlara sevk edildiğini, firari kişiyi yakalama çalışmalarının da sürdüğünü belirten Çalışkan, bu örgütle ilgili son 5 yılda yapılan çalışmalarda 584 kişinin gözaltına alındığını, bunlardan 274’ünün tutuklandığını bildirdi. 
     Örgüt mensuplarıyla birlikte 2 tabanca, 3 tüfek ve 112 mermi ele geçirildiğini kaydeden Çalışkan, "Laik Cumhuriyetimize, Cumhuriyetimizin kurucusu Mustafa Kemal Atatürk’e ve ülkemizin bölünmez bütünlüğüne yönelik bu ve benzeri eylemlerin sonuca ulaşması mümkün değildir. Türk polisi olarak bunun daima takipçisi olacağız" diye konuştu. 
     Çalışkan, son zamanlarda meydana gelen olayların ardından 33 ilin çevik kuvvet müdürlerinin İstanbul’da bir seminerde biraraya geldiğini vurgulayarak, son olayların bu toplantıda ele alınarak bir değerlendirme yapıldığını anlattı. 
     Bir gazetecinin, Başbakan Erdoğan’ın "Olaylar arttıkça güvenlik güçlerinin müdahale dozunun da artacağı"na ilişkin sözlerini hatırlatması üzerine Çalışkan, "Polisin bir görevi de olaylar büyümeden önlemektir. Buna müdahale dozunu güvenlik güçlerimiz ayarlayacaktır. Orantısız güç kullanımı, söz konusu olmayacaktır" yanıtını verdi. 
     
</TEXT>
</DOC>
