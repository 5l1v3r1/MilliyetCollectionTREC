<DOC>
<DOCNO> 380246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/soneko16.html </URL>
<DATE> 2005/09/21/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Petrolde şimdi de Rita Kasırgası korkusu... 
</HEADLINE>
<TEXT>

     Saatte 120 kilometre hızla ABD'ye yaklaşan Rita Kasırgası'nın haftasonunda Teksas'ı vurabileceğini belirten meteoroloji raporları nedeniyle, petrol fiyatları 68 dolar sınırına dayandı. 
     Katrina Kasırgası'ndan büyük zarar gören ABD'nin bir diğer önemli petrol üretim merkezi Meksika Körfezi'nde de, platformlar kapatılırken çalışanlar güvenli bölgelere nakledildi. 
     Kasırga nedeniyle ABD'de yeni bir arz sıkıntısı yaşanmasından korkulurken, New York Borsası'nda hafif petrolün varili, dünkü kapanışına göre 1.25 dolar artışla 67.45 dolara çıktı. Borsada Katrina Kasırgası'nın hemen ardından 30 Ağustos'ta 70.85 dolar ile rekor kırılmıştı. 
     Londra Borsası'nda işlem gören Brent petrolünün varili ise dünkü kapanışının 98 sent üzeri olan 65.18 dolardan satılıyor. 
     ABD Ulusal Kasırga İzleme Merkezi, Rita'nın Meksika Körfezi'nde hızını en az saatte 131 kilometreye çıkararak 4'üncü kategori bir kasırgaya dönüşmesini bekliyor. 
     Merkez ayrıca, kasırganın haftasonunda büyük olasılıkla ABD'nin petrol üretiminin 4'te 1'ini karşılayan Teksas'ı vuracağını, olası diğer hedeflerin ise Louisiana ile New Mexico Eyaleti'nin kuzey bölgeleri olduğunu bildirdi. 
     Petrol ihraç eden ülkeler örgütü OPEC'in Viyana zirvesinde dün aldığı, ''ihtiyaç duyulması halinde günlük üretimi 2 milyon varil artırma'' kararının ise arzın talebi karşılamakta zorlandığı piyasalarda önemli bir etki doğurması beklenmiyor. 
     OPEC'in ekstra üretiminin yüksek sülfür oranına sahip ''ağır petrol'' olacağı, fakat piyasanın ihtiyaç duyduğu cinsin rafinerilerde daha kolay arıtılabilen düşük sülfürlü hafif petrol olduğu ifade ediliyor. 
     Bu arada ABD'de, Katrina Kasırgası nedeniyle 26 Ağustos'tan bu yana oluşan üretim kaybının 26 milyon varili aştığı bildiriliyor. 
     
</TEXT>
</DOC>
