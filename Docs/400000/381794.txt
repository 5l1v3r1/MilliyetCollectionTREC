<DOC>
<DOCNO> 381794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/yasam/yas01.html </URL>
<DATE> 2005/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecstasy aç ve susuz bırakıp öldürüyor 
</HEADLINE>
<TEXT>


Konya Emniyet Müdürlüğü, açlık ve susuzluğu hissettirmeyerek beyin hücreleri ile kalp kaslarının ölümüne yol açan 'ecstasy'nin ölümcül zararlarını sıralayarak aileleri uyardı 


Sinir sistemini baskı altında tutup etkisiz hale getiren uyuşturucu hap ecstasy, aşırı terleyerek fazla sıvı kaybeden kullanıcıya su ihtiyacını hissettirmiyor, böylece vücudun tehlikeli boyutta kurumasına yol açıyor. Konya Emniyet Müdürlüğü'nden edinilen bilgiye göre, ecstasy'nin ölüme kadar götüren son derece tehlikeli etkileri bulunuyor. 

Kayıp geri gelmeyince... 
İçerdiği amfetamin maddesi nedeniyle bağımlılık yapan hap, alındıktan 30 dakika sonra vücutta etkisini göstermeye başlıyor, 90 dakika sonra da etkide zirveye ulaşıp yaklaşık 3 saat bu seviyede kalıyor. 
Ecstasy, bu süre içinde kişiyi aşırı enerjik yapıyor ve vücutta su kaybına yol açıyor. Ancak bu sırada merkezi sinir sistemini baskı altında tutması yüzünden su ve yemek ihtiyacını hissettirmeyen uyuşturucu hap, böylece vücudun, kaybolan suyun yerine alınamaması nedeniyle kurumasına neden oluyor. 

Hücreleri yakıyor 
Kalp atışını ve nabzı artıran ecstasy, bazen vücut sıcaklığının 42 dereceye kadar çıkmasına yol açabiliyor. Bu durumda hassas olan beyin ve kalp kası hücrelerini yakarak öldüren ya da telafisi güç hasarlar bırakan ecstacy, kişiyi susuzluk ve açlıktan kurutarak öldürebiliyor. 
Savunma mekanizmasını etkileyen, ecstasy uyku ihtiyacını azaltıp karar verme yeteneğinin kaybolmasına yol açıyor. Depresyona neden olan hap, intihar eğilimini, endişe ve paniği yüzde 90 oranında artırıyor, tansiyonu yükseltiyor ve hücrelerde ciddi tahribata neden oluyor. 
Konya Emniyet Müdürlüğü yetkilileri, hapın sanılanın aksine cinsel gücü de artırmadığını açıkladı. Aileleri dikkatli olmaya çağıran yetkililer, şunları söyledi "Ecstacy haplarının üzerinde çeşitli amblem, resim ve logolar bulunuyor. Aileler, üzerinde resim bulunan hap gördüklerinde harekete geçmeli." 


</TEXT>
</DOC>
