<DOC>
<DOCNO> 366916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/yasam/yas02.html </URL>
<DATE> 2005/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Silahlı eğlence'ye engel 
</HEADLINE>
<TEXT>


CHP'li Mehmet Kesimoğlu'nun yasa teklifi Meclis'te kabul edilirse, bar ve düğün salonu gibi eğlence yerlerinde silah taşınamayacak... 


CHP Kırklareli Milletvekili Mehmet Kesimoğlu, eğlence yerlerinde silah taşınmasına yasak getiren yasa teklifini TBMM Başkanlığı'na sundu. Ateşli Silahlar Kanunu'nda değişiklik öngören teklif, bar, pavyon, düğün salonu, diskotek ve taverna gibi toplu eğlence yerlerinde silah taşınamayacağını öngörüyor. 
Bu yerlere silahla giren kişiler, eylemleri başka bir cezayı gerektirmiyorsa 5 bin YTL'den 50 bin YTL'ye kadar para cezası ile cezalandırılacak. Ayrıca, silah taşıma ruhsatları, 'bulundurma'ya çevrilecek ve bu kişilere bir daha taşıma ruhsatı verilmeyecek. 

'Avrupa'da da böyle' 
Teklifin gerekçesinde, düğünlerde havaya ateş etme alışkanlığını engelleme konusunda yasa değişikliğinin caydırıcılık sağlayacağı vurgulanarak, şu görüşlere yer verildi "Silahla ateş etme adeti, düğünlerin dışına da çıkarak bir gösteriş unsuru haline gelmiştir. Yasa teklifi ile bu tür olayların engellenmesi amaçlanmaktadır. Silah taşımanın yasal olduğu Avrupa ülkelerinde de hiçbir şekilde eğlence mek nlarına silahla girilmemektedir. Bu düzenleme AB mevzuatına uyum sağlama çabalarına da katkı sağlayacaktır." 


</TEXT>
</DOC>
