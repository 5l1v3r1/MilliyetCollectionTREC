<DOC>
<DOCNO> 359697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/son/sontur24.html </URL>
<DATE> 2005/07/09/ </DATE>
<TIME> 20.35 </TIME>
<AUTHOR>  </AUTHOR>
<HEADLINE>
Boğulma tehlikesi geçiren turisti kurtarmaya gelen ambulans kumda kaldı 
</HEADLINE>
<TEXT>

     Alanya’da, boğulma tehlikesi geçiren turisti hastaneye götürmek için gelen ambulans kuma saplandı. 
     Alınan bilgiye göre, Alanya’da tatil yapan Holgerr Behm 44 adlı Alman turist, Damlataş Plajı’nda denize girerken, ayağı taşa takılınca boğulma tehlikesi geçirdi. Çevredekiler tarafından kurtarılan ve kıyıya çıkarılan Alman turiste suni teneffüs yapıldı. 
     Bu arada Holgerr Behm’i hastaneye götürmek üzere olay yerine çağırılan ambulans, plaja yakın bir alanda kuma saplandı. 
     Vatandaşların, kazma ve küreklerle kurtarma çabaları sonuç vermeyince, ikinci bir ambulans çağırıldı. 
     Başkent Üniversitesi Alanya Hastanesi’ne kaldırılan Alman turistin, sağlık durumunun iyi olduğu öğrenildi. 
     Kuma saplanan ambulansın ise kurtarıcıyla çekileceği bildirildi. 
     
</TEXT>
</DOC>
