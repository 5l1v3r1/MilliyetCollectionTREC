<DOC>
<DOCNO> 367650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/son/sonspo20.html </URL>
<DATE> 2005/08/06/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Dünya Atletizm Şampiyonası'nda 3 Türk atlet elendi... 
</HEADLINE>
<TEXT>

     Yılın en önemli spor organizasyonlarından biri olan 10. Dünya Atletizm Şampiyonası, Finlandiya'nın başkenti Helsinki'de başladı. 
     Olimpiyat Stadı'nda 9 gün sürecek, Türkiye'nin 4 atletle katıldığı şampiyonanın ilk gününde piste çıkan 3 milli atlet de elendi. 
     Şampiyonada Türkiye'nin en büyük madalya umudu olan erkekler çekiç atmada olimpiyat üçüncüsü Eşref Apak, elemelere ilk hakkında ulaştığı 73 metrelik atışla başladı. 2. hakkında faul yapan Apak, 3. ve son hakkında 73.04 metrede kaldı ve finale çıkmayı başaramadı. 
     Bu yıl elde ettiği 81.45 metrelik bir derecesi bulunan Apak, büyük bir düş kırıklığı yaratırken, yarışmaya katılan 31 atlet içinde de 19. sırada yer aldı. Bu kategorinin elemelerinde en iyi dereceyi, 81.20 metrelik atışıyla Belarus'dan Vadim Devyatovsky gerçekleştirdi. 
     3 seri üzerinden yapılan bayanlar 3 bin metre engelli seçmelerinin üçüncüsünde koşan Türkan Erişmiş Bozkurt, kariyerinin en iyi 2. derecesi olan 9.56.61'i koşmasına karşın finalde yarışma şansını bulamadı. 
     Serisine hızlı başlayan ve ilk turda ön sıralarda yer alan Bozkurt, 3.09.77 ile geçilen ilk 1000 metrede ön grupta bulundu. Yarışın geri kalan kısmında bu hızlı tempoyu koruyamayan milli atlet, öndeki gruptan koptu ve serisini 9.56.61 ile 9. sırada tamamladı ve genel klasmanda 35 atlet içinde 25. sırada kaldı. Bu dalın elemelerinin en iyi derecesini, 3. seriyi 9.27.85 ile şampiyona rekoru kırarak koşan Ugandalı Docus Inzikuru elde etti. 
     800 metre elemelerinde ise Gençler ve Ümitler Avrupa Şampiyonu Binnaz Uslu, ilk seriyi 2.03.73 ile 7. sırada tamamladı ve 39 atlet içinde 26. sırada yer alarak yarı finale çıkamadı. 
     20 yaşındaki genç atlet, ilk turu 1.02.11 ile geçilen seride, yalnızca Gabonlu Marlyse Nsourou'yu geride bırakabildi. 800 metre elemelerinde en iyi dereceyi 2.00.62 ile Rus Svetlana Cherkasova koştu. Son Dünya Şampiyonu Mozambikli Maria Mutola, 2.00.71 koşarak serisini Rus Larisa Chzhao'nun ardında 2. sırada bitirdi. 
     Şampiyonada kalan son Türk atleti Halil Akkaş, yarın erkekler 3 bin metre engelli elemelerinin, TSİ 14.20'de başlayacak üçüncüsünde mücadele edecek. 
     Bugün akşam seansında şampiyonada erkekler gülle atma ve 20 kilometre yürüyüş ile bayanlar 10 bin metrede finaller yapılarak, ilk madalyalar sahiplerini bulacak. 
     Bu arada şampiyonanın ilk branşı olan erkekler gülle atma seçmelerinde, 3 dünya şampiyonluğu bulunan ABD'li atlet John Godina, sürpriz yaparak finale kalmayı başaramadı. 
     Sezonun en iyi derecesini 22.20 metreyle elinde bulunduran 1995, 1997 ve 2001 yıllarının Dünya Şampiyonu 33 yaşındaki Godina, 19.54 metrede kalınca, akşam seansında finalde yarışacak 12 atletin arasına giremedi. Sakatlık yüzünden Haziran ayından bu yana düzgün antrenman yapamadığını belirten Godina, akşamki finalde vatandaşı Christian Cantwell'i favori gösterdi. 
     
</TEXT>
</DOC>
