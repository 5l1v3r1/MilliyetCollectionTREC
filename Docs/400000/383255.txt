<DOC>
<DOCNO> 383255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/spor/spo05.html </URL>
<DATE> 2005/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüyam gerçek oldu 
</HEADLINE>
<TEXT>


17 Yaşaltı Milli Takımımız'ın yıldızı, "Kadroya davet edildiğimi annem arayıp söyledi. Futbol hayatımda elde edebileceğim en büyük onura ulaştım. Chelsea'den teklif aldım. Son kararı kulübüm verecek" dedi 

ÖZEL RÖPORTAJ MEHMET ÇİFTÇİ 


Müthiş yetenekleri, harika sol ayağı ve futbol zekasıyla başta Chelsea ve Arsenal olmak üzere Avrupa'nın dev kulüplerini peşinden koşturan 17 Yaşaltı Milli Takımımız'ın yıldızı Nuri Şahin, A Milli Takıma çağrılmanın sevincini yaşıyor. Genç Milli Takım'ın Peru'nun başkenti Lima'da kamp yaptığı otelde Milliyet'in sorularını yanıtlayan süper solak adeta rüyada olduğunu söyledi. Başarılı futbolcu, "A Milli Takım'a çağırılmaktan çok büyük gurur duydum. 17 yaşımda futbol hayatımda elde edebileceğim en büyük onura ulaştım. Kadroya davet edildiğimi ailemden öğrendim. Annem arayıp, "A Milli Takım'a seçildin oğlum. Davet mektubu gönderdiler' deyince kulaklarıma inanamadım. Önce şaka yaptığını sandım ama annem, 'İnanmıyorsan Borussia Dortmund'un internet sitesine bak' dedi. Hemen baktım ve kadroya çağırıldığımı gördüm. Peru'ya gelerek Brezilya maçını izlemesine rağmen Fatih Terim hiçbir şey söylemedi. Kendisine teşekkür ediyorum. Takımda değerli abilerim var. Onların desteğiyle başarılı olacağıma inanıyorum" dedi. 

'Arsenal'den de teklif var' 
İlk maçını Almanya'ya karşı oynayacak olan Nuri Şahin, bu durumu güzel bir tesadüf olarak yorumladı. Genç yıldız, "Almanya'da, Borussia Dortmund'dan arkadaşlarım var. Onlara karşı oynamak ilginç olacak. Türkiye'nin, 2006 Dünya Kupası'na katılacağına yürekten inanıyorum. Dilerim Danimarka - Yunanistan maçından bizi mutlu edecek bir sonuç çıkar" ifadesini kullandı. 
Nuri, kulüp direktörü Frank Arnesen tarafından kendisini Peru'da izleten İngiliz devi Chelsea'den teklif aldığını da açıkladı. Milli futbolcu, "Chelsea'nin dışında Arsenal'den de teklif geldi. Bu öneri Borussia Dortmund Başkanı'nın masasında duruyor. Başkanımız beni çağırıp, teklifleri söyledi. 'Mali sorunlarımız var. Eğer anlaşma sağlayabilirsek seni satabiliriz' dedi. Ben de Borussia'da oynamaktan mutlu olduğumu belirtip, son kararı kulübüme bıraktım. Kulüpler anlaşırsa İngiltere'ye giderim" diye konuştu. 

'Herkes havaalanına gelsin' 
Yıldız futbolcu, mucizevi bir şekilde 3-0'lık yenilgiden 3-3'e getirip son dakika golüyle 4-3 kaybettikleri yarı finaldeki Brezilya maçı için ise şunları söyledi "Devre arasında Türk halkı için yemin ettik. İkinci yarıda 3 gol atıp, beraberliği sağladık ama son dakika golü hedefe ulaşmamızı engelledi. Şimdi Hollanda'yı yenerek en azından Dünya Üçüncüsü olmak istiyoruz. Bizim, takım olarak Türkiye'den bir isteğimiz var. Herkes bizi karşılamaya havaalanına gelsin. Çünkü Peru'da onlar için oynadık ve bunu hak ettik." 

Peru'yu da ağlattık 

Brezilya karşısında 17 Yaşaltı Milli Takımımız'a çok büyük destek verip, Ay - Yıldızlı futbolcuları maç sonrası ayakta alkışlayan Perulu taraftarların duygularına bu ülkenin basını da ortak oldu. Oyuncularımızla birlikte çok sayıda Perulu seyirci de gözyaşlarına hakim olamazken, gazeteler, Türkiye'ye övgü yağdırdı. 
La Industria Oh futbol ne güzel... Brezilya, Türkiye'den 3 önemli ders aldı. Bir maçın ilk yarısını 3 golle önde kapatmak kazanmak değildir. Brezilya, Türkiye'nin ne olduğunu anlamalı. Türk takımında yürek, pençe ve hırs vardı. 
Libero Samba, futbol ve goller... Türk takımı 1 kişi eksik ve 3-0 yenik olmasına rağmen Avrupa Şampiyonu olduğunu gösterdi. Ama ah o son dakika golü. Türklere yazık oldu. 
Peru 21 Gerçek final oynandı. Mükemmel futbol, harika goller ve bir yığın dram. Gerçek finali Trujillo'da izledik. İlk yarıdaki oyun için Brezilya'ya, ikinci yarıdaki harika futbol, müthiş hırs ve mükemmel mücadele için Türklere teşekkürler. 
El Comercio Brezilya dram yaşayarak Türkleri yendi. Türkler, 1 kişi eksiktiler ama 11 kişi gibi oynadı. Caner sahada devleşti. Peru halkı, bütün stat tüm kalbiyle Türkiye'nin yanında yer aldı. Maçı değil ama Peru'yu kazandılar. Bu gece unutulmayacak. 
Öte yandan FIFA, Türkiye - Brezilya maçını turnuvanın en zevkli karşılaşması olarak seçti. 

Bronz günü 

17 Yaşaltı Milli Takımımız, Dünya Şampiyonası'nın 3.'lük maçında bugün Hollanda ile karşılaşacak. Başkent Lima'da saat 23.00'te oynanacak maçı NTV naklen yayınlayacak. Milli Takımımız geçen Mayıs ayında İtalya'da düzenlenen turnuvanın finalinde Hollanda'yı 2-0 mağlup ederek Avrupa Şampiyonu olmuştu. 


</TEXT>
</DOC>
