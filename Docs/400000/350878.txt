<DOC>
<DOCNO> 350878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/ekonomi/eko04.html </URL>
<DATE> 2005/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Para hareketine sıkı takip geliyor 
</HEADLINE>
<TEXT>


Mali suçlarla etkin mücadele için hazırlanan yeni yasa tasarısı ile tüm mali işlemler yakından takip edilecek 

ANKARA Milliyet 

Mali suçlarla daha etkili mücadele edilmesinin yolunu açmak üzere hazırlanan tasarı TBMM Başkanlığı'na sunuldu. Mali Suçları Araştırma Kurumunun Teşkilat ve Görevleri ile Suç Gelirlerinin Aklanmasının Önlenmesi Hakkında Yasa Tasarısı, şüpheli fon hareketlerinin yanı sıra tüm mali işlemlerin de yakından takip edilmesini sağlayacak. Tasarıya göre, kısa adı MASAK olan Maliye Bakanlığı'na bağlı Mali Suçları Araştırma Kurumu, Mali Suçlarla Mücadele Koordinasyon Kurulu ile Mali Suçları Araştırma Kurumu Başkanlığı'ndan oluşacak. Başkanlık doğrudan bakana bağlı olacak. İlgili kurum ve kuruluşlar arasında koordinasyon sağlamak üzere Mali Suçlarla Mücadele Koordinasyon Kurulu oluşturulacak. 

'Kara para' değil 'Suç geliri' 
Tasarıyla "kara para" yerine, "suç geliri" tanımı getiriliyor. Böylece, yasalara aykırı olarak yapılan herhangi bir eylem sonucu oluşan servetlerin tümü, "suç geliri" tanımıyla, kara para olarak nitelendirilip suç takibine alınabilecek. Bu arada mevzuata ilk kez, "terörün finansmanı suçu" tanımı giriyor. Tasarıya göre, yükümlüler nezdinde veya bunlar aracılığıyla yapılan veya yapılmaya teşebbüs edilen işlemlere konu malvarlığının yasa dışı yollardan elde edildiğine veya yasa dışı amaçlarla kullanıldığına dair herhangi bir bilgi bulunması halinde bu işlemlerin MASAK'a bildirilmesi zorunlu olacak. Yükümlüler, taraf oldukları veya aracılık ettikleri, Bakanlıkça belirlenecek tutarı aşan işlemleri bildirmek zorunda olacaklar. On-line takip gelecek. 

10 bin YTL ceza 
Şüpheli işlem bildiriminde bulunanlara dair, mahkeme dışında, üçüncü kişi, kurum ve kuruluşlara bilgi verilemeyecek. Bu kişilerin kimlikleri saklı tutulacak, güvenlikleri sağlanacak. İşlem yapanlar veya hesaplarına işlem yapılanların kimliklerini tespit etmeyenler, şüpheli işlemleri bildirmeyenler, belirlenen tutarı aşan işlemleri bildirmeyen yükümlülere 10 bin YTL idari para, teröre finans sağlayanlara hapis cezası verilecek. 


</TEXT>
</DOC>
