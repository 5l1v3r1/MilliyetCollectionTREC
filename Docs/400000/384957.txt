<DOC>
<DOCNO> 384957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/guncel/gun04.html </URL>
<DATE> 2005/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Altınbaş davasında esrarengiz gelişme 
</HEADLINE>
<TEXT>


Gözaltında işkenceyle öldürülen Birtan Altınbaş davasının 14 yıldır bulunamayan sanıklarından Ahmet Baştan ile Süleyman Sinkil, mahkemeye mektup göndererek suçu üstlendi 

TÜRKER KARAPINAR Ankara 

Hacettepe Üniversitesi öğrencisi Birtan Altınbaş'ın 1991'de gözaltında işkenceyle öldürülmesine ilişkin davanın sanıkları İbrahim Dedeoğlu, Hasan Cavit Orhan ve Sadi Çaylı'nın, "faili belli olmayacak şekilde adam öldürmek" suçundan 4 yıl 5 ay 10'ar gün hapis cezalarının kesinleşmesinin hemen öncesinde gelen bir dilekçe kafaları karıştırdı. 
Davanın açıldığı tarihten bu yana bulunamadığı gerekçesiyle dosyası ayrılan polislerden Ahmet Baştan ile ana davada yargılanan sanık Süleyman Sinkil'in mahkemeye gönderdikleri dilekçelerde, üç sanığın Altınbaş'ın öldürülmesiyle ilgileri olmadığını öne sürmesi, Dedeoğlu, Orhan ve Çaylı'nın beraat etmeleri olasılığını gündeme getirdi. 

'Sorumlu biziz' dediler 
Altınbaş'ın gözaltında işkenceyle öldürülmesine ilişkin davada yargılanan polislerden Dedeoğlu, Çaylı, Sinkil ve Orhan 4 yıl 5 ay 10'ar gün hapis cezasına mahk m edildi. Ancak Yargıtay bu kararı, sanıkların hepsinin suça iştirak ettiği gerekçesiyle cezalarında indirim uygulanmaması istemiyle bozdu. Bozma kararının ardından Ankara 2. Ağır Ceza Mahkemesi'nde yeniden görülmeye başlanan davanın dünkü duruşmasında mahkeme başkanı, Baştan ile Sinkil'in dilekçe gönderdiğini, vicdan azabı duyduklarını ve Altınbaş'ın öldürülmesinden kendilerinin sorumlu olduğunu itiraf ettiklerini söyledi. 
Sinkil ve Baştan dilekçelerinde dönemin DGM Başsavcısı Nuh Mete Yüksel, Ankara Emniyet Müdürü Hasan Özdemir, Yardımcısı Ali Kalkan ve Şube Müdürü Burhan Tansu'nun tanık olarak dinlenmesini isteyerek, mahk miyet alan Dedeoğlu, Orhan ve Çaylı'nın suçsuz olduğunu iddia etti. 

İtirafa 'tutuklamaya' ret 
Cumhuriyet savcısı da esas hakkındaki mütalaasında, Yargıtay'ın bozma kararı doğrultusunda sanıkların işkenceyle adam öldürmekten cezalandırılmasını ve indirime gidilmemesini istedi. 
Altınbaş'ın avukatlarından Oya Aydın, sanıkların itirafı üzerine tutuklanmalarını talep ederken, Dedeoğlu'nun daha önce Altınbaş'ın sorgusunda bulunduğunu söylediğini hatırlattı. Mahkeme, dilekçelerdeki ifadeler doğrultusunda sanıkların durumunun inceleneceği gerekçesiyle duruşmayı 10 Kasım'a ertelerken, tutuklanma talebini reddetti. 




</TEXT>
</DOC>
