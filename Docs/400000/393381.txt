<DOC>
<DOCNO> 393381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/soneko19.html </URL>
<DATE> 2005/11/09/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
TİM Başkanı Türkiye'nin milli sanayisini kaybetmemesi gerekir 
</HEADLINE>
<TEXT>

     Türkiye İhracatçılar Meclisi TİM Başkanı Oğuz Satıcı, Türkiye'nin artık daha fazla konuştuğunu ve fikirlerini ortaya koyduğunu belirterek, ''Bu fikirler, Türkiye'nin geleceğine katkı sağlıyor'' dedi. 
     Satıcı, Kayseri Genç Sanayici ve İşadamları Derneği tarafından Kayseri Hilton Otel'de düzenlenen ''İhracat ekseninde Türkiye ekonomisi ve Anadolu'daki illerin sorunları'' konulu konferansta yaptığı konuşmada, Türkiye'nin bugünlere sıkıntılı bir süreçten geçerek, tüm imkansızlıklara rağmen dünya ekonomisinin güçlü bir oyuncusu haline geldiğini kaydetti. 
     Türk insanının hiçbir zaman kötü kaderine razı olmadığını belirten Satıcı, ''Kayseri, Türkiye'nin yıldız illerinden biriyken, şu an mevcut hallerine razı değiller. Çünkü Kayserililer, Türkiye'nin tüccar insanlarıdır. Türkiye'de marka konuşulurken, eğer bir marka varsa Kayserililik de bir markadır. Bu markanın içini daha doldurabilmenin tek yolu da gerçekten mevcut olana razı olmamaktır'' diye konuştu. 
     Türkiye'nin uzun yıllardan sonra ilk defa geleceğini konuşmaya başladığını ve geleceği ile tüm konularda fikir beyan ettiğini ifade eden Satıcı, şunları söyledi 
     ''Bundan 3-5 sene önce genç bir işadamı, Van'daki bir olayla ilgili herhangi bir fikrini ortaya koyamıyordu. Ama bugün bunu Kayseri'de, Adana'da, Kahramanmaraş'ta görüyoruz. Artık Türkiye daha fazla konuşuyor, fikirlerini ortaya koyuyor ve bu fikirler Türkiye'nin geleceğine katkı sağlıyor. Kaderimize razı olmadığımız sürece bu gidiş durmaksızın sürecek. Bugün Türk insanı için en önemli zenginlik akıldır ve bu aklı zeka yoluyla kendisi, ailesi, ülkesi adına bir değere çevirebilmektir.'' 
     
     YABANCI SERMAYE TÜRKİYE'YE SIKINTI VERMEZ 
     Türkiye'ye yabancı sermaye gelirken bazı grupların, ''Bankacılık sektörümüz elden gidiyor'' gibi çeşitli savlar ortaya attıklarını hatırlatan Satıcı, ''Yabancı sermayenin Türkiye'ye gelmesini hazmedemeyen bazı gruplar, bankacılık sektörümüz elden gidiyor diye dedikodular üretiyor. Bunların hepsi yalan ve palavra. Bankaların sermayelerinin yerli veya yabancı olmaları Türkiye'ye bir sıkıntı vermez'' dedi. 
     Türkiye'nin kaybetmemesi gereken en temel şeyin milli sanayisi olduğunu bildiren Satıcı, şöyle devam etti 
     ''Türkiye'nin, milli sanayisini ve ana omurgasını kaybetmemesi gerekir. Burada sanayi kuruluşlarından bahsetmiyoruz. Erdemir'in, Arçelik'in yerlinin ya da yabancının olması değil konu. Bu sanayinin Türkiye'de olması ya da olmaması meselesi. Türkiye maalesef bu uygulanan programda en büyük sıkıntıyı sanayi cephesinde, üretici cephesinde veriyor. Burada hepimizin birbirine çok daha fazla destek olması gerekiyor. Yerli sanayiyi yıkmayacak, ana omurgayı kaybetmeyecek şekilde birbirimize sıkı sıkıya yapışmamız gerekiyor.'' 
     
     BİR ÜRÜNÜMÜZ BİLE YOK 
     Satıcı, yıllık 72 milyar dolarlık ihracat yaptıklarını ve hala ortada satabilecekleri bir ürün bulunmadığını belirterek, şunları anlattı 
     ''Biz sadece bize getirilen ürünleri insanlara üretip satabiliyoruz. Ortaya, pazara koyabileceğimiz çok fazla bir şey yok. 2.5 yıldır TİM olarak bir işle uğraşıyoruz. İnternet ortamında ticareti geliştirecek altyapıyı kurmaya çalışıyoruz. Bu konuyu dahi kendimize anlatmakta büyük güçlük çekiyoruz. Hong Kong herhangi bir mal üretmiyor. Dünyanın her tarafını, özellikle iki yanıbaşını birer fabrika gibi kullanıp dünyanın ekmeğini yiyor. Hong Kong'da işi, ekonomiyi yaratmışlar. Biz hala yaratamadığımız bir ekonomiyi bizi nasıl etkiler diye tartışmaya, konuşmaya gayret ediyoruz. Pazara koyacak ürünümüz yok. Yaratıcı olalım, tasarım yapalım, farklı bir boyuta gidelim diyoruz, ama bunları sadece diyoruz. Bununla ilgili adımları ciddi anlamda atamıyoruz.'' Kayseri Genç Sanayi ve İşadamları Derneği GESİAD Derneği Yönetim Kurulu Başkanı Mehmet Filiz de Kayseri'nin potansiyelinin altında olduğunu, dinamiklerini harekete geçirerek Kayseri'yi şahlandırmak gerektiğini kaydetti. 
     Filiz, Satıcı'ya Kayseri'ye gelişi anısına bir plaket verdi. 
     
</TEXT>
</DOC>
