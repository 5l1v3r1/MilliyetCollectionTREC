<DOC>
<DOCNO> 397582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sondun23.html </URL>
<DATE> 2005/11/24/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
"Avrupa'da kokain ve ecstasy kullanımı artmaya devam ediyor" 
</HEADLINE>
<TEXT>

     Avrupa Uyuşturucu ve Uyuşturucu Bağımlılığını İzleme Merkezi'nin 2005 yılı raporunda, Avrupa'da kokain ve ecstasy kullanımının artmaya devam ettiği bildirildi. 
     Merkez Müdürü Wolfgang Götz, Brüksel'de gazetecilere yaptığı açıklamada, İspanya ve İngiltere gibi bazı ülkelerde kokain kullanımında artışın sürdüğünü ve her gün 3 milyon kişinin esrar kullandığını belirtti. 
     Avrupa Uyuşturucu ve Uyuşturucu Bağımlılığını İzleme Merkezi'nin, 2003 yılında, 25 AB üyesi ülke ile Norveç, Bulgaristan, Romanya ve Türkiye'den alınan verilere dayanarak hazırladığı raporda, başta ''eski'' AB üyesi ülkelerin vatandaşları olmak üzere, 0 bin Avrupalının uyuşturucu tedavisi aldığını, bunlardan yüzde 80'inin eroin kullanımının tedavisi için önerilen ''Methadon'' ile tedavi gördüğünü açıkladı. Tedavi görenlerin sayısının ise son 10 yılda 7 kat artığına dikkat çekildi. 
     2007'de AB'ye tam üye olmaları beklenen Bulgaristan ve Romanya'da ise tedavi görenlerin oranının yüzde 1 olduğu kaydedilen raporda, genişlemekte olan AB'de uyuşturucu kullananların sayısının 1,2 ila 2,1 milyona çıktığına işaret edilerek, bunlardan 850 bin ila 1,3 milyonunun eroin kullandığı belirtildi. Raporda, Avrupa'da uyuşturucu kullanımının özellikle gençleri etkilemeye devam ettiği, genç ölümlerinin başlıca nedenlerden birinin uyuşturucu olduğu kaydedildi. 
     Raporda, Avrupa'nın ''önemli bir uyuşturucu pazarı'' olmaya devam ettiği, ecstasy'nin esrardan sonra en çok kullanılan uyuşturucu haline geldiği belirtildi. Uyuşturucuya bağlı ölümlerin yüzde 10'una kokain kullanımının neden olduğu ifade edilen raporda, bu uyuşturunun tedavisinin bulunmadığı, bu nedenle kullanımındaki artışın ciddiye alınması istendi. Raporda, esrar kullanıcıları arasında başlıca ölüm nedeninin aşırı doz olduğu da kaydedildi. 
     Avrupa Uyuşturucu ve Uyuşturucu Bağımlılığını İzleme Merkezi, Avrupa'da 2 ila 3,4 milyon kişinin yakın bir zamanda uyuşturucu kullandığını tahmin ediyor. 
     
</TEXT>
</DOC>
