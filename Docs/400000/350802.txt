<DOC>
<DOCNO> 350802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sontur19.html </URL>
<DATE> 2005/06/10/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Alacağını tahsil etmek için, bomba ihbarı yaptı 
</HEADLINE>
<TEXT>

     Tülin KORKUT- Süleyman ELÇİN KONYA, DHA 

      KONYA'da çalıştığı petrol istasyonundan alacağını tahsil edemediğini iddia eden işçi, taşlara kablo bağlayarak bomba süsü verdi. Pakete koyduğu taşları, alacağı bulunduğunu iddia ettiği petrol istasyonunun dolum deposunun önüne koyarak polise ihbarda bulunan işçi, foyasının ortaya çıkması üzerine yakalandı. 
     Selçuklu İlçesi Nalçacı Caddesi üzerinde bulunan Kişnikçi Petrol'de bir hafta yıkamacı olarak çalışan 44 yaşındaki Ali Akyamaç, iş yerinden kendi isteği ile ayrıldı. İddiaya göre bugün öğle saatlerinde iş yerine giden Akyamaç, çalışan işçilerle konuşarak çalıştığı günler için 50 milyon lira parasının kaldığını ve bu parayı istediğini söyledi. 
     Ancak iş yerinin muhasebesi tarafından alacağı bulunmadığı söylenince çılgına dönen Akyamaç, petrol istasyonunundan ayrıldıktan sonra, 200 metre ileride bulunan mezarlığa giderek taş topladı. Daha sonra taşlara kablo bağlayan Akyamaç, bomba süsü verdiği düzeneği bir kutunun içine koyduktan sonra, hiç kimse görmeden bir hafta çalıştığı petrol istasyonunun dolum deposunun önüne bıraktı. Daha sonra da petrolün yanındaki marketteki kontörlü telefondan 155 Polisi arayarak bomba ihbarında bulundu. 
     
     KARŞIDAN SEYRETTİ 
     Ardından da petrolün karşısına geçerek kendi hazırladığı ve bomba süsü verdiği paketin polis tarafından fünye ile etkisiz hale getirilmesini izledi. Bu sırada petrolde çalışan arkadaşları tarafından olayı izlediği fark edilen Ali Akyamaç, polise bildirilerek hemen gözaltına alındı. Akyamaç, yapılan sorgusunda bomba düzeneğini kendisinin hazırladığını, amacının kimseye zarar vermek olmadığını, sadece korkutarak 50 milyonunu almak istediğini söyledi. 
     Kişnikçi Petrol Yetkililerinden İbrahim Çökekoğlu ise, bir hafta yıkamacı olarak çalışan Ali Akyamaç'ın, kendi isteği ile işten ayrıldığını ve her hangi bir alacağının bulunmadığını iddia ederek, Çalıştığı dönem içerisinde çocuğunun hasta olduğunu ve paraya ihtiyacı olduğunu belirterek bir kaç kez para çekti. Daha sonra da hiç kimseye bilgi vermeden işten ayrıldı. Akyamaç'ın bizden alacağı kalmadı'' dedi. 
     Gözaltına alınan evli ve bir çocuk babası Ali Akyamaç ise Konya Numune Hastanesi'nde yapılan muayenesinin ardından sorgulanmak üzere Emniyet Müdürlüğü'ne götürüldü. 
     
</TEXT>
</DOC>
