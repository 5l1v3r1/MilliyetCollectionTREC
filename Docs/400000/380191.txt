<DOC>
<DOCNO> 380191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sondun06.html </URL>
<DATE> 2005/09/21/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Bakan Gül'den AB deklarasyonu tepkisi 
</HEADLINE>
<TEXT>

     AB’nin Kıbrıs deklarasyonu konusundaki gelişmelere tepki gösteren Dışişleri Bakanı Abdullah Gül’ün, memnuniyetsizliğinin bir ifadesi olarak ABD Başkanı Rice’ın NATO ve AB dışişleri bakanları onuruna verdiği resepsiyona katılmadığı öğrenildi. 
     
     ABD, KIBRIS KONUSUNDA YENİ ADIMLAR ATMAYI DÜŞÜNÜYOR 

     Diplomatik kaynakların verdiği bilgiye göre Bakan Gül, AB bağlamında Kıbrıs konusunun da gündeme geldiği görüşmede, daha çok AB’de devam eden üyelik süreci ve son gelişmeler hakkında bilgi verdi. 
     ABD Dışişleri Bakanı Condoleezza Rice’ın, Dışişleri Bakanı ve Başbakan Yardımcısı Abdullah Gül ile görüşmesi sırasında ABD tarafı ise AB konusunda baştan beri Türkiye’ye destek verdiklerini ve bundan sonra da bu desteği devam ettireceklerini ifade ettiler. 
     KKTC üzerindeki ambargo ve izolasyonun kaldırılması konusunda ABD’nin atmaya gayret ettiği adımlar gözden geçirilirken, bunlara ilaveten neler yapılabileceğinin gözden geçirildiği öğrenildi. 
     Aynı kaynaklar, ABD tarafının izolasyonun kaldırılması konusunda yeni adımlar atmayı düşündüğünü belirttiler. 
     Görüşlerinin bir çok alanda örtüştüğünü görmüş olmaktan dolayı iki tarafın da görüşmeden büyük bir memnuniyetle ayrıldığı belirtilirken, ABD tarafının Türkiye’nin görüş ve endişelerini daha fazla paylaştığının görüldüğü kaydedildi. 
     
</TEXT>
</DOC>
