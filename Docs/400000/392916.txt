<DOC>
<DOCNO> 392916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/ekonomi/eko07.html </URL>
<DATE> 2005/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD ile Çin, tekstilde anlaşma imzalayacak 
</HEADLINE>
<TEXT>


EKONOMİ SERVİSİ 

ABD ile Çin uzun zamandır tartışma konusu olan tekstil ve giyim sektöründeki faaliyetler konusunda uzlaşmaya hazırlanıyor. ABD ile Çin arasında ticari alanda yaşanan sorunların giderilmesine yönelik anlaşmanın bu hafta içinde Cenevre'de imzalanması bekleniyor. Geçtiğimiz günlerde Washington'da iki ülkenin temsilcileri anlaşmaya varmış, fakat resmi bir anlaşma imzalanmamıştı. 
Anlaşma uyarınca, Çin ABD'ye gerçekleştirdiği 34 ayrı üründen oluşan tekstil ve giyim sektöründeki ihracatına sınırlama getiriyor. 
Çin, triko, pantolon, gömlek, iç çamaşırının da dahil olduğu 14 üründe gerçekleştireceği ihracatı, 2006 yılında yüzde 5.5, 2007 yılında yüzde 7.8, 2008 yılında ise yüzde 10.3 ile sınırlandıracak. 
Çin ile AB arasında bu yılın haziran ayı içinde benzer bir anlaşmaya varılmıştı. Anlaşmaya göre, Çin'in, on ayrı kategoride, AB'ye ihracatı 2007'ye kadar yüzde 8 ile 12.5 arasında sınırlandırılmıştı. 


</TEXT>
</DOC>
