<DOC>
<DOCNO> 385051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/son/soneko09.html </URL>
<DATE> 2005/10/08/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
TEDAŞ'ta 10 saatlik toplantı 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, Türkiye Elektrik Dağıtım A.Ş'nin TEDAŞ genel müdürlük üst düzeyi, 81 il müessese müdürü ve 21 bölge genel müdürü ile 300'ü aşkın TEDAŞ müteahhitini Ankara'da bir araya getirerek, yatırımların bir an önce tamamlanması, aksaklıkların kısa süre içinde sonuçlandırılması konusunda uyarıda bulundu. 
     Edinilen bilgiye göre, Enerji ve Tabii Kaynaklar Bakanlığı'nda toplam on saat süren toplantıda, müessese müdürleri ile bölge genel müdürlerini tek tek dinleyen ve bu arada aksaklıkların giderilmesi için Türkiye Elektrik İletim A.Ş. TEİAŞ , Türkiye Elektrik Ticaret ve Taahhüt A.Ş. TETAŞ gibi TEDAŞ'la ortak çalışma halinde bulunan bakanlık ilgili genel müdürlerini de bir araya getiren Bakan Güler, kurumlar arası diyaloğun ve işbirliğinin sağlanarak, aksaklıkların düzeltilmesini istedi. 
     TEDAŞ yatırımlarının tamamlanması için alınan ek 300 trilyonun zamanında kullanılması konusunda, hem TEDAŞ yetkililerini, hem de TEDAŞ müteahhitlerini uyaran Bakan Güler, kış gelmeden, tüm şehiriçi dağıtım hatlarının elden geçirilmesini, trafo bakımlarının yapılmasını ve elektrik kesintilerine meydan verilmemesini istediği öğrenildi. 
     TEDAŞ müteahhitlerini de uyaran Bakan Güler, müteahhitlerin aldıkları işleri zamanında bitirmelerini, aksi halde tüm TEDAŞ'la iş yapan müteahhitlerin kara listeye alınacağını ve bir daha kendilerine iş verilmeyeceğini bildirdi. 
     Toplantıda söz alan TEDAŞ müteahhitleri ise, ilk kez bir bakanın, kendilerine, aldıkları işin bitirilmesi konusunda baskı yapıp, uyarıda bulunduğunu belirterek, çalışmalarını aralıksız sürdüreceklerini bildirdiler. 
     
</TEXT>
</DOC>
