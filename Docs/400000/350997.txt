<DOC>
<DOCNO> 350997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/sondun20.html </URL>
<DATE> 2005/06/11/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
New York Times AB'ye öfkelenen Türkler, ABD'ye yöneliyor... 
</HEADLINE>
<TEXT>

     ABD'nin etkin gazetelerden New York Times, ''Avrupa Birliği'ne AB öfkelenen Türklerin ABD'ye yöneldiği'' görüşünü savundu. 
     Gazete, bununla birlikte, Başbakan Recep Tayyip Erdoğan'ın dün gazetenin yayın heyetiyle görüşmesi sırasında, Türkiye'nin yöneliminin Avrupa'dan ABD'ye dönüp dönmediği yönündeki bir soruyu, ''AB ve ABD Türkiye için birbirinin alternatifi değildir'' şeklinde yanıtladığını belirtti. 
     New York Times, İzmit mahreçli haberinde, Fransa ve Hollanda'da yapılan referandumlarda AB Anayasası'nın reddedilmesinden sonra Türkiye'nin AB üyeliğine yönelik muhalefetin Avrupa'da zemin kazandığını, birçok Türkün Avrupa rüyalarının gösterdikleri gayrete değip değmeyeceği konusunda şüpheye kapıldığını öne sürdü. 
     Irak Savaşı'nın başlangıcından itibaren ABD ile kötüleşen ilişkilerin Türkiye'de yeniden değerlendirmekte olduğunu kaydeden gazete, Başbakan Erdoğan'ın Washington'a gerçekleştirdiği ziyareti ilişkilerin düzelmesi açısından olumlu olarak değerlendirirken, Erdoğan'ın Kıbrıslı Türkler üzerindeki tecridin kaldırılması konusunda da Washington'dan destek aldığını kaydetti. 
     ''Avrupa Birliği'ne öfkelenen Türkler ABD'ye yöneliyor'' başlığını kullanan gazete, Türkiye'de AB üyeliği için hala güçlü bir destek bulunduğu, ancak bir yıl önce yüzde 70 olan bu desteğin yüzde 63'e düştüğünü yazdı. 
     Başbakan Erdoğan, gazeteye verdiği mülakatta, Türklerin AB'ye üyelik arzusunun hala yüksek olduğuna inandığını belirterek, ''Şayet anketlere bakarsanız AB'ye olan desteğin biraz düştüğünü görürsünüz, ancak bu destek hala yüzde 60 oranındadır. Aslında son bir-iki hafta içinde Fransa ve Hollanda'daki durum bu rakamları düşürmüştür. Ancak sonbaharda müzakerelere başlama tarihi geldiğinde, üyeliğe destek rakamlarının yeniden yükseleceğini sanıyorum'' dedi. 

     
</TEXT>
</DOC>
