<DOC>
<DOCNO> 365564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/guncel/gun04.html </URL>
<DATE> 2005/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bizi 77'ye bölme projeleri sürüyor 
</HEADLINE>
<TEXT>


Bulgaristan'da milletvekili seçilen Sepetçi, "Bu toprakları seviyoruz" dedi, 'eski kafalı' diye nitelediği ATAKA'nın tehditlerinden yakındı 

ŞÜKRAN PAKKAN Sofya 

Ressam, heykeltıraş Fikret Şabanov Sepetçi 41 , Bulgaristan'da 16 yıl önce soyadlarının değiştirilmesi için zorlama başlayınca ailesiyle birlikte Türkiye'ye göç etmek için yola çıkmış bir Türk. Ancak Türkiye yolundayken sınır kapatılınca geri dönmek zorunda kalmış ve siyasete girmiş. 
Sepetçi, şimdi ise 25 Haziran'daki seçimlerde Filibe'den milletvekili seçildi. Sepetçi, mensubu olduğu ve çoğunluğunu Türklerin oluşturduğu Hak ve Özgürlükler Hareketi'nin HÖH , Sosyalist Parti ile kurduğu hükümetin, güvenoyu alamamasının ardından sorularımızı yanıtladı. 

Fiziksel tehdit var 
HÖH'ün başarısı, uzun yıllar çok acı çekmiş soydaşların zaferi mi 
Bu zafer Türk seçmen sayesinde oldu. Bizi 77'ye bölme projeleri sürüyor. Ama bu toprakları seviyoruz. Bu devlete, bayrağa hakareti aklımıza bile getirmedik. 

Oylamada ATAKA milletvekillerinin, Türkleri tuvalete kilitlediği doğru mu 
Bunu ilk kez duydum. ATAKA meclis grubunun fiziksel tehditleri söz konusu. 

Meclis'te yapılan 'Frankeştayn', 'terörist' gibi konuşmalar sizi nasıl etkiledi 
ATAKA'nın tabanı, aşırı sağ, bir kısmı da aşırı soldan geliyor. Siyasi geçmişleri yok. Son 15 yılın gelişmeleri eski kafalıları rahatsız etti. 70 yıl, öyle mantık dışı eğitim görmüş ki, değişim mümkün değil. 

Siz bu hakaretler karşısında nasıl bir taktik geliştirdiniz 
Sabırlı olmaya çalışıyoruz. Dışarıda 1 milyonu aşkın bir nüfus var, onları rahatsız ediyor, bir anda Allah muhafaza terslik de çıkabilir. Bulgaristan Başsavcılığı'nın sorgulama yapması gerekiyor. Türkler çok kızgın, bizi çok pasif buluyorlar. Ama siyasette böyle. 

ATAKA, AB'yi endişelendiriyor 

GÜVEN ÖZALP 
AB, Bulgaristan'da yaşanan hükümet krizini yakından takip ediyor. Brüksel kaynakları, ağırlığını Türklerin oluşturduğu HÖH'e yönelik saldırgan tavırların endişe yarattığını gizlemiyor. ATAKA İttifakı gibi yabancı düşmanı, AB karşıtı siyasi oluşumlar da AB'de hoş karşılanmıyor. 


</TEXT>
</DOC>
