<DOC>
<DOCNO> 385520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sonsiy13.html </URL>
<DATE> 2005/10/10/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Çiçek Tüm camilerde depremzedeler için yardım kampanyası başlatılacak 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, bu Cuma günü Diyanet İşleri Başkanlığı’nın organizasyonu ile Güney Asya’daki deprem bölgesinde ihtiyacı bulunan insanlar için bir yardım kampanyası başlatılacağını bildirdi. 
     Çiçek, Bakanlar Kurulu toplantısının ardından gazetecilere yaptığı açıklamada toplantıda ele alınan konulara ilişkin bilgi verdi. 
     Toplantıda Güney Asya’da yaşanan deprem felaketinin gündeme geldiğini belirten Çiçek, Başbakan Recep Tayyip Erdoğan’ın, deprem bölgesi olan Hindistan ve Afganistan başbakanlarını aradığını, ancak görüşme imkanı bulamadığını kaydetti. 
     Deprem bölgesine Genelkurmay Başkanlığı, Sağlık Bakanlığı, Sivil Savunma Genel Müdürlüğü ve Kızılay’dan arama-kurtarma ile sağlık ekipleri gittiğini belirten Çiçek, bölgeye ilaç ve gıda götürüldüğünü de kaydetti. 
     
     "TÜRKİYE, YAPILMASI GEREKENİ YAPACAK" 
     Çiçek, Diyanet İşleri Başkanlığı’nın organizasyonuyla 14 Ekim Cuma günü camilerde, deprem bölgesindeki yardıma ihtiyacı bulunan insanlar için yardım kampanyası başlatacağını bildirdi. Yardım yapacak kuruluşlarla ilgili koordinasyonu Başbakanlık bünyesindeki birimin gerçekleştirdiğini ifade eden Çiçek, "Türkiye, o bölge için imkan ölçüsünde yapılması gereken ne varsa hepsini yapmaya kararlıdır. 
     Hükümetimiz, bugün bunu kararlaştırmıştır. Depreme maruz kalan bölge insanlarına geçmiş olsun diyoruz" dedi. 
     
     AB MÜZAKERE SÜRECİ 
     Çiçek, toplantıda, bundan önceki toplantıda olduğu gibi Dışişleri Bakanı ve Başbakan Yardımcısı Abdullah Gül ile Başmüzakereci Ali Babacan’ın, AB müzakere süreci ile ilgili geçen haftadan bugüne gerçekleştirilen çalışmalar hakkında bilgi verdiklerini ifade etti. 
     Kamu kurum ve kuruluşlarının üst düzey yöneticileriyle dün akşam bir değerlendirme toplantısı yapıldığını anımsatan Çiçek, "Bu toplantılar zaman zaman devam edecek. Zaten her bakanlıkta da müsteşar yardımcısı düzeyinde irtibat görevlileri belirlenmiştir. Ayrıca zaten yine her bakanlıkta ya daire başkanlığı ya da AB Genel Müdürlüğü seviyesinde bir kuruluş da vardır" dedi. 
     Çiçek, şunları söyledi 
     "Sivil toplum kuruluşları bu süreçte çok önemli bir rol ifa edeceği için Başmüzakereci arkadaşımız sayın Babacan, Eylül başında yapılan toplantıya ilaveten sivil toplum kuruluşlarına bir anket göndermiştir. Bugüne kadar AB ile ilgili yaptıkları çalışmalar, bundan sonra yapabilecekleri katkılar, bunların neler olabileceği ve hangi bölümle ilgili müzakerelere katılmak istedikleriyle ilgili çok ayrıntılı bir soru paketi kendilerine gönderilmiştir. Çünkü, AB müzakere süreci içerisinde sivil toplum örgütlerine önemli roller düşmektedir. Özellikle Avrupa kamuoyunun Türkiye’yi daha yakından tanıması açısından ve müzakerelere olumlu katkıları açısından bu değerlendirme toplantısına esas teşkil edecek tarzda bu sorular gönderilmiştir. İnşallah, bunlar en kısa sürede gelecek, hangi kuruluşun ne ölçüde yardım edebileceği, katkı sağlayabileceği de ortaya çıkacaktır. Bu, diğer yandan da envanter çalışmasıdır." Çiçek, Dışişleri Bakanı Gül ile başmüzakereci Ali Babacan’ın Cumhurbaşkanı Ahmet Necdet Sezer’e konuya ilişkin bilgi sunduklarını belirterek, "Gül ve Babacan, müzakere süreci ve bunun yapısıyla ilgili soruları kamuoyuna açıklamak maksadıyla Çarşamba günü sabah bir basın toplantısı düzenleyecekler" dedi. 
     
</TEXT>
</DOC>
