<DOC>
<DOCNO> 389259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sonsiy25.html </URL>
<DATE> 2005/10/24/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
Sezer "Türkiye BM'nin hedeflerine ulaşmasına katkı sağlayacaktır" 
</HEADLINE>
<TEXT>

     Cumhurbaşkanı Ahmet Necdet Sezer, uluslararası alanda değişen tabloya karşın Birleşmiş Milletler'in BM uluslararası barış, istikrar ve güvenliğin sağlanmasında yaşamsal bir rol oynamayı sürdürmekte olduğunu belirterek, ''BM Güvenlik Konseyi geçici üyeliği için adaylığını açıklamış olan Türkiye'nin, bu göreve seçilmesi durumunda, BM'nin hedeflerine ulaşması yönünde etkin katkılarda bulunacağına inandığını'' bildirdi. 
     Cumhurbaşkanlığı Basın Merkezi'nden yapılan açıklamaya göre, Cumhurbaşkanı Sezer, BM'nin kuruluşunun 60. yıldönümü dolayısıyla yayımladığı mesajda, uluslararası alanda devletlerin seslerini duyurabildikleri, sorunlarını ve çözüm önerilerini gündeme getirebildikleri tek evrensel platform olan BM Örgütü'nün 60. kuruluş yıldönümü kutlamaktan kıvanç duyulduğunu ifade ederek şunları kaydetti 
     ''Bugün dünyamız, BM'nin kurulduğu 1945 yılıyla karşılaştırıldığında çok farklı bir görünüm sergilemektedir. Varolan devletlerin sayısı artmış, insanlığın karşı karşıya kaldığı sorun ve tehditler değişmiş, bu sorun ve tehditlerle savaşım yöntemleri farklılaşmıştır. Uluslararası alanda değişen bu tabloya karşın, BM uluslararası barış, istikrar ve güvenliğin sağlanmasında yaşamsal bir rol oynamayı sürdürmektedir. Türkiye de BM'nin kurucu üyelerinden birisi olarak Örgüt'ün çalışmalarını desteklemektedir. 2009-210 dönemi BM Güvenlik Konseyi geçici üyeliği için adaylığını açıklamış olan Türkiye, bu göreve seçilmesi durumunda, BM'nin hedeflerine ulaşması yönünde etkin katkılarda bulunacağına inanmaktadır.'' Cumhurbaşkanı Sezer, BM'nin, kuruluşunun 60. yıldönümünde, değişen dünyanın yeni koşullarına ayak uydurmak amacıyla kendi yapısında da değişiklikler yapmak için çalışmalarını sürdürdüğünü belirterek, ''Türkiye, BM'nin daha güçlü ve etkin bir kuruluş olması yönündeki reform çalışmalarını yakından izlemekte ve desteklemektedir. BM'nin 60. yıldönümünde, Örgüt'ün hizmetlerinin tüm insanlığa barış, istikrar ve güvenlik sağlamasını diliyorum'' dedi. 
     
</TEXT>
</DOC>
