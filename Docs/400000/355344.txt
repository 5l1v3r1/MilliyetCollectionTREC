<DOC>
<DOCNO> 355344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/spor/ykocaomer.html </URL>
<DATE> 2005/06/25/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Avrupa Şampiyonası'nın düşündürdükleri 
</HEADLINE>
<TEXT>



Tekerlekli Sandalye Basketbol A Milli Takımımız bugün Paris'te Avrupa Şampiyonası'ndaki ilk maçını İspanya ile oynayacak. Şampiyonaya 12 ülke katılıyor. İlk beşe girenler Dünya Şampiyonası'na katılırken, son iki takım B Klasmanı'na düşecek. 
Milli Takımımız, 27 - 29 Mayıs'ta İstanbul'da yapılan 3. Uluslararası Dr. Trawinski Tekerlekli Sandalye Basketbol Turnuvası'nda, bu Avrupa Şampiyonası'nda karşılaşacağı muhtemel beş rakibi ile deneme maçları yapma olanağı elde etti. Ancak Türk sporunun büyük bir bölümünde olduğu gibi tekerlekli sandalye basketbolunda da "İşler tıkırında" gitmiyor. Bunun en önemli nedeni alt yapı olmayışı ve Bedensel Engelliler Spor Federasyonu'nun da alt yapıya gerekli bütçeyi ayıramaması. 
Bir diğer neden ise, gerek Gençlik ve Spor Genel Müdürlüğü, gerekse Spordan Sorumlu Devlet Bakanlığı h l engelliler sporunu bir rehabilitasyon ve sakat insanlara destek verme gibi görüyor. Bu sporun ciddiyetini ülkemizde kavrayabilen insan sayısı az. GSGM'nin üst kademedeki yardımcıları bile "Biz sakatlar için her şeyi yaparız. Onların sporuna çok hassasiyet göstermemiz gerekir" gibi sporla bağdaşmayan saçma sapan lafları edebiliyorlar. 
Bu satırların yazarı son altı senede ülkemize 390 adet tekerlekli basketbol sandalyesini bizzat finansmanını sağlayarak getirmiştir. Bugünkü değerlerle, bunun karşılığı 1 trilyon 800 milyar liradır. Artık böyle bir yatırımın devlet tarafından yapılıp, alt yapıya önem verilme zamanı gelmiş, geçmektedir. "Her şeyi devletten beklemeyelim" diyen bizler, artık devletin sistem ve maddi kaynakların kullanımı olarak sorumluluğu üstlenmesinin zamanı geldiğini düşünmekteyiz. 
"2008 Pekin Paralimpikleri'nde daha çok madalya alacağız" diye nutuklar atmak hiç kimseye bir yarar sağlamaz. Diğer spor dallarında olduğu gibi, engelliler sporunda da bir takım insanlara yakın kişileri federasyon başkanı seçtirmeye uğraşmakla Türk sporuna hizmet edilmeyeceğini artık herkesin anlaması gerekmektedir. 



</TEXT>
</DOC>
