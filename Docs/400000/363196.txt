<DOC>
<DOCNO> 363196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sonyas05.html </URL>
<DATE> 2005/07/21/ </DATE>
<TIME> 08.05 </TIME>
<AUTHOR>  </AUTHOR>
<HEADLINE>
2005'te 800 milyon cep telefonu satılacak 
</HEADLINE>
<TEXT>

     Dünyada cep telefonları satışının bu yıl yaklaşık 800 milyonu bulacağı, 2009 yılında ise yıllık satış rakamının 1 milyarı geçeceği tahmin ediliyor. 
     Gartner isimli bir şirket tarafından hazırlanan raporda yer alan tahminlere göre, yine 2009 yılında kullanılmakta olan cep telefonu sayısı 2,6 milyarı bulacak. 
     Bu yıl içinde toplam 779 milyon cep telefonunun satılacağı tahmin edilen raporda, bunun 674 milyon cep telefonunun satıldığı 2004 yılına göre yüzde 15,6’lık bir artış anlamına geldiği belirtidi. Ancak, bu yıldan sonra cep telefonu satışlarındaki artış oranının düşeceği öngörüsünde bulunan Gartner, 2006’daki artış oranının yüzde 8,8, 2009 yılında ise yüzde 5,9 olacağı tahmininde bulundu. 
     Cep telefonu satışlarındaki yüksek artışa rağmen, aşırı rekabet yüzünden başlıca cep telefonu üreticisi firmaların yüksek karlar elde edemediği de kaydedildi. LG Electonics, yılın ikinci çeyreğinde karının yüzde 70 azaldığını açıklarken, Sony Ericsson ise artan satışlarına rağmen kazancının yüzde 16 oranında gerilediğini duyurdu. 
     Motorola ise durumunun nispeten iyi olduğunu açıkladı. 
     En fazla cep telefonu satılan kıtayı, satılan her dört cep telefonundan birine alıcı bulan Asya teşkil ederken, bu oranın 2009 yılında her üç telefondan biri şeklinde olacağı tahmin ediliyor. 
     Gartner raporunda ayrıca, en fazla satılan cep telefonu türünün ise bilgisayar teknolojisi kullanılan ve ’akıllı telefon’ olarak adlandırlan türden cep telefonları olduğu ve bu tarz cep telefonlarının satış rakamının 2008 yılında 200 milyonu aşacağı tahmininde bulunuldu. 
     
</TEXT>
</DOC>
