<DOC>
<DOCNO> 387892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sondun14.html </URL>
<DATE> 2005/10/19/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Irak'ta 4 kentte 3’te 2 oranında 'Hayır' çıktı 
</HEADLINE>
<TEXT>

     CAN HASASU Bağdat DHA 

      IRAK, geçen cumartesi günü yapılan anayasa referandumunun sonuçlarını beklerken, Sünni Arapları temsil eden Irak Ulusal Diyalog Meclisi Üyesi Salih El Mutlag, ’halkın kabul etmediği bir anayasanın dayatılması halinde şiddet yanlılarının bu işten güçlü çıkacağı’ yorumunda bulundu. 
     Bağdat’taki ofisinde DHA’nın sorularını yanıtlayan El Mutlag şu açıklamalarda bulundu "Anayasa pratikte reddedildi. Sadece 3 değil, tam 4 kentte 3’te 2 oranında anayasaya ’Hayır’ çıktı. Bunlar Musul, Selahaddin, Riyale ve Anbar kentleri... Bağdat’ta ise ’Evet’ ve ’Hayır’ arasındaki oran yüzde 50 kadar. Güney kentleri referanduma düşük katılım göstererek anayasaya ’Hayır’ dedi. Kürt bölgesinde de vatandaşlar sandığa az ilgi gösterdi. Bu sonuçlar bizim elimizdeyken, sonuçlar üzerinde tahrifat yaparlarsa bu, Irak’ın demokratik sürecine gölge düşürürür ve biz buna izin vermeyiz." 
     
     RICE’IN ’ANAYASA KABUL EDİLDİ’ AÇIKLAMASINA TEPKİ 
     ABD Dışişleri Bakanı Condoleezza Rice ve Irak hükümet yetkililerinin, anayasanın kabul edildiğine yönelik açıklamalarını değerlendiren Mutlag, "Bu yönde atılacak herhangi bir adımın ahmakça olacağı konusunda şimdiden uyarıyoruz. Bu, peşimizdeki insanları demokratik yöntemlerin dışında bir takım arayışlara girmeye zorlar. Çünkü bu, demokrasinin tadını ve kıymetini azaltır. İnsanlarımızı demokrasi dışında bir takım yöntemlere iter. Amerikalılar anayasayı bize ve diğer Iraklılara dayatırsa çok büyük bir hata yapmış olur. İnsanları siyasi arenaya çekmeye çalışanları çok zor bir duruma sokarlar. Böyle yaparlarsa bu adamlar artık demokratik sürece güvenini yitirir ve şiddete yönelir. Bu da ne Amerikalıların ne de bizim çıkarımızadır" diye konuştu. 
     
</TEXT>
</DOC>
