<DOC>
<DOCNO> 378132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sonspo24.html </URL>
<DATE> 2005/09/13/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Denizlispor yönetiminden Bulak'a güven oyu... 
</HEADLINE>
<TEXT>

     Denizlispor Basın Sözcüsü Hasan Kıbrıslıoğlu, yönetim kurulunun teknik direktör Giray Bulak'a güveninin sürdüğünü bildirdi. 
     Kıbrıslıoğlu, düzenlediği basın toplantısında, Ankaragücü maçında bir grup taraftarın yönetim kurulu ve Bulak'ı istifaya davet etmesini ''Takımın kazanmasına alışanların bir tepkisi'' olarak gördüklerini söyledi. 
     Birkaç sezondur ligin üst sıralarında yer alan takımın ilk 5 haftadaki sonuçlara bakılarak değerlendirmesini doğru bulmadıklarını ifade eden Kıbrıslıoğlu, kesin yargıya varmak için henüz erken olduğunu, köprülerin altından çok su akacağını belirtti. 
     Yönetim kurulunun Bulak'a güveninin devam edip etmediği sorusunu da yanıtlayan Kıbrıslıoğlu, ''Sayın Bulak'la elde ettiğimiz başarılar var. Hocamızın bir kredibilitesi var, o devam ediyor. Yönetim olarak takımın mücadelesinden ve oynanan futboldan memnunuz'' dedi. 
     Futbolun gerçeklerini gözardı etmemek gerektiğini de vurgulayan Kıbrıslıoğlu, ''Bu ligde elimizi kolumuzu sallaya sallaya yine 5-6. sıralarda yer alırız diye düşündük. Biz, biraz havaya girdik, onun sıkıntısını yaşıyoruz'' diye konuştu. 
     Öte yandan, yeşil-siyahlı takımda Malatyaspor maçı hazırlıklarına teknik direktör Giray bulak yönetiminde yapılan antrenmanla başlandı. 
     
</TEXT>
</DOC>
