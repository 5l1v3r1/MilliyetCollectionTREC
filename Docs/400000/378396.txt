<DOC>
<DOCNO> 378396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sonsiy18.html </URL>
<DATE> 2005/09/14/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Bush Talabani'ye 'PKK konusunda birşeyler yapmalısın' dedim 
</HEADLINE>
<TEXT>

     ABD Başkanı George Bush’un, BM Zirvesi’ne katılan Irak Devlet Başkanı Celal Talabani ile yaptığı görüşmede, "Türkiye’nin PKK konusunda endişeli olduğunu ve bir şeyler yapması gerektiğini" söylediğini, Başbakan Recep Tayyip Erdoğan’a aktardığı bildirildi. 
     ABD Başkanı Bush, Zirve’ye katılan devlet ve hükümet başkanları ile eşleri onuruna Waldorf Astoria Oteli’nde resepsiyon verdi. 
     Alınan bilgiye göre, Bush ve eşi Laura Bush, basına kapalı resepsiyonda, zirveye katılan liderler ve eşlerini karşılayarak, hatıra fotoğrafı çektirdi. 
     Fotoğraf çekimi öncesinde Başbakan Erdoğan ile ayaküstü konuşan Bush, dün Irak Devlet Başkanı Celal Talabani ile ABD Dışişleri Bakanı Condoleezza Rice’ın da katıldığı bir görüşme yaptığını anımsattı. 
     Bush, "Talabani’ye, Türkler PKK konusunda endişeli, bir şeyler yapmalısın dedim" diye konuştu. 
     Laura Bush da Başbakan Erdoğan’ın eşi Emine Erdoğan ile öpüşerek, kızlarının hatırını sordu. 
     Başbakan Erdoğan, Katrina Kasırgası’nda ölenler için Bush’a üzüntülerini bildirdi. 
     Resepsiyonda, Erdoğan ile karşılaşan ABD Dışişleri Bakanı Rice da Talabani görüşmesini hatırlatarak, Kuzey Irak’taki PKK varlığından Türkiye’nin duyduğu rahatsızlığı Talabani’ye aktardığını söyledi. 
     Rice, Irak’ta yapılacak seçimlere kadar geçecek 4 ayın çok önemli olduğunu belirtti. Başbakan Erdoğan ise seçimden Irak halkını temsil kabiliyeti olan bir parlamentonun çıkmasının önemine işaret etti. 
     Resepsiyon sırasında Başbakan Erdoğan’ın Pakistan Devlet Başkanı Pervez Müşerref ile yaptığı ayaküstü görüşmede bir süre önce İstanbul’da İsrail ile Pakistan Dışışleri bakanlarının yaptığı görüşme ele alındı. Müşerref, Türkiye’nin aracılığı için teşekkür etti. 
     Erdoğan da her zaman yardıma hazır olduklarını söyledi. 
     Erdoğan, Danimarka Başbakanı Anders Fogh Rasmussen’e ise terör örgütü PKK’nın Danimarka’dan yayın yapan televizyonu ile ilgili rahatsızlığını ifade etti. Rasmussen’in bu konuda bilgisinin olmadığını söylemesi üzerine Erdoğan, "Buna bir bakın" dedi. 
     Erdoğan, Gürcistan Cumhurbaşkanı Mihail Şaakaşvili ile Türkiye’deki özelleştirmeler hakkında sohbet etti. 
     Yunanistan Başbakanı Kostas Karamanlis ile de karşılaşan Erdoğan, samimi bir sohbet yaptı. Futbol takımları Dünya kupası elemelerinde aynı grupta ikincilik mücadelesi veren iki ülkenin başbakanları, ülkelerinin gruptan çıkma şanslarını değerlendirdiler. 
     Erdoğan, 3 Ekim’de yapılacak AB’ye üyelik müzakereleri için Karamanlis’ten destek istedi. Karamanlis, bundan sonra da Yunanistan’ın Türkiye’ye desteğinin devam edeceğini söyledi. 
     Bir süre önce trafik kazası geçiren Hollanda Başbakanı Jan Peter Balkenende ile sohbet eden Başbakan Erdoğan, sağlık durumunu sordu, geçmiş olsun dileğinde bulundu. 
     Öte yandan Bush, resepsiyona katılan liderlere hitaben yaptığı konuşmada, eşinin "misafirleri sıkmadan kısa bir konuşma" yapması konusunda kendisini uyardığını belirterek, Katrina Kasırgası dolayısıyla dünyanın pek çok ülkesinden gelen taziye dileklerine teşekkür etti. 
     
</TEXT>
</DOC>
