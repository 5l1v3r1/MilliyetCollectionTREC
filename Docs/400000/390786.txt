<DOC>
<DOCNO> 390786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/siyaset/asiy.html </URL>
<DATE> 2005/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Hassas mesajlar 
</HEADLINE>
<TEXT>


Sezer Yürütmenin parmağı yargı içinde olmamalı. Özkök Şartlar gerektirirse, komutanlar konuşur. Büyükanıt Siyaset Belgesi'ni basına sızdıranı bulmak için haberi en ayrıntılı veren gazeteye bakın 

Önder Yılmaz 


Sezer Dokunulmazlıklar mutlaka kaldırılmalı 
Cumhurbaşkanı Ahmet Necdet Sezer, Rektör Prof. Yücel Aşkın'ın tutuklanmasının ardından artan yargının bağımsızlığı tartışmalarına değindi. Adalet Bakanı ve müsteşarının HSYK'ya doğal üye olmasının sorun olduğunu söyleyen Sezer, yargının tamamen bağımsız olması gerektiğini belirterek, "Bunun için HSYK'yı düzenleyen Anayasa'nın 159. maddesinin değişmesi zorunludur. Çünkü siyasi yargının bağı burada kuruluyor. Yürütmenin parmağının yargının içinde olmaması gerekiyor" dedi. Dokunulmazlıkların da mutlaka kaldırılması gerektiğine değinen Sezer, "Bu konuda söz verenlerin iktidara gelince ne yaptıkları ortada" dedi. Sezer, YÖK-hükümet gerginliği için, "Hangi dönemlerde gerildiğine bakmak gerekir. Ona bakın" diye konuştu. 

Özkök TSK, siyasi otorite kontrolünde 
Genelkurmay Başkanı Org. Hilmi Özkök de, 29 Ekim mesajında yer alan TSK'nın sabrının zorlandığına ilişkin ifadelerinin anımsatılarak, "Kim zorluyor, kaygılı mısınız " sorusuna, "Kaygılıyız" yanıtını verdi. Özkök, şunları kaydetti "Genelkurmay'a söz söyleyince 'ben aslanım' diye düşünenler var. Söylenenlerin bir altyapısı olmalı. Cevap vermesen sanki hep başımız önümüzde gibi algılanıyor. Onun için bu mesajları vereyim ki, bu hatayı yapanlar hatalarını görürler" dedi. Özkök, 'Mesajınızda hedef hükümet miydi ' sorusuna da, "Ben iktidara basın yolu ile mesaj vermem" dedi. 
Türkiye'nin AB üyeliğinin TSK'yı etkileyeceği sorusuna da Özkök, şu yanıtı verdi "Zaten bazı talepler var. Bazıları uygun. Bazıları belki ileride uygun hale gelebilir. TSK siyasi otoritenin kontrolü altındadır. Görevimiz yasalarda bellidir. Onların dışına çıkmayız." 
Emekliye ayrılan komutanların görevden ayrılırken mesaj vermesi konusunda ise Özkök, "Böyle bir gelenek oluştu. Daha önce yoktu. Ama 28 Şubat'ta şartlar gerektirdi ve o zaman komutanlar konuştu. Belki ben de o zaman o görevde olsaydım konuşurdum. Bu, şartlara göre olur" dedi. 
Özkök, hükümet-YÖK gerginliğiyle ilgili de, "YÖK Başkanı ve rektörlerin benimle toplu görüşme talepleri olmadı. Öyle toplu bir harekete soğuk bakarım. Ama YÖK başkanı, rektörler gelir her zaman görüşürüz" diye konuştu. Barzani'nin Beyaz Saray'da "başkan" sıfatıyla ağırlanması konusunda Özkök, "Bizde hep aşiret reisi diye bakma alışkanlığı vardı. Şimdi Talabani Cumhurbaşkanı. Barzani de başka konumda. Durumun değiştiğini kabul etmeliyiz. Yarın Talabani Türkiye'ye gelirse Devlet Başkanı olarak gelecek. Türkiye olarak yine de rahatsızız" şeklinde konuştu. 
İran Cumhurbaşkanı Ahmedinecad'ın "İsrail haritadan silinmeli" açıklamasını da, "Komşularımız demokratik olursa biz de kendimizi güvende hissederiz" sözleriyle değerlendiren Özkök, PKK konusunda da, "Eğer insanlar çaresiz kalırsa ya dindar olur, ya da bu dünyadan medet umar bölücü olur" ifadesini kullandı. 

Büyükanıt Sızdıranın kimliğini anlamak kolay 
Kara Kuvvetleri Komutanı Org. Yaşar Büyükanıt da, PKK konusunda "3 sene önceye göre en önemli fark sınırötesi operasyon yapamayışımızdır. Buna bu dönem kadar ihtiyacımız olmamıştır" dedi. Büyükanıt, Bakan Gül'ün Siyaset Belgesi'nin gazetelere sızması nedeniyle MİT'e "Kim sızdırdı, bulun" talimatı vermesinin anımsatılmasına da, "Ertesi gün hangi gazetede konuya ilişkin en ayrıntılı haber varsa, kim olduğunu görürsünüz. İsim vermiyorum" yanıtını verdi. 

Rektör bakan gerginliği 

Sezer ve eşi, davetlileri Büyük Resepsiyon Salonu'nun kapısında karşılayarak, tek tek tokalaştı. Karşılama merasimi 55 dakika sürdü. Eşsiz davetiye gönderilmesi nedeniyle birçok AKP'linin katılmadığı resepsiyona TBMM Başkanı Bülent Arınç ve 7 bakan katıldı. Resepsiyonda AKP'den eski Bakan Güldal Akşit, eşinin başı açık olan Afyon Milletvekili Mahmut Koçak ile 20'ye yakın AKP'li hazır bulundu. 76 üniversite rektörünün çoğu da resepsiyona katıldı.Hükümet-YÖK gerginliği resepsiyona da yansıdı. Başbakan Erdoğan ve bakanlar, YÖK Başkanı Erdoğan Teziç ve rektörler yan yana gelmemeye özen gösterdi. Davetlilere alkollü içecek, meyve suyu ile kızartma ve kanepelerden oluşan zengin bir mönü ikram edildi. Bir süre önce Başbakan Erdoğan tarafından oruç tuttuğu açıklanan Özkök, resepsiyonda alkolsüz içecekleri tercih etti. 


</TEXT>
</DOC>
