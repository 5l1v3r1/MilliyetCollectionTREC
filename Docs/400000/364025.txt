<DOC>
<DOCNO> 364025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/sondun19.html </URL>
<DATE> 2005/07/25/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Jane Fonda, Irak Savaşı'nı protesto için ABD'yi otobüsle kat edecek 
</HEADLINE>
<TEXT>

     Amerikalı sinema oyuncusu Jane Fonda, ABD'nin Irak'taki askeri faaliyetine son vermesi için otobüsle ABD'yi baştan başa kat etmeyi planladığını açıkladı. 
     Fonda, ''My Life So Far'' adlı kitabının tanıtımı için bulunduğu Santa Fe'de yaptığı açıklamada, Mart ayında yapmayı düşündüğü savaş karşıtı eyleminde bitkisel yağla çalışan bir otobüs kullanacağını söyledi. 
     Otobüs turu sırasında Irak savaş gazilerinin aileleri ve kızıyla bir araya geleceğini belirten Fonda, protesto turunun Santa Fe'de sona ereceğini kaydetti. Fonda, protesto turuyla ilgili olarak heyecan verici olacağını söylemek dışında bir ayrıntı veremeyeceğini ifade etti. 
     Jane Fonda'nın savaş karşıtı harekete katılma planını açıklaması, kitap tanıtımına gelen yüzlerce kişinin coşkulu kutlamasına neden oldu. 
     
</TEXT>
</DOC>
