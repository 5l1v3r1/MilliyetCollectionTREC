<DOC>
<DOCNO> 381366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/son/soneko14.html </URL>
<DATE> 2005/09/25/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
TOBB Erdemir'i değerinin altında sattırmayız 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, ''bu malı Erdemir değerinin altında sattırmayız'' derken, Galataport ihalesi konusunda ise ''mal değeriyle satılır'' dedi. 
     Tv8'de katıldığı programda soruları yanıtlayan Hisarcıklıoğlu, özelleştirme ihalelerine dönük eleştiriler konusunda, Tekel'de daha önce yaşananlara atıfta bulundu. 
     Tekel sigara fabrikalarının satılması için iki yıl önce açılan ihalede, 1.2 milyar dolar teklif geldiğini hatırlatan Hisarcıklıoğlu, şöyle konuştu 
     ''Yabancı bir gazetede, fabrikaların değerinin 3 milyar doların üzerinde olduğu yönünde bir haber çıktı ve bu bizim kamoyuna taşındı. O zaman bu fiyata verilse vatan haini ilan edilecekti. O yüzden ihale iptal edildi. O zaman Tekel'in pazar payı yüzde 62 idi şimdi yüzde 38'e indi. Yapılan ihaleye teklif veren bile çıkmadı, değeri sıfırlandı. 
     Perdenin arkasını çok iyi görmek lazım. Bakın bir oyun oynandı, kime yaradı Yabancılara. Kimin zararı oldu 68 milyonun. Bu konularda tartışırken çok dikkatli olmak lazım.'' Erdemir'in özelleştirmesine ise TOBB koordinatörlüğünde demir-çelik alanında aralarında rekabet eden 47 firmanın biraraya gelerek Ortak Girişim Grubu olarak talip olduklarını belirten Hisarcıklıoğlu, ''biz bu işe iddialı girdik. Hiç olmazsa bu malı Erdemir değerinin altında sattırmayız'' dedi. 
     
     TÜRKİYE-AB 
     3 Ekim'de AB ile müzakere başlanıp başlanmayacağı yönündeki soruya TOBB Başkanı Rifat Hisarcıklıoğlu, ''başlanacağına inanıyorum, aksi halde AB inandırıcılığını kaybeder'' dedi. 
     Karşı deklarasyon hakkındaki görüşlerinin sorulması üzerine de Hisarcıklıoğlu, şunları söyledi 
     ''AB standardlarındaki bir Türkiye'nin AB'ye üyeliğini konuşuyoruz. Bizim için farketmez. AB standartlarını yakaladıktan sonra. Önemli olan benim amacım. O da AB düzeyine gelmek. Bunun maliyetinin bir kısmını AB üzerine yıkabilirsek ne ala. AB standartlarına geldikten sonra AB'ye girmişim, girmemişim umrumda değil.'' 
     
     MORTGAGE SİSTEMİ 
     Uzun vadeli, uygun koşullu konut finansman Mortgage sistemiyle ilgili soruya karşılık TOBB Başkanı, Türkiye'nin en büyük problemlerinden biri olan işsizlik açısından sistemin önemini vurguladı. 
     Hisarcıklıoğlu, ''5 milyon işsize iş bulmak için 250 milyar dolarlık yatırım yapmak lazım. Her yıl eklenen 750 bin yeni işgücü hariç. İstihdam için sanayi yatırımı yapmak lazım. Biz para pul istemiyoruz. Sadece rakiplerimizle eşit şartlar istiyoruz. İstihdamın üzerindeki yüzde 70 yükün AB seviyesine yüzde 25'lere inmesini istiyoruz'' diye konuştu. 
     Türkiye'nin yıllık yüzde 7 büyümesi gerektiğini anlatan Hisarcıklıoğlu, bunun için de sanayi yatırımlarının artması gerektiğini ama tam tersine ara mal üreticilerinin üretimi durdurduklarını, ara malı ithalatının sanayi malı ihracatının üzerine çıktığını anlattı. 
     
</TEXT>
</DOC>
