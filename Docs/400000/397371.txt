<DOC>
<DOCNO> 397371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sonspo03.html </URL>
<DATE> 2005/11/23/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Milan umutlu Defansif anlayışımız olamaz 
</HEADLINE>
<TEXT>

     AC Milan Teknik Direktörü Carlo Ancelotti, Fenerbahçe ile yarın yapacakları Avrupa Şampiyonlar Ligi maçında güvenlik konusunda bir endişesi olmadığını söyledi. 
     Ancelotti, Fenerbahçe Şükrü Saracoğlu Stadı’nda düzenlediği basın toplantısında, maçtan önce ve sonra bir güvenlik sorunuyla karşılaşacaklarını sanmadığını belirterek, "Öyle bir korkumuz yok. 
     Maçtan sonra iyi bir sonuçla ülkemize döneceğiz" dedi. 
     İki takım için de yarınki maçın zor geçeceğini kaydeden Ancelotti, "Defansif bir anlayışımız olamaz. Kendi oyunumuzu, kendi karakterimizi sahaya yansıtmaya çalışacağız" diye konuştu. 
     Ancelotti, bir gazetecinin, "İtalyan gazeteciler, Fenerbahçe’ye yenilirseniz, durumunuzun zora gireceğinizi söylüyor. Böyle bir şey olursa istifa edecek misiniz " şeklindeki sorusuna, "Bu maçta ne olursa olsun, bir maçımız daha var. Son maçımızı aldığımız takdirde turu geçeceğimize inanıyorum, ama her koşulda, ne olursa olsun teknik direktör bir yere gitmez" yanıtını verdi. 
     Bir İtalyan gazetecinin, FIFA Başkanı Sepp Blatter’in, milli maçlardan önce milli marşların çalınmaması yönünde bugün bir öneride bulunduğunu hatırlatması üzerine de Ancelotti, "Milli marşlar bir ülkenin sembolüdür, gururudur. Böyle bir şey olmasını tercih etmiyoruz. Sonuçta herhangi bir şarkıdan, bir melodiden bahsetmiyoruz" dedi. 
     
     MALDİNİ "GRUBUN SONUNDA KONUŞACAĞIM" 
     AC Milan’ın Takım Kaptanı Paolo Maldini, kuralar çekildiği zaman grupta her takımın seri başı olduğunu belirterek, "Çok zor bir gruba düştüğümüzü biliyorduk. Şu anda sürpriz yok. Hala grubu birinci bitirme şansımız var. Grup maçlarının sonunda konuşmayı tercih ediyorum" dedi. 
     Fenerbahçe’de, Alex’in olmamasının kendileri için bir avantaj olduğunu kaydeden Maldini, şöyle konuştu 
     "Alex gibi çok kaliteli bir oyuncunun oynamaması avantaj. Ama biz de onlar da sahaya 11 kişi çıkıyoruz. Fenerbahçe özellikle evinde iyi oynayan bir takım. Deplasmandaki maçlardan çok daha agresif olduğunu biliyoruz. Onlara çok fazla yer vermemeye, alanı daraltmaya çalışacağız." Maldini, Anelka’nın da son derece kaliteli ve teknik bir futbolcu olduğunu belirterek, "Anelka hiçbir futbolcudan aşağı kalan biri değil. Özelliklerine baktığımızda, çok daha iyi de olabilir" diye konuştu. 
     Şampiyonlar Ligi’nde yarın 150. maçına çıkacak olmasının hatırlatılması üzerine İtalyan futbolcu, "Kariyerimin başından itibaren dediğim gibi, önemli olan rakamsal başarı değil, istikrarlı bir gidiş. Bu yıl da bu turnuvanın en sonuna kadar gitmek istiyoruz" diye görüş belirtti. 
     Blatter’in milli marşlarla ilgili önerisi için de açıklamada bulunan Maldini, "Böyle bir tavsiyeyi saçmalık olarak görüyorum. 
     Milli marşlar her zaman vardı, her zaman olacak. Yapılması gereken, seyircileri biraz daha eğitmektir" dedi. 
     
</TEXT>
</DOC>
