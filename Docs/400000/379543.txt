<DOC>
<DOCNO> 379543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/spor/axspo03.html </URL>
<DATE> 2005/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'ın içi ısındı 1-4 
</HEADLINE>
<TEXT>


Galatasaray Tromso yenilgisinin ardından İzmir'de hayat buldu. Sarı-Kırmızılılar, Necati'nin golleriyle 2-0 öne geçti. Ev sahibi Böör ile ümitlendi. Günü yıldızı Ümit Karan, iki kez fileleri sarsıp, galibiyeti perçinledi 


90 dakika 

HALİL ÖZER 

Yaştan kuruya geçince Gerets baktı olmuyor, üç forveti sahaya sürünce, Ümit sahneye çıkınca, bu maçın sonucu kaçınılmaz oldu. Maçtan önce herkes yazı tura atarken Gerets parayı dik getirdi. En doğrusunu da yaptı. Risk düzeyi düşük maçlarda Necati, Hakan ve Ümit'i aynı anda sahaya sürmek en mantıklı karardı. 
Bir forvet oyuncusu bir maçta takımı için nasıl yararlı olur Bu sorunun yanıtını Ümit Karan verdi. İki müthiş gol ve 4 müthiş asist. Attığı iki gol için hangi incelikten söz edelim. İlk goldeki vuruş estetiği, ikinci goldeki akılcılık ve ustalık. Ya Necati'ye attırdığı iki gol. Yeme de yanında yat. Ümit'in diğer iki önemli asistini ise Hakan kaçırdı. Hem de öyle böyle asist değil. Tam bir lokum. 
Galatasaray ilk yarıya klasik öldürücü başlangıcı ile girdi. Rakip hiç direnç gösteremedi. Sıcak hava fazlaydı. Ama Galatasaray, Tromso'da öyle özlemiş ki bu havayı, vız geldi sıcak. Hakan ve Ümit Karan yan yana başladı. İkilinin hemen arkasında Necati. Orası tam bir üçgen. Düştün mü araya, yandın. 11. dakikada öyle bir gol geldi ki, ders kitaplarına koy. Yardımlaşma nasıl olur onu gösterdiler Birlikte nasıl hedefe ulaşılır, yavaş yavaş anlattılar. Hakan havadan gelen topu ayağıyla. Ümit'in önüne indirdi. Ümit topukla Necati'nin önüne yuvarladı. Necati topu yakışıklı plase ile filelere gönderdi 0-1 
Bu gol uzun süre alkışlandı. Ama alkışlar bitmedi. 14. dakikada yine böyle bir gol geldi. Ümit, Necati'yi sağ kanattan kaçırdı. Necati sert vurdu 2-0. 
Maç koptu derken bir dakika sonra Manisa'nın bir atağı gelişti. Böör, Galatasaray savunmasına paralel bir şekilde alanı kat etti. Bir anda boşta kaldı. Sert vurdu, topu tavana astı 2-1. 

Müthiş gol 
16. dakikada yine Böör sert vurdu. Mondi çok klas önledi. 22. dakika maçın kader anıydı. Zafer sağdan sarktı. Sıfıra indi. Kesti. Meduna'dan önce Mondi dokundu. 36. dakikada Ümit'in şovu devam etti. Orhan Ak soldan derin bir orta yaptı. Normalde bir futbolcu bu topu ayağının içine indirip orta yapmayı düşünürdü. Ümit bunu hiç düşünmedi. Gelişine öyle vurdu ki, tribünden "çat" diye sesi duyuldu. İkinci "çat", topla filelerin kucaklaşmasından geldi 3-1 Futbolsever bir spor yazarı olarak ayakta alkışladık. Ayıp değil ya. 
Galatasaray bu yarıda çok rahat oynadı. Kendinden emin ve güven doluydu. Savunmada zaman zaman zorlanmasına rağmen disiplinini bozmadı. Orta alanda Saidou en çok koşan oyuncuydu. Heinz ise en az koşan, en az iş yapandı. 
İkinci yarı farklı değildi. 48. dakikada Ümit Karan bir kez daha asist yaptı. İnatla Hakan'ı gördü. Hakan geç ve ağır kaldı. 68. dakikada Ümit "Uzatmanın anlamı yok. Atayım da bitsin" dedi. Hasan ortaladı. Savunma ofsayt diye durdu. Ümit önünde seken topa sert bir sol çıkardı, filelere gitti 4-1. 
85. dakikada Uğur İnceman'ın penaltısını Mondragon kurtardı. 
Üçü bir yerde oynadı. Maç dörtlük oldu. Galatasaray üç puanı rahat rahat aldı. Son dakikalardaki top kayıpları, savunma zaaflarını hiç dikkate almaya gerek yok. Olur o kadar deyip, geçiyoruz. 

Golcülere özel övgü 

Galatasaray Teknik Direktörü Eric Gerets Hakan Şükür, Ümit Karan ve Necati Ateş'in yardımlaşmasından memnun olduğunu açıkladı. Belçikalı teknik adam, "Üç forvetimizin de kıskançlık yapmayıp, birbirlerine gol attırma isteği beni memnun etti. Çok iyi oynadık, bütün takımı tebrik ediyorum" diye konuştu. 
Taraftarlara da destekleri için teşekkür eden Belçikalı çalıştırıcı, "Evimizden 800 kilometre uzakta bizi desteklediler. Muhteşem bir seyirci vardı. Onlara güzel bir futbol izlettirdik. Böyle düzgün bir sahada futbolcularım neler yapabileceklerini gösterdiler. Tromso'dan sonra iyi bir galibiyet oldu" dedi. 

Kökten çözüm 

Galatasaray'da forvet seçimi konusunda sıkıntı yaşayan Eric Gerets, üç golcüsüne de ilk on birde forma şansı verdi 

Sarı - Kırmızılılar'da haftalardır devam eden "Forvette kim oynayacak " krizine Teknik Direktör Eric Gerets son noktayı koydu. Sivasspor maçında Ümit Karan'ı oynatmadığı için eleştirilen Belçikalı teknik adam, Tromso sınavında da Hakan Şükür'ü yedek bekletmişti. Üç forvetinin de form grafiğinden memnun olan Gerets, Vestel Manisaspor karşılaşmasında Hakan Şükür, Ümit Karan ve Necati Ateş'i aynı anda sahaya sürerek, tartışmaları sona erdirdi. 
Ümit Karan ile Hakan Şükür'e ileri ikilide görev veren Galatasaray Teknik Direktörü, iki yıldızının hemen arkasına da Necati Ateş'i yerleştirdi. Necati, ilk yarıda attığı iki golle takımına üç puan yolunu açarken, 111 günlük suskunluğunu bitirdi. 
Günün yıldızı Ümit Karan'dı. Necati'nin gollerine asist yapan yıldız oyuncu, takımının üçüncü ve dördüncü gollerine de imza attı. Ümit Karan, gol orucunda olan Hakan Şükür'e de üç tane net gol pozisyonu hazırladı. 
Ümit, ayakta alkışlanan ilk golünü kendisinin de beğendiğini açıkladı. Yıldız futbolcu, "Müthiş bir gol oldu. Orhan'ın ortası güzeldi. Üçlü forvet çok iyi işler yaptı. Hakan ağabey biraz şanssızdı. Kendisini çok zorluyor gibi. Kendisini bu kadar çok zorlamasına gerek yok. Zaten takım için çok faydalı bir oyuncu" diye konuştu. 

MAÇIN YILDIZI 
Süper Ümit 
Doğrusu bu sezon üzerine bambaşka bir kostüm giydi. Gol atıyor, attırıyor, koşuyor, mücadele ediyor. İşte dünkü maç. Necati'nin gollerindeki iki asisti muhteşem. Hakan Şükür'ün atamadıklarında verdiği iki pas da öyle. Ama sağ çaprazdan müthiş vole ile attığı golü ayakta alkışlamak gerek. Ümit Karan böyle devam ederse daha çok maçın yıldızı olur. 

MAÇIN HAKEMİ 
Vasattı 
Bülent Demirlek de sıcaktan oldukça etkilendi. Ancak iki takım oyuncuları, bunaltıcı hava nedeniyle kendisine itiraz etme gücü bulamadığı için olsa gerek, pek baskı altında kalmadı. Bir-iki yanlış faul düdüğü dışında sırıtmadı. 

MAÇTAN NOTLAR 
Fener şoku 
Galatasaray kafilesi, derbiyi havaalanıdan takip etti. Sarı - Kırmızılılar telefonla yakınlarına sürekli maç skorunu sordu. Kleberson'un beraberlik golüyle çılgına dönen Galatasaray cephesi, Tuncay'ın sayısıyla yıkıldı. 

'Çok zordu' 
Başkan Özhan Canaydın, Vestel Manisaspor maçındaki futboldan memnun olduğunu açıkladı. Canaydın, "Bir hafta içinde iki farklı iklimde oynadık. Ben bile tribünde zorlandım. Kazandık ve yolumuza devam ediyoruz" dedi. 

Eriş'in isyanı 
V.Manisa Teknik Direktörü Levent Eriş, Galatasaray karşısında birçok fırsat kaçırıp, yenildiklerini açıkladı. Eriş, "Oyun olarak bölüm bölüm de olsa üstün oynadık. Bu kadar gol kaçınca yenilgi tabii ki kaçınılmaz oluyor" yorumunu yaptı. 

'Kötü demem' 
İkinci Başkan Ergun Gürsoy, Ümit Karan'ı oynatmayan Hagi ile ilgili soruları ilginç yanıtlarla cevapladı. Gürsoy, "Ben onu yaptığı iyi şeylerle hatırlıyorum. Hiçbir zaman beni darılttığını, kızgın olduğumu söylemem. Çünkü Hagi Türk futboluna çağ atlatmış bir isim. Birçok şeyi onun futboluna borçluyuz. Ama hoca olarak zamana ihtiyacı var" dedi. 

Tromso güldü 
Galatasaray'ın UEFA Kupası ilk turundaki rakibi Tromso sahasında Fredrikstad'ı 2-0 mağlup etti. Norveç Ligi'nde kümede kalma mücadelesi veren Kırmızı - Beyazlılar 11. sıraya yükseldi. Tromso'nun iki golünü de biri penaltıdan olmak üzere Arst kaydetti. 



</TEXT>
</DOC>
