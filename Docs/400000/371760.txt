<DOC>
<DOCNO> 371760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/spor/axspo03.html </URL>
<DATE> 2005/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Gol Show 5-2 
</HEADLINE>
<TEXT>


Galatasaray, Ümit Karan'la perdeyi açtı, Mert penaltıyla eşitliği sağladı. Altan'ın kafasını bu kez Mustafa Özkan yanıtladı. Ümit Karan sahneye yine çıktı, Hasan Şaş takımını rahatlattı. Ümit Karan geceyi noktaladı 


90 dakika 

HALİL ÖZER 

Herhalde maçın en güzel yanı bu kadar kolay goller olmasıydı. Defansif açıdan iki takımın da yaptığı hatalar skorda etken oldu. Malatya defansı hata yapmada rekor elde ederek rakibini yaya bıraktı. Galatasaray belki defansında alışkın olmadığımız görüntüdeydi, ancak o kadar inatçı bir futbol oynadı ki, bütün golleri zorlaya zorlaya, etiyle-tırnağıyla kazıya kazıya kazandı. 
3. dakikada Orhan Ak'ın kaçırdığı gol ile gollü gecenin ilk sinyalleri bizlere ulaştı. Nitekim 7. dakikada Hasan Şaş'ın kornerinden gelen topa çok iyi yükselen Ümit Karan'ın şık kafasıyla ağlar havalandı 1-0 
Galatasaray ne kadar gol yollarını zorlarsa zorlasın, Malatyaspor ilk yarıda beklenmeyen bir direnç gösterdi. Hele orta alanı Bilal, Ramazan, Hakan ve Güngör ile kalabalık tutunca, Galatasaray'ın bu bölgesi sıkıntı çekti. Konuk ekip her atağında rahatlıkla topu diğer alana sürüklerken birçok gol pozisyonu buldu. Katatau bu ligin en ilginç oyuncusu olacağını gösterdi. Ve Tomas, onun yanında çekmediği kadar sıkıntı çekti, yapmadığı kadar hata yaptı. 

Malatya direndi 
12. dakikada bir uzun topu Katatau zorladı. Tomas hakim olamadı. Sonunda da düşürdü. Hakem penaltıyı gösterdi. Atışı Mert kullandı 1-1 
Gol, Galatasaray'ı bozmadı. Orta alan sıkıntısına rağmen kanatları ısrarla kullandı. Duran toplarda da etkiliydi. 19. dakikada Hasan Şaş'ın soldan serbest atışı yaklaşık 40 metre havada süzüldü. Ve bu topa uzun boylu Malatya defansı dokunmayı düşünmedi. Omuzlarına gelen Altan sert kafa vurdu 2-1 
Galatasaray bu golün keyfini süremedi. 24. dakikada Tomas yine hata yaptı, topu kafayla Mustafa Özkan'ın önüne indirdi. Mustafa biraz sürdü, sonra çok sert vurdu ve durumu yeniden eşitledi 2-2 
Galatasaray sol kanadı, bu yarıda o kadar çok aksadı ki, hiç kimse akıl edip oraya önlem almayı düşünmedi. Orhan Ak sürekli yerini kaybetti. Hasan, ona yakın oynamadı, İliç zaten sahada yoktu. 35. dakikada maçın dönüm noktasıydı. Mehmet Budak sağdan Katatau'yu gördü. Bu futbolcu topu sürdü. Tomas'ı geçti. Sert şutu Mondragon'da kaldı. 
36. dakikada Galatasaray'ın söke söke attığı bir gol daha geldi. Cihan sağdan rakibini gölge gibi takip etti. Hataya zorladı. Topu kaptı. Sonra uzun orta yaptı. Gecenin kahramanı Ümit kafasını öyle güzel uzattı ki, Fevzi sadece izledi. 3-2 

Hasan sahneye çıktı 
İkinci yarıda Hasan Şaş sahneye çıktı ve ne kadar kaliteli oyuncu olduğunu gösterdi. Bir de İliç'in yerine Ergün, Orhan Ak'a destek olarak girince Hasan daha da özgür oynadı. 55. dakikada Hasan Şaş soldan taç çizgisinde topla buluştu. Tekmelere rağmen sıfıra indi. Arka direkte Hakan vardı. Biraz da onu düşünerek vurdu, ama Fevzi'nin bakışları arasında top filelere gitti 4-2 
57. dakikada Galatasaray yine soldan geldi. Orhan Ak arka direğe uzun orta yaptı. Aytaç, Hakan ile birlikte çıktı, ama topu koluyla dışarı attı. Penaltı atışını Ümit kullandı ve kötü vurmasına rağmen gol oldu 5-2 
Belli ki, Galatasaray'ın gollü maçlarına alışacağız. Ancak orta alanda sorun devam ediyor. Ve tabii bir de İliç. Gerets bu oyuncu ile ne yapacağına bir an önce karar vermeli. Böyle riskli bir sistemde bir kişi eksik olmak dert açar. 

Çifte düğün 

Galatasaray forması altında ilk kez üç gol atarak Malatya maçına damgasını vuran Ümit Karan, bugün hayatının en heyecanlı günlerinden birini yaşayacak. Eric Gerets yönetiminde adeta hayata dönen yıldız futbolcu, Ankaraspor'da oynarken tanıştığı Zeynep Çelebi ile Divan Kuruçeşme'de dünya evine girecek. 
Bütün arkadaşlarına teşekkür eden Ümit Karan, "Düğün öncesinde mutlu olmam için sahada herşey vardı. Nişanlım maçtan önce gol atmamı çok arzuladı. Onun arzusu da yerine geldi" diye konuştu. 
Ümit Karan en son üç golü 1998 - 99 sezonunda Gençlerbirliği'nde oynarken, Samsunspor'a atmıştı. 

MAÇIN HAKEMİ 
İpek inişli çıkışlı 
Bir ara maçın kontrolünü kaçırır gibi oldu. Ancak sonra toparladı. Penaltı kararlarında haklıydı. Futbolcuların iyi niyeti de onun kontrolü elinden kaçırmamasına neden oldu. Çok koşması ve yan hakemleri ile uyum içinde olması artı yönleriydi. En büyük hatası ise ilk yarıda yapılan bir faulde avantaj kuralını uygulamaması oldu. Ancak bu pozisyonda kullanılan faul atışının gol olması onun için bir şanstı. 

MAÇIN YILDIZI 
Ümit Karan 
Muhteşem futbol oynadı. Sezonun ilk hat-trick'ini yaptı. Akıllı ve etkiliydi. Yan toplarda çok dikkatliydi ve kafasını her yere soktu. İkinci golü çok şıktı. Ayrıca iyi mücadele etti ve rakip savunmayı zorladı. Hakan ile iyi bir uyum yakaladı. Çapraz koşular yaparak orta alanını da çok pozisyona soktu. Daha fazla gol atabilirdi. Ancak çok sevdiği varyeteden bir türlü vazgeçmedi. İlle de o topuğunu kullandı. 

Gerets'e yetmedi 

Galatasaray'ın hocası, 5 gole rağmen üç haftanın en kötü maçını oynadıklarını söyledi, "İyi oynayıp 1-0 kazanmayı tercih ederdim" dedi 

Sarı - Kırmızılı takımın tecrübeli çalıştırıcısı Eric Gerets, Malatyaspor maçından sonra ilginç açıklamalar yaptı. Belçikalı Teknik Direktör, 5-2'lik galibiyete rağmen dün gece ligdeki ilk üç haftanın en kötü futbolunu oynadıklarını vurguladı. 
Başarılı hoca, "Futbolculuk yıllarımda ben de defans oyuncusuydum. Bu yüzden yenen iki gol bence çok kötüydü. Daha iyi oynayıp, 1-0 kazanmayı tercih ederdim. Beni sevindiren tek şey ikinci devrede toparlanarak yediğimiz gollerin karşılığını vermiş olmamızdır. İkinci yarıdaki futboldan memnunum" diye konuştu. 
Takım olarak çok fazla sayıda pas hatası yaptıklarını da kaydeden Gerets, "Sahadaki en önemli hatamız kanatları az değiştirmemizdi. Ayrıca rakip orta sahada iki kişiyle mücadele ederken, biz zaman zaman bir kişiyle karşılık verdik. Daha iyi işler yapabileceğimizi biliyorum. Bu yüzden futboldan memnun olmadığımı söylüyorum" ifadesini kullandı. 

Feyyaz Uçar dertli 
Malatyaspor Teknik Direktörü Feyyaz Uçar ise çok sayıda net pozisyon bulmalarına rağmen 2 gol atabildiklerini söyledi. Uçar, "İki haftadır aynı maçı oynuyoruz. Rakip defanstan dönen toplar kalemizde gol oldu. Acil kararlar alınması gerekiyor. Transfere ihtiyacımız var. Yönetimin bu konuda gerekeni yapmasını bekliyorum" dedi. 

Taraftarların istediği oldu 

Galatasaray Yönetimi ile tribünler arasındaki kriz hafta içinde gündeme damgasını vurmuş ve bu gelişmeyi sadece Milliyet, okurlarına duyurmuştu. Yönetim, Metin Oktay'ın "Bence, Galatasaraylılık din gibi mezhep gibi yerleşmiş köklü bir inançtır. Galatasaray işte bunun için tercih edilir ve Galatasaraylılığımla her zaman gurur duyarım" sözlerini içiren pankartın tribünlere asılmamasını istemişti. Taraftarların tepkisi sonrasında Canaydın ve ekibi geri adım atmıştı. Taraftarlar dün gece kapalı tribüne gerginlik yaratan pankartı açarak, hedefine ulaştı. 

Mendilli mesaj 

Galatasaray'da taraftarlarla yönetim arasındaki buzlar erimedi. Sarı - Kırmızılılar, Özhan Canaydın ve ekibini beyaz mendil sallayarak istifaya davet etti. Tribünlere "Biz de örnek yönetici istiyoruz", "Aşkımız bilete değil, renklere" pankartları asıldı. Bu arada Bülent Korkmaz'a destek dün de sürdü. 

Tepkiye yanıt 

Başkan Özhan Canaydın, istifa çağrısıyla ilgili olarak, "Galatasaray taraftarına yakışır şekilde protesto ettiler" yorumunu yaptı. Ergun Gürsoy ise, tepkilerin gereksiz olduğunu belirterek, "Doğru yolu bulacaklar" dedi. 

NOTLAR 
Cafe açıldı 
Galatasaraylı İşadamları Derneği tarafından yaptırılan 1905 Cafe'nin açılışı dün gerçekleştirildi. Törene katılan Başkan Özhan Canaydın, Kily Gonzales ile ilgili soru sorulması üzerine, "Biz buraya açılış yapmaya geldik" yanıtı verdi. Gerets ve yardımcıları da açılışa katıldı. 

Ergün döndü 
Geçtiğimiz sezonun son haftalarında sakatlanan ve ligin ilk iki karşılaşmasında forma giyemeyen Ergün dün gece yeniden takıma döndü. Yıldız futbolcu uzun süren ayrılığın ardından Malatya maçının ikinci yarısında İliç'in yerine forma giydi. 

PAF'lar güldü 
PAF Ligi maçında Galatasaray, Malatyaspor engelini 3 - 1'lik skorla aşmayı başardı. Başkan Özhan Canaydın ve yöneticilerin de izlediği maçta Sarı - Kırmızılı takımı galibiyete taşıyan golleri Mülayim, Volkan ve Mehmet Güven filelere yolladı. 



</TEXT>
</DOC>
