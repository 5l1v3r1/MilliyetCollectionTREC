<DOC>
<DOCNO> 352440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/spor/spo11.html </URL>
<DATE> 2005/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyüleyici ralli 
</HEADLINE>
<TEXT>


Dünya'nın en zorlu yarışlarından biri olarak kabul edilen Cross Country Şampiyonası'nın 4. ayağı Rally D'Orient Ankara'dan start alacak.Organizasyonda Türk pilotlar da yarışacak 


Kat ettiği parkurun büyülü ve göz kamaştıran güzelliğinin yanı sıra geçilecek engebeli araziler ve doğaya karşı verilecek zorlu mücadeleyle pilotların korkulu rüyası olan Dünya Cross Country Şampiyonası'nın 4. ayağı Rally D'Orient'nın 23 Haziran'da Ankara'dan start alıyor. 
Kamyon, Motosiklet ve 4x4 arazi araçları olmak üzere üç ayrı kategoride 57 ünlü pilot klasmana girebilmek için Anadolu'nun gizemli topraklarında nefes kesecek bir mücadeleye girişecekler. Motosiklet kategorisinde 31, Kamyon da 4 ve 4x4 Arazi araçlarında 22 ekibin mücadele edeceği dev organizasyonda Türkiye'yi 4x4' de Mitsubishi Pajero ile yarışacak olan Vural Ak - Güray Karacar ikilisi temsil edecek. 26 Haziran Pazar günü Ankara MAN Tesisleri'nden verilecek olan startta bir başka Türk yarışcı geçen yılın Pist şampiyonu Ethem Genim olacak. Genim, Kamyon kategorisinde İtalyan Motorsport ekibinin co-pilotluğunu yapacak. 

Amerikan rüyası 

Formula 1'de bu hafta sonu yapılacak ABD Grand Prix'si için geri sayım başladı. Son beş yıldır Ferrari üstünlüğü yaşanan pistte, bu kez zirvenin adayları çok olacak. 

Formula 1'in geçen hafta Kanada Grand Prix'si ile başlayan Yeni Dünya turu, bu hafta sonu ABD'nin Indianapolis pistinde tamamlanacak. 
Yarışın yeniden ABD'ye döndüğü son beş yılın dördünde zirveye çıkan Ferrari'de üç kez Michael Schumacher, bir kez de Rubens Barrichello mutlu sona ulaştı. Ancak bu sezon durum farklı. Sezonu domine eden iki pilot Renault'dan Fernando Alonso ve McLaren'in yıldızı Kimi Raikkonen, bu pistte hiç kazanamamanın acısını, bu kez çıkarmaya çalışacak. Finli Raikkonen, 2003'te ikinci, 2004'te 6. olup, diğer iki yılda yarışı tamamlayamazken, Alonso'nun durumu daha da kötü. İspanyol pilot, bu pistte finiş bile göremedi. Podyuma çıkamadığı Kanada'da ilk kez geçen hafta zafere ulaşan Kimi Raikkonen, bu sezon üçüncü yarışını ABD'de kazanıp, Alonso ile puan farkını kapamaya niyetli. Alonso ise fırtına gibi girerek üst üste üç yarış kazandığı ancak Barcelona, Monaco ve son olarak Kanada'da Kimi'ye kaptırdığı zirveyi geri almak için yarışacak. Kanada'da bu sezon ilk kez iki pilotla podyuma çıkan Ferrari ise ABD GP'si öncesi umut tazeledi. Barrichello, kariyerinde 205. kez yarış startı alarak diğer Brezilyalı pilotları geride bırakacak. 
Aslında Indy 500 yarışları için kullanılan 250 bin kişi kapasiteli pistin içinde koşulacak yarış, F1'in en uzun düzlüğüne de sahip. Pilotlar yaklaşık 20 saniye tam güçle geçtikleri bu düzlükte ortalama 320 km. sürate ulaşabiliyor. İkinci viteste geçilen ve uzun düzlüklere açılan virajlar geçiş için uygun. Dokuz yıl aradan sonra 2000'de yeniden başlayan ABD GP'sini o yıl 200 binin üzerinde izleyici pistte takip etmişti. 17 ve 18 Haziran'daki ikişer resmi antrenman sonrası sıralama turu 18 Haziran cumartesi TSİ 21.00'de yapılacak. Yarış ise 19 Haziran pazar yine 21.00'de start alacak. Sıralama ve yarış CNN Türk'ten canlı olarak yayınlanacak. 

Indianapolis Motor Speedway 
İnşaa tarihi 1950 
GP Sayısı 16 
Pist uzunluğu 4.192 km. 
Tur sayısı 73 306.016 km 
Viraj sayısı 13 
Max.sürat 350 km h 
En hızlı tur R.Barrichello 
1 10.399 
Pole rekoru R.Barrichello 
1 10.223 
2004 podyumu 
1. M.Schumacher 
2. R.Barrichello 
3. T.Sato 

Duval'den mutlu dönüş 

Dünya Ralli Şampiyonası'nın iddialı ekiplerinden Citroen, beklenen performansı sergileyemediği için Güney Kıbrıs Rallisi'nin ardından takımdan uzaklaştırdığı Belçikalı pilot Francois Duval'i geri çağırdı. Citroen takım şefi Guy Frequelin, İspanyol pilot Carlos Sainz'ı sadece iki yarışlık kandırabilince markalar klasmanında zirve yarışını kaybetmemek için soruna kökten bir çözüm bulmak amacıyla Duval'i tekrar göreve çağırmak zorunda kaldı. Belçikalı pilot Acropol Rallisi'nin ardından koşulacak Arjantin Rallisi'nde yeni co-pilotu Sven Smeets ile görevi ikinci kez matadordan devralacak. 

Rüzg rın oğlu Sofuoğlu 

İzmir Otomobil Kulübü tarafından düzenlenen ve sponsorluğunu Özgörkey'in yaptığı Türkiye Motosiklet Pist Şampiyonası'nın ikinci ayağı, İzmir Yarış Pisti'nde yapıldı. Süper Sport Grup A'da Barış Tok, Grup B'de Aydın Altındağ, Grup C'de Erdem Gölmez, Süper Moto Grup A ve Süper Bike'da Şakir Şenkalaycı, Süper Moto Grup B'de ise Kemal Kayadan podyumun en üst basamağına çıkan isimler oldular. TMF Grand Prix yarışında ise nefes kesen bir Sinan Sofuoğlu, Barış Tok çekişmesi yaşandı. 20 turluk mücadele sonunda pisten zaferle ayrılan 61 nolu Yamaha ile yarışan Sinan Sofuoğlu oldu. 

Pistte Opel damgası 

Türkiye Pist Şampiyonası'nın 3. ayak yarışlarında Opel pilotları zirveye ambargo koydu. Körfez Yarış Pisti'nde 5 ayrı kategoride yapılan yarışlarda Grup 1600 de Opel Corsa ile yarışan Cemil Çıpa, Grup Maxi de ise Opel Astra ile piste çıkan Erkut Kızılırmak damalı bayrağı ilk gören pilotlar oldular. Amatör 1300 de Arkas Racing Team'den Berke Bayındır, Bridgestone Formula 3'de Ahmet Cemil Çıpa, Honda Castrol Cup da ise Ragıp Dönmez kategorilerinde birinciliği kucaklayan pilotlar oldular. 

Darlık'ta tırmanma 

Türkiye Tırmanma Şampiyonası'nın üçüncü ayağı Darlık Tırmanma Yarışı hafta sonu yapılacak. İstanbul Otomobil Sporları Kulübü tarafından Darlık Barajı çevresinde organize edilecek yarışta cumartesi günü teknik kontroller ve antrenmanlar pazar günü ise yarışlar yapılacak. Yarışmanın ödül töreni pazar günü saat 16.30'da tırmanma parkurunun servis alanında gerçekleşecek. 

Off-Road heyecanı 

İstanbul Off - Road Kulübü'nün Goodyear sponsorluğunda düzenlediği Wrangler Cup Şampiyonası'nın ikinci ayağı haftasonu yine Autodrom'da yapılacak. Bu yıl yeni bir düzenleme ile dört aracın aynı anda start aldığı ve her turda iki aracın bir üst tura yükseleceği elemeler izleyenlere heyecan dolu saatler geçirtecek. 32 aracın mücadele edeceği yarışlar pazar günü saat 11.00'de başlayacak. 




</TEXT>
</DOC>
