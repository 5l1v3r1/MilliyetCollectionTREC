<DOC>
<DOCNO> 397770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/dunya/axdun02.html </URL>
<DATE> 2005/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Provokasyon ruhuna işlemiş 
</HEADLINE>
<TEXT>


BRÜKSEL Milliyet 


Türkiye - Avrupa Birliği AB Karma Parlamento Komisyonu KPK toplantılarında Rum milletvekili Marios Matsakis'in provokasyonları, Avrupalı parlamenterleri de isyan ettirdi. KPK Eşbaşkanı Joost Lagendijk, Matsakis'i sert bir yaklaşımla susturarak, "Avrupa Parlamentosu Başkanı'na mektup yazarak sizin Komisyon'dan ihracınızı isteyeceğim" dedi. Lagendijk, Türk kanadından da Matsakis nedeniyle özür diledi. 
CHP Milletvekili Onur Öymen'in Güneydoğu ve terör konusunda yaptığı sunumdan sonra söz alan Matsakis, "Kıbrıs'ta da PKK kampları olduğunu öne sürüyorsunuz. Adada tek bir terörist bulursunuz o da işgalci Türk ordusu" deyince ortalık karıştı. Türkiye'nin AB nezdindeki Daimi Temsilcisi Büyükelçi Oğuz Demiralp, "Size, terörist başı Abdullah Öcalan yakalandığında üzerinde sizin ülkenizin pasaportunun çıktığını hatırlatırım" dedi. Öymen de Matsakis'ten sözlerini geri almasını istedi. 
Türk vekillerin sıralara vurarak tepkilerini göstermesi üzerine Matsakis, "Burası TBMM değil AP. Burada ifade özgürlüğü var" dedi. Bunun üzerine Lagendijk devreye girerek, "Provokasyon yapma rolünüzü iyi oynuyorsunuz. Ancak buna izin vermeyeceğim. AP Başkanı'na mektup yazarak sizin Komisyon'dan ihracınızı talep edeceğim. Bundan sonra da size söz vermeyeceğim" diyerek Matsakis'i susturdu. 


</TEXT>
</DOC>
