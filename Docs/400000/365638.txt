<DOC>
<DOCNO> 365638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/yazar/yilmaz.html </URL>
<DATE> 2005/07/30/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Mısır teröre direniyor 
</HEADLINE>
<TEXT>

Mısır Turizm Bakanı Ahmed El Mghraby, terörün vurduğu Şarm El Şeyh'te, "Mısır'ı terk etmeyin Şarm El Şeyh'te kalın" sloganı ile dünyaya seslenecek 

Mısır, 1992 yılından bu yana radikal İslami örgütlerin terör kuşatması altında. 1996'da Kahire'deki piramitlerin yakınında İsrailli oldukları zannıyla, 18 Yunanlı turistin öldürülmesiyle "alev topuna" dönüşen terör, son olarak Şarm El Şeyh'te 88 kişinin ölümüne yol açmıştı. 
Mısır, turizmi hedef alan terör kuşatması karşısında savunma reflekslerini diri tutuyor. Bununla kalmıyor, Mısır'a gelen turist sayısını artıran önlemler de alıyor. Mısır Devlet Başkan Yardımcısı ve 13 yıl Turizm Bakanlığı yapan Turizm Bakanı Mamdouh El Beltagui'nin yerine atanan Ahmed El Mghraby, Şarm El Şeyh'teki saldırılar sonrasında bu hafta sonu aynı kentte, uluslararası bir basın toplantısı düzenleyerek, dünya kamuoyuna "Mısır'ı terk etmeyin Şarm El Şeyh'te kalın" diye seslenecek. 

Kitap ve film furyası 
1997 yılında Nil Nehri üzerindeki Luksor bölgesindeki harabelerde, radikal İslami örgüt El Kaide'nin saldırısı karşısında 60'ı Japon turist olmak üzere 72 kişi hayatını kaybetmişti. Mısır, terörün "kitlesel" tehdit halini almasıyla birlikte, Batılı reklam ajanslarıyla "tanıtım" atağına kalktı. Dünyada en çok satılan kitaplar listesinde uzun süre kalan ve seri haline gelen Mısır kraliçesi Kleopatra adına kitap yayımlattı. Bununla kalmadı, dünyanın ilgisini Mısır'a çekmek için 3000 yıllık tarihe sahip mumyaları diriltti ve "Mummy" filmini finanse etti. 
Sanatçılar, mankenler Kahire'de dünyanın 7 harikasından biri olarak kabul edilen piramitlerin önünde bol bol fotoğraf verdiler. Bu arada Mısır, 2003 - 2004 sezonlarında Şarm El Şeyh'e uçak indiren turizm acentelerine her boş veya dolu koltuk başına 75 dolar pirim ödüyordu. 

Yabancı yatırıma teşvik 
Mısır'daki basın toplantısına Türkiye'yi de dahil eden Baracuda Tur'un sahibi Cem Polatoğlu, bu sürece ilişkin şunları söylüyor 
"Luksor'daki olaylardan sonra, Mısır İngiltere'de bir reklam ajansı ile anlaşıp baz oluşturan yılda gelen 400 bin turist başına 10 dolar tanıtım bütçesi ayırdı. İkinci yıl 400 bin turiste eklenecek her bir turist için 5 dolar teşvik primi ödedi. Ayrıca Kızıldeniz'e sahili olan Şarm El Şeyh'i yabancı sermayeye açtılar. Şarm El Şeyh'e verilen özel teşviklerle Mövenpick, Sheraton, Domina gibi uluslararası otel zincirlerinin burada milyonlarca dolarlık yatırım yapmalarını sağladı. Böylece son 5 yılda Şarm El Şeyh'te kurulu yatak kapasitesinin 75 binini yabancılar kurdu." 
Şarm El Şeyh'e 200 milyon dolar yatırım yapan İtalya'nın önde gelen zenginlerinden Ernesto Preatoni'nin sahibi olduğu Domina Otelcilik, salı günü ülkesinde "Mısır'ı Yalnız Bırakmayalım" kampanyasının duyurulduğu bir panel düzenledi. İtalya, Mısır'a yılda 500 bin turist göndererek, "misafir liginde" birinci sırada yer alıyor. 
İtalya'daki toplantıya Türkiye'den katılan Polatoğlu, Preatoni ile yaptığı görüşmelerin sonunda, benzer bir girişimin Şarm El Şeyh'te de olabilmesi için Turizm Bakanı Beltagui ile görüştüğünü söylüyor. Beltagui'nin uluslararası medyaya açık "terör zirvesi" dünya kamuoyuna "Mısır'ı teröre teslim etmeyin" mesajı verecek. 

Annesi Türk olan Mısır Devlet Başkan Yardımcısı Mamdouh El Beltagui ile görüşen Baracuda Tur'un sahibi Polatoğlu, Mısır'a Türkiye'den yılda 5 bin turist gönderiyor. Türkiye'den Mısır'a yılda 40 bin turist gidiyor. 



</TEXT>
</DOC>
