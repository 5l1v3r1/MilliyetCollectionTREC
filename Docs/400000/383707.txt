<DOC>
<DOCNO> 383707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/dunya/axdun02.html </URL>
<DATE> 2005/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Türkiye Avrupa'ya aittir 
</HEADLINE>
<TEXT>


Krizin aşıldığı saatlerde, ABD'den Türkiye lehine açıklama geldi. Ankara'nın itiraz ettiği 5. madde konusunda ABD'li Sözcü McCormack, "NATO üyeliği NATO üyelerine bırakılmalıdır" dedi 

YASEMİN ÇONGAR Washington 


Türkiye ile AB arasında Müzakere Çerçeve Belgesi üzerinde mutabakat sağlandığı saatlerde, ABD Dışişleri Bakanlığı'nın siyasi işlerden sorumlu kıdemli bakan yardımcısı Nicholas Burns, "Türkiye Avrupa'ya aittir" açıklamasıyla ülkesinin tavrını ortaya koydu. ABD Dışişleri Sözcüsü Sean McCormack da, düzenlediği basın toplantısında, "Avrupa'ya sağlam biçimde demirlemiş bir Türkiye, transatlantik ailesinin daha da güvenilir bir ortağı ve barış, refah ve demokrasiyi ilerletme yolunda daha pozitif bir güç olacaktır" dedi. McCormarc, Washington'ın desteğinin Dışişleri Bakanı Condoleezza Rice'ın telefonla görüştüğü Başbakan Recep Tayyip Erdoğan ve Dışişleri Bakanı Abdullah Gül'e teyit edildiğini bildirdi. 

'NATO'yu bağlamaz' 
Erdoğan - Rice görüşmesi, ABD'li Bakan'ın Başbakan'ı araması üzerine gerçekleşti ve son ana dek pürüz oluşturan Çerçeve Belgesi'nde, Kıbrıs'ın NATO üyeliğini Ankara'nın veto etmemesini koşula dönüştürmeye çalışan 5. madde üzerinde yoğunlaştı. 
Rice'ın, "AB belgesinde yazılanların NATO'daki işleyişi etkilememesi gerektiği konusunda Ankara ile aynı görüşteyiz" dediği belirtildi. McCormack da, "Bizim görüşümüz, AB süreçlerinin NATO süreçlerine taşınmamasıdır. NATO üyeliği NATO üyelerine bırakılmalıdır" diye konuştu. ABD'nin NATO üyelerine bu konuda bir mektup gönderdiği duyumları ise McCormack tarafından doğrulanmadı. 
Avrupalı kaynaklara göre, ABD'li diplomatların Viyana nezdindeki son dakika girişimleri, Avusturya'nın "imtiyazlı ortaklık" ısrarının aşılmasında etkili oldu. Ancak ABD yetkilileri, Avusturya'ya ya da başka bir AB ülkesine baskı yaptıkları yolundaki duyumları doğrulamadı. Milliyet'e konuşan ABD'li bir diplomat, "Türkiye'nin tam üyelik müzakerelerine gecikmeden başlamasından yana tavrımızı AB'de herkes biliyor. Ama son dakikada herhangi bir ülkeyi herhangi bir yöne itelemiş değiliz" dedi. McCormack da, Rice'ın son birkaç günde İngiltere Dışişleri Bakanı Jack Straw dahil AB'deki bazı meslektaşlarıyla konuyu görüştüğünü bildirdi. 


</TEXT>
</DOC>
