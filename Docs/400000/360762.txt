<DOC>
<DOCNO> 360762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sonsiy18.html </URL>
<DATE> 2005/07/13/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
TBMM Genel Kurulu olağanüstü toplandı... 
</HEADLINE>
<TEXT>

     TBMM Genel Kurulu, olağanüstü toplandı. 
     Genel Kurul, Meclis Başkanı Bülent Arınç başkanlığında saat 15.00’te toplandı. Arınç, gündeme geçmeden önce yoklama yaptı. Yeter 
     sayının bulunması üzerine Arınç, milletvekillerini, 9 Temmuz Cumartesi günü vefat eden AK Parti Ağrı Milletvekili Mehmet Melik Özmen için bir dakikalık saygı duruşuna davet etti. Saygı duruşunun ardından Arınç, "Allah rahmet etsin, ruhu şad olsun" dedi. TBMM Genel Kurulu’nda, daha sonra olağanüstü toplantı çağrısı okundu. Salondaki milletvekillerinin ayakta birbiriyle konuşması üzerine Arınç, uyarıda bulundu. RTÜK üyelikleri için yapılacak seçimin usul ve esasları hakkında bilgi vereceğini söyleyen Arınç, sağlıklı bir seçimin yapılması için herkesin sırasına oturmasını istedi. Anavatan Partisi Malatya Milletvekili Süleyman Sarıbaş’ın usul hakkında söz istemesi üzerine Arınç, Genel Kurul’un olağanüstü toplanma gerekçelerinin belli olduğunu, tartışmaya gerek duyulmadığını söyledi. Genel Kurul’da milletvekillerinin ayakta birbirleriyle konuşmayı sürdürmesi üzerine Arınç, bir kez daha uyarıda bulundu. Arınç, "Bir haftada birbirinizi bu kadar özlemeniz beni çok duygulandırdı. Ama sağlıklı bir seçim için herkes sırasını otursun" dedi. AK Parti ve CHP’nin RTÜK üyelikleri için gösterdikleri adayların adları, soyadı sırasıyla okundu. RTÜK üyelikleri için seçimin nasıl yapılacağının açıklanmasının ardından ad çekerek 5 kişilik tasnif komisyonu oluşturuldu. Kavasların birleşik oy pusulalarını dağıtmasının ardından seçime geçildi. 
     
</TEXT>
</DOC>
