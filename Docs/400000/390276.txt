<DOC>
<DOCNO> 390276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sonyas16.html </URL>
<DATE> 2005/10/27/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Catherine Zeta-Jones, çocuk beslenmesinde 'katı' çıktı 
</HEADLINE>
<TEXT>

     Hollywood'un ünlü yıldızlarından Catherine Zeta-Jones 36 , çocuklarının beslenmesi konusunda katı olduğunu söyledi. 
     Zeta-Jones, Life dergisinde yayımlanan röportajında, çocukları için katı beslenme kuralları uyguladığını, hazır yiyecek ve içecekleri kullanmadığını belirtti. 
     Şeker gibi gıdaları çocuklarına vermediğini anlatan ünlü oyuncu, ''çocuklara şekerli içecekler vermenin sanki ilk kez şampanya içmelerine benzediğini'' söyledi. 
     Ünlü oyuncu, kocasıyla arasında, ''biri çalıştığı zaman diğerinin çalışmaması'' yönünde bir anlaşma olduğunu, bu yolla çocuklarının normal hayat sürmelerini istediklerini ifade etti. 
     Yemek pişirmesini bilmediğini belirten Zeta-Jones, kocası Micheal Douglas'ın çocuklarıyla oynarken onları havaya attığında bacakları kırılacak diye korktuğunu söyledi. 
     Çalışan bir anne olduğunu anlatan Zeta-Jones, iyi giyinenler listesinde olup olmadığının artık kendisini ilgilendirmediğini kaydetti. 
     Kocasının giydiği çoraplardan hoşlanmadığını ifade eden ünlü oyuncu, eşinin bir de ucuz plastik tarak kullanmasından ve onu her yere taşımasından duyduğu rahatsızlığı dile getirdi. 
     Zeta-Jones ve eşi oyuncu Michael Douglas'ın 5 yaşında Dylan ve 2,5 yaşında Carys adlı iki çocuğu var. 
     Catherine Zeta-Jones, 2002'de Chicago filmindeki rolüyle Oscar kazanmıştı. 
     Ünlü oyuncunun, Antonio Banderas ile rollerini paylaştığı yeni filmi ''The Legend of Zorro'' ABD'de Cuma günü gösterime giriyor. 
     
</TEXT>
</DOC>
