<DOC>
<DOCNO> 396886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/guncel/gun06.html </URL>
<DATE> 2005/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Başöğretmen' olmak için yarışacaklar 
</HEADLINE>
<TEXT>



Öğretmenlere 'uzman' ve 'başöğretmen' unvanları verilmesini öngören 'öğretmenlik kariyer sistemi'nin ilk sınavı, uzmanlık alanında 27 Kasım'da yapılacak. Kariyer yapmak isteyen 127 bin 145 öğretmen, bu sınava katılacak. 
'Öğretmenlik kariyer sistemi'nin ilk sınavı, uygulama yeni başladığı için uzmanlık alanında olacak. 'Öğretmenlikte Kariyer Basamaklarında Yükselme Sınavı-Uzmanlık' Öğrenci Seçme ve Yerleştirme Merkezi'nce, ÖSYM 27 Kasım Pazar günü 81 il merkezinde gerçekleştirilecek. Sınav saat 09.30'da başlayacak ve 3 saat sürecek. 
Sınavda adaylara "Türkçe, Pedagojik Formasyon, Genel Kültür, Milli Eğitim Mevzuatı, Eğitim Yönetimi ve Eğitim Sistemi ile İlgili Temel Bilgiler" alanlarından seçmeli test uygulanacak. 
Adaylara 180 soru yöneltilecek. Sınavı kazanmak için 100 üzerinden en az 60 puan almak gerekiyor. Uzman olmak için sadece sınav yeterli olmayacak. Uzmanlık değerlendirmesinde, değerlendirme puanının yüzde 50'sini sınav puanı, yüzde 10'unu kıdem, yüzde 20'sini eğitim, yüzde 10'unu etkinlikler, yüzde 10'unu da sicil durumu oluşturacak. 
Milli Eğitim Bakanlığı'nın MEB eğitim-öğretim hizmetleri sınıfındaki toplam serbest öğretmen kadro sayısının yüzde 20'si uzman öğretmenlik, yüzde 10'u da başöğretmenlik unvanı için ayrılacak. 

Deneme sınavı Milliyet'te 
27 Kasım'daki sınav öncesinde 23 Kasım Çarşamba günü gazetemizde deneme soruları yayımlanacak. 



</TEXT>
</DOC>
