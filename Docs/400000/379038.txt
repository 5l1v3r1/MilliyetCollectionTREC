<DOC>
<DOCNO> 379038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/sontur11.html </URL>
<DATE> 2005/09/16/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Yeni evli çiftin tartışması kanlı bitti 
</HEADLINE>
<TEXT>

     
     Mikail PELİT MALATYA, DHA 
     
MALATYA'nın Hanımınçiftliği Beldesi'nde, 24 yaşındaki Abuzer Zincirkıran, tartıştığı 4 aylık eşi Habure Zincirkıran tarafından bıçaklandı. Abuzer Zincirkıran da kendisini bıçaklayan eşini, boğazını keserek öldürdü. Yaralı olarak evden çıkıp kaçmaya çalışan Abuzer Zincirkıran, olay yerinden 1 kilometre uzaklıkta baygın halde bulundu. 
     Adıyaman'dan, 3 gün önce Malatya'ya gelen ve Hanımınçiftliği Beldesi Hanbey Mahallesi'ne yerleşen, 4 aylık evli Habure ve Abuzer Zincirkıran çifti, sık sık tartışmaya başladı. Habure- Abuzer Zincirkıran çifti dün gece bilinmeyen bir nedenle yine tartışmaya başladı. Habure Zincirkıran, bu sırada eline geçirdiği bıçakla Abuzer Zincirkıran'ı bıçakladı. Yaralanan Abuzer Zincirkıran, eline geçirdiği başka bir bıçakla kendisini bıçakla yaralayan eşini boğazını keserek öldürdü. Yaralı halde evden çıkıp kaçmaya çalışan Abuzer Zincirkıran, bu sabah olay yerine yaklaşık 1 kilometre uzaklıkta baygın halde bulundu. Zincirkıran, İnönü Üniversitesi Turgut Özal Tıp Merkezi'nde tedavi altına alındı. Abuzer Zincirkıran'ın sağlık durumunun ciddiyetini koruduğu belirtildi. Bu arada cinayet, sabah saatlerinde eve gelen ev sahiibi tarafından farkedildi. Habure Zincirkıran'ı yerde kanlar içinde bulan ev sahibi durumu jandarma ekiplerine bildirdi. Jandarma ekipleri tarafından olay yerinde yapılan incelemenin ardından savcılık kararıyla otopsi yapılmak üzere Malatya Adli Tıp Kurumu'na gönderilen Habure Zincirkıran'ın cenazesi daha sonra toprağa verilmek üzere memleketi Adıyaman'a gönderildi. Olayla ilgili başlatılan soruşturma sürüyor. 
     
</TEXT>
</DOC>
