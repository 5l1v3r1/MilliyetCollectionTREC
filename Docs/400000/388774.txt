<DOC>
<DOCNO> 388774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/son/sondun12.html </URL>
<DATE> 2005/10/22/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Tayland'da kuş gribi testi pozitif çıkan çocuk, tamamen iyileşti... 
</HEADLINE>
<TEXT>

     Tayland'da kuş gribi virüsü H5N1 testi pozitif çıkan 7 yaşındaki erkek çocuğunun tamamen iyileştiği bildirildi. 
     Bulaşıcı Hastalıkları Kontrol İdaresi Genel Müdürü Dr. Thawat Suntrajarn, babası geçen hafta kuş gribinden ölen Ronarit Benphat adlı çocuğun, ateşinin düştüğünü ya da virüsün akciğerlerine bulaşmadığını söyledi. 
     Çocuğun, 21 gün sürecek karantinadan sonra iki hafta içinde evine dönmesinin beklendiğini söyleyen Thawat, baba ve oğulun komşularının hasta tavuklarını tutmaları yüzünden hasta olduğunu ve sağlık görevlilerinin, her iki kişiye hastalığın bulaşmasına tavukların neden olduğuna ve hastalığın insandan insana geçmediğine karar verdiğini belirtti. 
     Thawat, hastalığın insana doğrudan hastalıklı kümes hayvanlarıyla temas halinde geçtiğine inandıklarını, komşularının baba ve oğulu tavukları keserken ve tüylerini yolarken gördüklerini anlattığını kaydetti. 
     Benphat'ın 48 yaşındaki babası geçen hafta kuş gribinden ölmüş, bu kişinin ölümüyle birlikte ülkede kuş gribinden ölenlerin sayısı 13 olmuştu. 
     Bu arada Tayland Başbakanı Thaksin Shinawatra, haftalık radyo konuşmasında halka, hasta ya da ölü kümes hayvanlarını yetkililere bildirmesi çağrısında bulundu. 
     Thaksin, ülkedeki dört bölgeden yeni salgın haberleri geldiğini, köylülerin hasta kümes hayvanlarını tutarken eldiven kullanması gerektiğini söyledi. 
     
</TEXT>
</DOC>
