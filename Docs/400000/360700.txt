<DOC>
<DOCNO> 360700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/soneko05.html </URL>
<DATE> 2005/07/13/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
İtalyan ekonomisinde bu yıl küçülme bekleniyor 
</HEADLINE>
<TEXT>

     En son 1993 yılında eksi büyüme gerçekleştiren İtalya ekonomisinin, 11 yıl aradan sonra yeniden küçüleceği belirtildi. 
     İtalya Sanayiciler Federasyonu Confindustria , ülke ekonomisinin bu yıl yüzde 0.3 binde 3 küçüleceği, 2006 yılında ise büyümenin yüzde 1'in altında kalacağı tahmininde bulundu. 
     2004 yılının ilk çeyreğinde yüzde 0.5, ikinci ve üçüncü çeyreğinde ise yüzde 0.4 büyümeyi başaran İtalya ekonomisi, 2004'ün son çeyreğinde yüzde 0.4, bu yılın ilk çeyreğinde ise yüzde 0.5 küçülmüştü. 
     Confindustria'ya göre bu yıl İtalya'nın bütçe açığı da gayri safi yurtiçi hasılasının GSYH yüzde 4.3'üne çıkacak. 
     Bu, Avrupa Birliği'nin yüzde 3 olarak belirlediği euro kriterlerinin önemli oranda aşılması anlamına geliyor. 
     
     "Bütçe açığının GSYH'ya oranı yüzde 4.9'a ulaşabilir" 
     İtalya'nın önümüzdeki yıl yüzde 0.8 büyümesini bekleyen Confindustria, bütçe açığının GSYH'ye oranının ise kontrolden çıkarak yüzde 4.9'a ulaşabileceği uyarısında bulundu. 
     İtalya zaten son dört yılın üçünde bütçe açığının GSYH'nin yüzde 3'ünü aşmamasını kayda bağlayan euro kriterlerini ihlal etti. 
     Birlik, bütçe açığını euro kriterlerinin izin verdiği sınıra indirmesi için İtalya'ya 2007 yılına kadar süre tanımıştı. 
     İtalya Ekonomi Bakanı Domenico Siniscalco, bugün yaptığı açıklamada, yüksek petrol fiyatlarının büyüme üzerinde olumsuz etki yarattığını belirterek hükümetin "sıfır büyüme" hedefini tutturacağından emin olduğunu ifade etti. 
     
     Kamu borcu miktarında birinci 
     Hükümetin 2006 ve 2007 yıllarına ait büyüme tahmini ise yüzde 1.5 olarak belirlendi. İtalya, euro kullanan 12 AB ülkesi arasında kamu borcu miktar olarak ilk, ekonomik büyüklüğüne kıyaslandığında ise Yunanistan'ın ardından ikinci sırada geliyor. 
     
</TEXT>
</DOC>
