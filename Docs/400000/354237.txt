<DOC>
<DOCNO> 354237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/siyaset/siy02.html </URL>
<DATE> 2005/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan Mumcu'ya yanıt Ciddi değil 
</HEADLINE>
<TEXT>


ABDULLAH KARAKUŞ Ankara 


Başbakan Recep Tayyip Erdoğan, başta ANAVATAN lideri Erkan Mumcu'nun türban konusunda Anayasa değişiklik teklifi olmak üzere CHP, MHP, DYP ve SP'nin türban politikalarını "iç politikaya yönelik manevra" olarak değerlendirdi. Erdoğan, "Bu konu sağ partilerce siyaset malzemesi yapılıyor. Bunların derdi çözüm değil, gündeme gelmek, başörtüsü üzerinden siyaset yapmak" dedi. 

MYK'da tartışıldı 
AKP MYK'nın önceki akşamki toplantısında Mumcu'nun türban teklifi tartışıldı. Teklifi 'gayri ciddi' bulan ve gülümseyerek karşılayan Erdoğan, sorunun çözümüne bakışlarının değişmediğini, toplumsal ve kurumsal mutabakatı esas alacaklarını vurguladı. CHP'nin bilinen tavrının yanı sıra "sorun çözülsün" diyen DYP, MHP, ANAVATAN ve SP'nin de samimi davranmadığını savunan Erdoğan, "Bunların derdi çözüme katkı sağlamak değil, gündeme gelmek. Bu tür çıkışlar tutarsız ve çelişkilidir" diye konuştu. 
Mumcu da dün yaptığı açıklamada, "Önerimiz yeterince açık ve somut. Başbakan ya da anamuhalefet bunu kendi gündemlerine göre, arzularına, politik programlarına göre gündeme getiriyorlar, geri çekiyorlar. Yeter artık, bunu sömürü konusu olmaktan çıkaralım. Başbakan'ın randevusunu sabırla bekleyeceğim" şeklinde konuştu. 


</TEXT>
</DOC>
