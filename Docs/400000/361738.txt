<DOC>
<DOCNO> 361738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/son/sontur38.html </URL>
<DATE> 2005/07/16/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Adalet Bakanlığı "Kaderci ile bahsedilen mahkumlar aynı odada kalmadı" 
</HEADLINE>
<TEXT>

     Adalet Bakanlığı’ndan, Muğla E Tipi Cezaevi’nde Mehmet Kaderci’nin baskı sonucu intihar ettiği iddialarıyla ilgili olarak yapılan açıklamada, "çıkar amaçlı suç işledikleri iddiasıyla tutuklananlarla Mehmet Kaderci’nin hiçbir zaman aynı odada kalmadığı, Kaderci’nin de söz konusu kişilerin baskı yaptıklarına dair herhangi bir müracaatının olmadığı" belirtildi. 
     Adalet Bakanlığı’nın açıklamasında, bugün bazı gazete ve televizyonlarda, Muğla E Tipi kapalı Cezaevi’nde hükmen tutuklu Mehmet Kaderci’nin, kimliklerinin belirlenmesine yardımcı olduğu organize suç örgütü üyelerinin baskı ve tehditleri sonucunda intihar ettiği şeklinde haberlerin yer aldığı anımsatıldı. 
     Kaderci’nin, bir kişinin öldürülmesi nedeniyle 16.11.2003’te tutuklanarak yargılandığı, Muğla 1. Ağır Ceza Mahkemesi’nce 20 yıl ağır hapis cezasına mahkum edildiği, hükmün temyiz edilmesi sonucu dosyasının halen Yargıtay’da bulunduğu belirtildi. 
     Kaderci’nin, Muğla Cezaevi’nde kaldığı süre içerisinde, çıkar "amaçlı suç örgütü oluşturmak, bu örgüte yardım ve yataklık etmek" suçundan dolayı Muğla Cumhuriyet Başsavcılığı tarafından yürütülen soruşturma sırasında, Cumhuriyet Başsavcılığı’na ve emniyet güçlerine bilgi vererek yardımda bulunduğu, soruşturma sonucunda dava açıldığı ve tutuklu sanıkların mahkemenin istemi üzerine 9-10 Haziran 2005 tarihlerinde İzmir 1 No’lu ve 2 No’lu F Tipi yüksek güvenlikli kapalı ceza infaz kurumlarına sevk edildiği kaydedildi. 
     İntihar olayının ise çıkar amaçlı suç işledikleri iddiasıyla tutuklananların Muğla E Tipi Kapalı Ceza İnfaz Kurumu’ndan ayrılmalarından bir ay sonra gerçekleştiği ifade edildi. Açıklamada, şöyle denildi 
     "Söz konusu çıkar amaçlı suç işledikleri iddiasıyla tutuklananlar ile Mehmet Kaderci hiçbir zaman aynı odada kalmamış ve intihar eden şahsın da söz konusu kişilerin baskı yaptıklarına dair Cumhuriyet Başsavcılığı’na ve kurum idaresine herhangi bir müracaatı olmamıştır. 
     Ayrıca, Mehmet Kaderci’nin olaydan önce yazmış olduğu mektupta açıkça intihar olayından kimsenin sorumlu olmadığı, sadece kendisine verilen hapis cezasını hak etmediğini düşündüğü için intihar ettiğini belirttiği anlaşılmaktadır. 
     Adı geçenin, cezaevi idaresine veya cumhuriyet başsavcılığına başka bir ceza infaz kurumuna nakil ile ilgili talebi bulunmamaktadır. 
     İntihar olayı nedeniyle Muğla Cumhuriyet Başsavcılığı tarafından soruşturma başlatılmış olup, halen devam etmektedir." 
     
</TEXT>
</DOC>
