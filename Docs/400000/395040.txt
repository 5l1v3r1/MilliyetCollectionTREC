<DOC>
<DOCNO> 395040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sondun07.html </URL>
<DATE> 2005/11/15/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Rusya, Kosova'nın bağımsızlığına karşı 
</HEADLINE>
<TEXT>

     Rusya'da parlamentonun alt kanadı Duma'nın başkan vekili Sergey Baburin, Kosova'nın bağımsızlığına karşı olduklarını söyledi. 
     Rusya parlamentosunun alt kanadı olan Duma'nın başkan vekili Sergey Baburin, Kosova'nın bağımsız olmaması gerektiğini savunarak, Sırbistan'ın bir parçası olarak kalması gerektiğini ifade etti. 
     
     "RUSYA ANA" DESTEK VERDİ 
     Kosova'nın nihai statüsü müzakerelerinin başlanması kararıyla gözlerin Rusya'ya çevrildiği bir dönemde Sırpların deyimiyle "Rusya Ana" Sırbistan'a destek verdi. 
     
     KOSOVA YERİNE "KOSMET" DEDİ 
     Karadağ'dan yayın yapan Dan gazetesine göre, Duma başkan vekili Baburin, "Sırbistan'a yardım etmeye hazırız ancak Sırbistan Karadağ Hükümeti ilk olarak Kosmet sorununun çözümü için daha fazla çaba göstermeli" dedi. 
     Baburin'in, Kosova'dan bahsederken bölgeye Sırplar tarafından verilen ve Kosova Metohiya isminin kısaltması olan Kosmet ifadesini kullanması dikkat çekti. 
     Sırp hükümetinin uluslararası kurumlardan Kosova'nın BM çerçevesinde ancak Sırbistan'dan kopmayacak şekilde bir çözüm talep etmeleri gerektiğini söyleyen Sergey Baburin Sırp hükümetinin "Rusya'ya yeterince manevra alanı bırakmasını" istedi. 
     Sergey Baburin, "Sırbistan'ı desteklemeye hazırız ancak önce Belgrad kendi konumunu net bir biçimde belirlemeli" dedi. 
     
</TEXT>
</DOC>
