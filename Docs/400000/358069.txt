<DOC>
<DOCNO> 358069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/sonsiy06.html </URL>
<DATE> 2005/07/04/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Erdoğan'dan vekillere "CHP'yi şikayet" ödevi 
</HEADLINE>
<TEXT>

     AKP milletvekilleri, Meclis’in kapanmasının ardından Başbakan Recep Tayyip Erdoğan’ın talimatıyla, seçmene "CHP’yi şikayet" ziyaretlerinde bulunacak. 
     Edinilen bilgiye göre, siyasi geriliminde yükselmesine paralel olarak yoğun bir çalışmayla Meclis tatile girmesine karşın, Başbakan Erdoğan’dan AKP’li vekillere tatil çıkmadı. 
     Erdoğan’ın isteğiyle milletvekillerine Meclis tatili başlar başlamaz aileleriyle birlikte Ankara dışına gitmek yerine parti görevi verildi. 
     Buna göre, AKP milletvekilleri parti yönetimince belirlenecek bölgelerde seçmen ziyaretlerinde bulunacak. 
     Ziyaretler parti yöneticilerinin başkanlığında, gruplara ayrılmış milletvekillerince gerçekleştirilecek. Bu ziyaretlerde Erdoğan’ın talimatıyla AKP’li vekiller parti ayrımı yapmaksızın tüm seçmenle yüzyüze görüşerek CHP’yi şikayet edecek. 
     AKP’lilerin CHP Genel Başkanı Deniz Baykal’ın son günlerdeki sert çıkışlarını eleştirerek, seçmene "Biz birikmiş sorunları çözmeye, kucağımızda bulduğumuz ülke meselelerini halletmeye çalışıyoruz, CHP kriz üretiyor" mesajı verecek. 
     CHP ile birlikte türban konusunda partinin yaklaşımlarını anlatarak, YÖK Başkanı Erdoğan Teziç’i de seçmene şikayet edecek olan AKP’li vekiller, ziyaretlerindeki gözlemlerini rapor haline getirecekler. 
     Seçmenlerin nabzına ilişkin gözlemler içeren raporlar AKP’nin 14 Ağustos’taki 4’üncü kuruluş yıl dönümü öncesinde Başbakan Erdoğan’a iletilecek. 
     
</TEXT>
</DOC>
