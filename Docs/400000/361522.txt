<DOC>
<DOCNO> 361522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/dunya/dun01.html </URL>
<DATE> 2005/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail, 7 HAMAS üyesini öldürdü 
</HEADLINE>
<TEXT>



İsrail helikopterlerinin Batı Şeria ve Gazze'de düzenlediği füze saldırılarında 7 HAMAS militanı öldürüldü. 
Önceki gün Gazze'de Filistinli militanların düzenlediği roket saldırısında, İsrailli bir kadının öldürülmesi üzerine dün, İsrail helikopterleri Batı Şeria'nın Salfit kentine füze saldırısı düzenledi. Saldırıda 3 HAMAS militanı öldürüldü. Bu olaydan birkaç dakika sonra Gazze'de de İsrail helikopterleri bir araca füze saldırısı düzenledi. İçinde çok sayıda ev yapımı füze bulunduğu belirtilen araçtaki 4 HAMAS militanı hayatını kaybetti. Saldırılarda biri çocuk olmak üzere 5 Filistinlinin de yaralandığı belirtildi. 
Füze saldırılarının ardından HAMAS, İsrail'in "cehennemin kapılarını açtığını" söyleyerek, ateşkese bağlılığını yeniden gözden geçirmeye karar verdiğini belirtti. 
İsrail Başbakanı Ariel Şaron da orduya, "Filistinli terörist örgütlere karşı gereken her türlü önlemi alması" talimatı verdiğini TV'den açıklarken, "Terör eylemlerine yanıtımız güçlü ve sert olacak" dedi. Şaron, çekilme işleminin ise, "Filistinlilerin ateşi altında yapılmayacağını" kaydetti. 


</TEXT>
</DOC>
