<DOC>
<DOCNO> 355897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/sonsiy14.html </URL>
<DATE> 2005/06/27/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Bankaların fona devredilmesine ilişkin madde Komisyon'da kabul edildi 
</HEADLINE>
<TEXT>

     TBMM Plan ve Bütçe Komisyonu’nda, Bankacılık Kanunu Tasarısı’nın, bankaların faaliyet izninin kaldırılması veya fona devredilmesine ilişkin maddesi kabul edildi. 
     Komisyonda, banka ortaklarının veya yöneticilerinin, emin bir şekilde çalışmasını tehlikeye düşürecek biçimde bankanın kaynaklarını kendi lehlerine kullanarak zarara uğratmaları halinde, kurulun en az 500 üyesinin aynı yöndeki oyuyla alınan kararla bankanın faaliyet 
     izninin kaldırmaya ya da fona devretmeye yetkili kılınmasını öngören madde görüşüldü. Başbakan Yardımcısı ve Devlet Bakanı Abdüllatif Şener, bir bankanın faaliyet izninin kaldırılmasıyla fona devri konularının birbirinden farklı olduğunu belirtti. Sistemik risk olayı ile fona devir konularının birbiriyle çakışmadığına değinen Şener, şöyle devam etti "Eğer bir bankanın kötü niyetle yönetildiği ortaya çıkarılmışsa, fona devredilerek, yeni yönetim kurulu oluşturulup, ekonomiye kazandırılabilir. Tasfiye sürecine sokulmadan bu bankanın rasyosu düzeltilebilir. Batık bankaların sadece kamuya yüklenecek maliyeti değil, ekonomiye olan etkisi de iyi değerlendirilmelidir. İmar Bankası hariç fona devredilen 20 bankanın mevduat tutarı 26 milyar dolar. Bu devirde tarihi değerle kamuya yükünün 27.8 milyar dolar olduğu ifade ediliyor." 
     
     "MİLLETE ÖDETME HAKKIMIZ YOK" 
     AK Parti Ağrı Milletvekili Melik Özmen, fona devir işleminin, serbest piyasa koşullarına aykırı olduğunu ifade etti. 
     Mevduat hesabı sahiplerinin 50 milyar lirasının güvence altında olduğunu bilerek bankalara para yatırdıklarına değinen Özmen, "Banka rizikoları üstlenmiyorsa, millete ödetme hakkımız yok. Bir kişinin mevduat hesabında 27 trilyon lirası varmış. BDDK kararı ile 50 milyar liralık sınır kaldırılarak, bu kişinin parası belli şartlara göre ödenmiş. ’Hep bana, hep bana’ şeklinde yontma var mı Eğer devlet elini çeksin diyorsak, fon bile olmamalı. Bu riski sigorta şirketi karşılamalıdır" dedi. 
     
     EGEBANK’TAN KAYNAK AKTARIMI... 
     TMSF Başkanı Ahmet Ertürk, fona devredilen bankaların işlemleriyle ilgili "hukuki temelin sağlam tutulması gerektiğini" belirterek, ellerinde çok sayıda belge olduğunu söyledi. 
     Egebank konusuna değinen Ertürk, Şevket Demirel Holding’in yapısının diğerlerinden farklı olduğunu, 1.5 yıldır sürdürülen çalışmalarda, yeni kaynak aktarımı tespit ettiklerini bildirdi. 
     "Arşiv arkeolojisi çalışması" yapıyoruz diyen Ertürk, şöyle devam etti 
     "21 bankanın fona devri kaos yarattı. Yüzlerce, binlerce belge toplandı. 1.5 yıldır arşiv içine giriliyor. Elde çok sayıda belge var. 
     Şevket Demirel Holding’in sadece bankayla ilişkisi değil, 6-7 şirketine daha el konuldu. Holdingin, bazı kaynak aktarma ilişkisi yeni tespit edildi. İstanbul Şişli Cumhuriyet Savcılığı’nca yeni davalar açıldı. Yeni hukuki durumun sonuçları, önümüzdeki süreçte belli olacak." 
     
     "BAKKAL HESABI..." 
     CHP Mersin Milletvekili Mustafa Özyürek, daha önce durumu bilinen Egebank’ın fona devredilmesinde 3-4 yıl beklenilmesine anlam veremediğini söyledi. 
     Egebank’ın 5 yıl önce fona devredildiğini anımsatan Özyürek, bu banka ile holdingin muhasebelerinde ilişki kurmak için 5 yıl beklenmesinde ihmal olduğunu savundu. Özyürek, "Müfettiş, veya uzman olmayı bırakın, bakkal hesabıyla da bu ilişki belirlenir. 5 yılda bu ilişkinin saptanamamasının gerekçesi olamaz. Ciddi ihmal olduğundan kuşkum yok. Bankayla ilgili ilk akla gelen, şirketin incelenmesinde 5 yıl beklenmemeliydi" dedi. 
     Özyürek, Egebank ile ilgili yeni ilişki tespitini inandırıcı bulmadığını bildirdi. 
     
     VIP SALONLARI... 
     CHP’li Özyürek, batık bankaların sahiplerinin VIP salonlarından nasıl geçtiğine anlam veremediğini ifade etti. Özyürek, "VIP’ler, yol geçen hanı gibi. Müflis tüccarlar, VIP salonlarında bir bakandan daha fazla itibar görüyorlar. Türkiye’de banka dolandırmak, devleti tokatlamak, itibar kazanma vesilesi oluyor. Bankayı batırmamış olsalar bile VIP’yi kullanma yetkileri yok. Demek ki üçkağıtçılar ödüllendiriliyor" diye konuştu. 
     Bunun üzerine Başbakan Yardımcısı Şener, VIP’lerden geçişlerle ilgili Başbakanlık tarafından çalışma başlatıldığını belirterek, "Türkiye’deki VIP uygulaması, dünyadaki başka ülkelerde yok. Kimin girip çıktığını ayırt etmek mümkün olmuyor. İşadamlarının geçişleri CIP salonlarından yapılmalı. Bir düzene sokulması gerekir" dedi. 
     
     CHP’NİN ÖNERGESİ KABUL EDİLMEDİ 
     CHP Trabzon Milletvekili Akif Hamzaçebi ve arkadaşlarının, "bankaların fona devredilmeden doğrudan tasfiye edilmesi" yönündeki önergesi kabul edilmedi. 
     İyileştirme şansı bulunmayan bankaların fona devredilecek olmasını anlayamadığını belirten Hamzaçebi, fona devredilecek bankalar arasında da ayrımcılığa gidildiğini söyledi. 
     193 maddelik Bankacılık Kanunu Tasarısı’nın, 72’nci maddesi de 
     kabul edildi. 
     
</TEXT>
</DOC>
