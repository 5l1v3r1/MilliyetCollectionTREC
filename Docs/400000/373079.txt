<DOC>
<DOCNO> 373079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/soneko20.html </URL>
<DATE> 2005/08/26/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Yeni Kuruş'a alışamadık... 
</HEADLINE>
<TEXT>

     Tüketiciyi Koruma Derneği TÜKODER Antalya Şube Başkanı Abdullah Özçulcu, tüketicilerin yılbaşında yürürlüğe giren Yeni Türk Lirası'na YTL alıştığını, ancak Yeni Kuruş'a YKr alışamadığını bildirdi. 
     Abdullah Özçulcu, YTL ve YKr'nin piyasaya girmesinin ardından tüketicilerin YTL'ye alıştığını, bu konuda herhangi bir sıkıntı yaşanmadığını ancak YKr'ye alışamadıklarını söyledi. 
     Tüketicinin, alışveriş sırasında para üstü olarak verilmesi gereken YKr'leri almadığını ya da işyerlerinin para sıkıntısı nedeniyle YKr olan para üstünü vermek istemediğini kaydeden Özçulcu, şöyle konuştu 
     ''YTL'ye geçiş sürecinde hiç bir sorun yaşanmadı. Ülke olarak bunda çok başarılı olduk. Ancak YKr konusunda bunu söyleyemeyiz. YTL'ye alıştık ama YKr'ye alışamadık. Çünkü tüketiciler 1, 2, 3 ya da 5 YKr ile 10 YKr'ye kadar olan para üstlerini almıyor veya işyerleri bozuk para bulunmadığını bahane gösterip, para üstü vermek istemiyor. Böyle olunca işyerleri çok büyük miktarlarda haksız kazanç sağlıyor. 
     Tüketiciler, YKr'ye sahip çıkmalıdır. Yoğun alışveriş merkezleri veya faturalı alışveriş yapılan yerlerde, YKr'li para üstünün alınmaması ya da istenmemesi halinde, tüketicinin cebinden daha çok para çıkacaktır. Alışverişlerde mutlaka bozuk para üstlerini alalım.'' 
     
</TEXT>
</DOC>
