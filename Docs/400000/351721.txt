<DOC>
<DOCNO> 351721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/yasam/yas09.html </URL>
<DATE> 2005/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Birgül savaşı kaybetti 
</HEADLINE>
<TEXT>


'Kadının Sesi' adlı programa katıldığı için oğlu R. tarafından vurulan Birgül Işık, dün hayatını kaybetti 

İSMAİL GEZİCİ DHA 

Elazığ'da, Yasemin Bozkurt'un hazırlayıp sunduğu "Kadının Sesi" programına katıldığı için 17 Mayıs'ta oğlunun vurduğu Birgül Işık 33 , tedavi gördüğü Fırat Üniversitesi Fırat Tıp Merkezi'nde dün öldü. 
Başhekim Doç. Dr. İrfan Kaygusuz, Işık'ın ölüm nedeninin solunum ve kalp yetmezliği olarak bildirildiğini ifade etti. Kaygusuz, "Cesede otopsi yapılıyor. Otopsi sonunda, ailesi cenazeyi isterse kendilerine vereceğiz" dedi. 
Ailesi Işık'ı, 20 yıl önce 13 yaşındayken Mehmet Emin Işık'la evlendirdi, çiftin 5 çocuğu oldu. Çiftçilik yapan Mehmet Emin Işık, iddiaya göre daha önceki iki evliliğinde olduğu gibi, üçüncü eşine de şiddet uyguladı. 

Eve dönünce vuruldu 
Işık, eşinin üzerine kuma getirmesi nedeniyle 4 çocuğuyla İstanbul'a geldi ve 'Kadının Sesi' programında yaşadığı çileyi anlattı. Ama çaresizliğine çözüm üretemeyen Işık, birkaç gün daha İstanbul'da kalıp, memleketi Elazığ'a döndü. Işık, otobüs terminali karşısındaki minibüs durağında bekleyen oğlu R.'nin 14 saldırısına uğradı ve ağır yaralandı. 


</TEXT>
</DOC>
