<DOC>
<DOCNO> 389127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/spor/ygokce.html </URL>
<DATE> 2005/10/24/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Moral gezisi 
</HEADLINE>
<TEXT>



Konya'da gördüklerimden önce duyduklarımı anlatayım. Doğru mu, yanlış mı bilemem. Derler ki, ortopedi kliniğine dönen Beşiktaş'ta aslında sadece iki sakat var Sergen ve İbrahim Toraman... Ötekiler toplu halde doktordan raporlu. Dahası Ahmet Dursun da "Karnım ağrıyor" diyerek kendini listeden sildirmiş. Artık dayanamadı. Saha içindekileri eleştiriyoruz, canına okuyoruz da kaytaranlara hiçbir şey diyemiyoruz. Bir takım böylesine raporlular-özürlüler diye ikiye ayrılmışsa, vah 

Kurgu hatalıydı 
Gördüklerime gelelim futbolseveri çileden çıkaracak her türlü yanlışı, beceri noksanını sergilemekten geri durmadı Beşiktaşlı futbolcular. Mehmet Ekşi dörtlü savunmayı bir ilke olarak benimsediğini gösterip, benden olumlu not aldı. Ancak oyunun öteki bölümlerinde kurgu hatalıydı. Ahmet Hassan'ı sağ kanatta oynatıp, Ailton'un arkasına İbrahim Akın'ı yerleştirmek sabır ve cesaret isteyen bir işti. İbrahim Akın buluştuğu topların yarısından çoğunu harcadı. Geri kalanlardan iki mutlak gol pozisyonunu berhava etti. Ailton ile yardımlaşması gereken çocuk, ilk pasını 85. dakikada verdi. Neyse ki, hocanın Veysel'i oyuna alması yanlışı bir parça önledi. İbrahim Akın sol cenahta yer aldı. Veysel de, Ailton'un yanında. İşte golün şifresi de burada. Veysel'den akıllı bir top, İbrahim Akın'dan ilk düzgün pas... Ve Ahmet Hassan'ın 30 metreden attığı muhteşem gol. Ötesi palavra. Beşiktaş elindeki değerleri de hızla aşındırıyor, yitiriyor. Koray ve Kleberson'un giderek düşen verimliliği ve oyun kalitesi Beşiktaş adına endişeler yaratıyor. Bu durum nasıl atlatılacak, kimse bilmiyor. Umalım ki, Yıldırım Demirören bir an önce bu belirsizliği gidersin. 

Verimli yolculuk 
Yine de Beşiktaş için verimli bir yolculuk oldu. Takım, İnönü Stadı'nın gergin atmosferinden negatif yüksek basıncından uzak durdu. Didişerek, top dürterek saha içinde üç puanı buldu. Azınlıktaki Beşiktaş seyircisi de İnönü'nün kapalısı kadar öfke ve nefret dolu değildi. 
Konyaspor'u soracaksınız Murat Hacıoğlu ve Volkan altı pastan öylesine iki gol kaçırdılar ki, o golleri atamayan takım -rakibi Beşiktaş bile olsa- yenilir 
Konyaspor-Beşiktaş, kupa maçında da karşılaşacaklar. Onlardan rica ediyorum. Bizi bir defa daha böyle sıkmasınlar. 



</TEXT>
</DOC>
