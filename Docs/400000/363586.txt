<DOC>
<DOCNO> 363586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/spor/ykocaomer.html </URL>
<DATE> 2005/07/23/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Teniste Türk'ün ayak sesleri 
</HEADLINE>
<TEXT>



3 Temmuz 2005 günü CNN-TÜRK'de "Wimbledon'ın ardından" isimli canlı yayın programında, Tenis Federasyonu Başkan Yardımcısı Mesut Polat ilginç açıklamalarda bulundu. Federasyonun, kendi deyimiyle "OLAĞANÜSTÜ BAŞARISI", Avrupa Tenis Federasyonu Yönetim Kurulu'na Türkiye'den bir üyenin girmesiydi. Bunun yanı sıra, Avrupa Tenis Federasyonu'nun yaptığı son Uluslararası Antrenör Seminerine 2 yerine Türkiye'den 7 kişi gitmesinin çok büyük bir olay olduğunu, bunun Avrupa ülkeleri tarafından "Türkler'in ayak sesleri geliyor" tepkisiyle karşılandığını belirtti. 
Bir federasyonun Dünya klasmanlarına giren çok sayıda tenisçisi, üst sıralarda mücadele eden birkaç tenisçisi olmasının, olağanüstü başarı olarak adlandırması gerekirken, Tenis Federasyonu'nun bir yetkilisi, Avrupa Tenis Federasyonu'nun Yönetim Kurulu'na girmeyi olağanüstü başarı olarak görüyor. Ülkelerin tenisteki başarısı ne zamandan beri Avrupa Federasyonu Yönetim Kurulu'na girmekle ölçülüyor Teniste başarının kriteri ne zamandan beri antrenör seminerine katılan kişi sayısı ile doğru orantılı 
Bugün Avrupa Tenis Federasyonu'nda temsil edilmeyen 34 ülkenin, eminiz hepsinde de tenis Türkiye'dekinden çok ileridedir. Kurslara iki antrenör yerine 7 antrenör göndermemizi "Türkler'in ayak sesleri geliyor" diye karşılayan bazı Avrupa ülkesi yetkilileri olsa olsa bizimle dalga geçmişlerdir. 
Bu arada 7-8 ay önce Federasyon Başkanı seçilirken, "Bedensel engelliler tenisine destek vereceğiz. Daha çok turnuva düzenleyeceğiz" diye bir vaatte bulunan Federasyon Başkanı Azmi Kumova'ya da tekrar sormakta yarar görüyoruz Geçen süre içinde Tekerlekli Sandalye Tenisi için ne yaptınız 



</TEXT>
</DOC>
