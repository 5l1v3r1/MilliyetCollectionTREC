<DOC>
<DOCNO> 393023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sondun24.html </URL>
<DATE> 2005/11/08/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Paris'teki olaylar Türk esnafları nasıl etkiledi 
</HEADLINE>
<TEXT>

     Paris ve banliyölerdeki şiddet olayları, buralardaki Türk esnafının işlerini de olumsuz yönde etkiliyor. 
     Özellikle lokanta sahibi Türk vatandaşları, olaylardan dolayı işlerinin kötü gitmesinden yakınıyor. 
     Protesto eylemlerinin en yoğun yaşandığı Bobigny banliyösünde ''L'Etoile'' adlı bir lokanta işleten Mehmet Selçuk, AA muhabirine, son bir hafta içinde günlük hasılatının yüzde 50 oranında düştüğünü söyledi. 
     ''Akşam saat 20.30'dan sonra belediye otobüslerinin ve metroların banliyölerinde çalışmadığını'' hatırlatan Bingöllü Mehmet Selçuk, ''İnsanlar tedirgin, kimse dışarı çıkmıyor, bu da bizim işlerimizi olumsuz etkiliyor'' dedi. 
     Öfkeli gençlerin kendi yaşadığı banliyöde bir anaokulunu yaktıklarını kaydeden Mehmet Selçuk, ''Benim de iki küçük çocuğum var, dolayısıyla herkes gibi bu olaylar benim de moralimi bozuyor'' dedi. 
     Lokantanın çalışanlarından 24 yaşındaki Mehmet Resul, banliyölerde aslında yıllardır sorunlar yaşandığını, bu olayların Fransa'da ırkçılık ve yabancı düşmanlığını körüklemesinden endişe ettiğini söyledi. 
     ''Labranda'' isimli Türk lokantasını sahibi 41 yaşındaki Gönül Özyiğit de işlerinin kötü gittiğinden yakınırken, gelişmeleri endişeyle izlediklerini belirtti. 
     ''Hacıoğlu'' kebap lokantasını işleten 58 yaşındaki Mehmet Köse ise ''Özellikle akşamları artık hiç iş yapamaz olduk. Kimse dışarı çıkmıyor. Bu olaylar böyle giderse, vergimizi bile ödeyemeyecek hale geleceğiz'' dedi. 
     
</TEXT>
</DOC>
