<DOC>
<DOCNO> 362521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sontur25.html </URL>
<DATE> 2005/07/19/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
YYÜ Rektörü Aşkın hakkında soruşturma 5 Nisan'da başlamış 
</HEADLINE>
<TEXT>

     Van Cumhuriyet Başsavcısı Kemal Kaçan, Yüzüncü Yıl Üniversitesi YYÜ Rektörü Prof. Dr. Yücel Aşkın ile ilgili soruşturmanın, "Çıkar Amaçlı Suç Örgütü Oluşturmak, Tehdit ve Baskı ile İhaleye Fesat Karıştırmak, Resmi Evrakta Sahtekarlık" suçlarından 5 Nisan 2005’te başlatıldığını belirtti. 
     Cumhuriyet Başsavcısı Kaçan, YYÜ Rektörü Prof. Dr. Yücel Aşkın hakkında yürütülen soruşturma nedeniyle basın ve yayın organlarında çıkan bazı yanlış bilgileri düzeltmek ve kamuoyunu aydınlatmak, ayrıca kolluk kuvvetlerinin zan altında bırakılmaması amacıyla gazetecilere açıklama yapma gereği duyduğunu söyledi. 
     Kaçan, 5 Nisan 2005’te Cumhuriyet Başsavcılığı tarafından başlatılan soruşturmanın, Rektör Aşkın ile Rektör Yardımcısı Prof. Dr. 
     Ayşe Yüksel, Rektörlük Genel Sekreteri Işık Tepe, Genel Sekreter Yardımcısı Enver Arpalı ve isminin şu anda açıklanması sakıncalı görülen kişiler hakkında, "Çıkar Amaçlı Suç Örgütü Oluşturmak, Tehdit ve Baskı ile İhaleye İhale Konusu edimin Yerine Getirilmesine Fesat Karıştırmak, Resmi Evrakta Sahtekarlık" suçlarından başlatıldığını, soruşturma kapsamında şüphelilerden Enver Arpalı’nın tutuklandığını ifade etti. 
     Soruşturma kapsamında İspanyol Expansion Firması’na ihale edilen 25 milyon dolarlık tıbbi cihaz alımı, öğretim görevlilerine ve 
     Radyoloji- Radyoterapi-Nükleer Tıp binasının inşaatına ilişkin tüm sözleşme ve belgelerin gönderilmesi için Rektörlükten talepte bulunduklarını vurgulayan Kaçan, "Ancak ilgililerin bu belgelerin bir kısmını tahrip ettikleri, defterleri ve resmi kayıtları değiştirdikleri yolunda Başsavcılığımıza ihbar ve bilgiler ulaştırılması üzerine, mahkemeden söz konusu defter ve belgelere el konulması ve arama yapılması yolunda karar alındı" dedi. 
     Kaçan, yapılan aramada, sonradan değiştirilerek tanzim edilen Rektörlük Giden Kayıt Evrak Defteri ve diğer belgelere el konulduğunu belirterek, daha sonra imha edilerek yenisi tanzim edilen eski Giden Evrak Kayıt Defteri’nin fotokopilerinin ihbar yoluyla Başsavcılığa ulaştırıldığını kaydetti. 
     Defter ve belgelerde yapılan incelemelerde suça konu, dış alım-satım ile ilgili bir kısım belgelerin olmadığının görülmesi üzerine tekrar Rektörlükten belge istendiğini anlatan Kaçan, ilgililerin ısrarla belge olmadığını belirtmesi üzerine, belgelerin saklandığı söylenen yerlere mahkeme kararı ile arama ve el koyma işlemi yapıldığını dile getirdi. 
     
     800 ADET KAÇAK KÜLTÜR VE TABİAT VARLIĞI 
     Kaçan, Rektör Aşkın’ın villa tabir edilen konutu ile depo olarak kullandığı lojmanlarda, işyerinde ve değişik fakültelerde kendine tahsis edilen odalarda yapılan aramalarda, suça konu dış alım-satım ile ilgili gizlenen bir kısım belgelere ulaşıldığına işaret ederek, şöyle konuştu 
     "Aramalarda, ayrıca 231 adet kayıtlı, yaklaşık 800 civarında kayıtsız kaçak toplam 1000 civarında kültür ve tabiat varlığına, tarihi esere rastlanılmış, mahkeme kararı ile bu tarihi eserlere de el konulmuştur. Yapılan ilk incelemelerde bu tarihi eserlerin eski Demir Çağı, eski Roma, Urartu, eski Ermeni, eski Selçuklu ve Osmanlı dönemlerine ait oldukları anlaşılmıştır. Arama sırasında dış alım ile ilgili ihaleye çıkarken hazırlanan şartnameyi ve ihale sonunda imzalanarak Maliye Bakanlığı’nın vizesinden geçerek Sayıştay Başkanlığı’na tescil edilen sözleşmeyi değiştiren Rektör Yücel Aşkın tarafından imzalanan, ancak her hangi bir resmi kayda tabi tutulmayan gayri resmi nitelikte 4 adet değişik tarihli sözleşmeler de ele geçirilmiştir. Rektörlük tarafından dış alım-satım işlemlerinin bu gayri resmi 4 anlaşmaya göre yürütülmeye çalışıldığı görülmüştür." 
     
     KİŞİSEL VERİLERİ İÇEREN BELGELER 
     Başsavcı Kaçan, aramalarda ayrıca hukuka aykırı olarak toplanmış ve kaydedilmiş kişisel verileri içeren belgelerin de ele geçirildiğine değinerek, konuşmasını şöyle sürdürdü 
     "Hukuka aykırı olarak toplanmış ve kaydedilmiş kişisel verileri içeren belgeler ele geçirilmiş, bu suçtan da TCK’nın 135, 136 ve 137. 
     maddeleri gereğince soruşturma başlatılmıştır. Yapılan tüm işlemler mahkeme kararına dayanmakta olup, şüphelilerin sıfatları ve konumlarının suçtan bağışıklık gerektirmeyeceği evrensel hukukun temel ilkelerindendir. Bu soruşturma kapsamında yapılan yazılı ve sözlü açıklamaların TCK’nın 288. maddesinde düzenlenen Adli Yargılamayı Etkilemeye Teşebbüs suçunu oluşturabileceği, bu nedenle ilgililerin açıklamaları hakkında inceleme başlatılacaktır. Olay bağımsız ve tarafsız yargı organlarına intikal etmiş olup, soruşturma kapsamına alınan olaylar hakkında açıklama ve yorum yapılırken daha dikkatli ve hassas davranılması ile kamuoyunun yanlış bilgilendirilmemesi gerekmektedir." 
     
     25 YILA KADAR HAPİS CEZASI 
     Bu arada, Rektör Aşkın’ın, "Çıkar Amaçlı Suç Örgütü Oluşturmak, Tehdit ve Baskı ile İhaleye Fesat Karıştırmak, Resmi Evrakta Sahtekarlık, Hukuka Aykırı Kişisel Veri Elde Etmek ve Tarihi Eser Kaçakçılığı" suçlarından toplam 25 yıla kadar yargılanabileceği ifade edildi. 
     Öte yandan, soruşturma kapsamında aranan İspanyol Expansion Firması’nın Türkiye temsilcisi Mehmet Ayran’ın Ankara’da yakalandığı ve Van Cumhuriyet Başsavcılığı’na ifade vermek üzere 36 saat içerisinde Van’da olacağı bildirildi. 
     
</TEXT>
</DOC>
