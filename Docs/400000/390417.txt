<DOC>
<DOCNO> 390417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/soneko10.html </URL>
<DATE> 2005/10/28/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Gram altın, Cumhuriyet altınına rakip... 
</HEADLINE>
<TEXT>

     Yıldız Taşdelen AA 

İstanbul Altın Rafinerisi İAR , yaklaşık 2 yıl önce yeni bir yatırım enstrümanı olarak piyasaya sunduğu gram saf altınlar için bankalarda hesap açılamayınca konsept değişikliğine giderek takı pazarına yöneldi. 
     Hediyelik olarak tasarlanan 1, 2.5, 5 ve 10 gram altınlar takı pazarındaki yerini alacak. Gram altınlar, patenti alınan özel bir ambalaj içerisinde tüketiciye sunulacak. 
     İAR Yönetim Kurulu Başkanı Ömer Halaç, AA muhabirinin sorularını yanıtlarken, gram altınları, bankalara yatırmak ve faiz elde edilmesi için tasarladıklarını, ancak bankacılık sistemi bu yönde çalışmadığı sürece gram altın satışlarında istedikleri hacimlere ulaşamayacaklarını söyledi. 
     Halaç, yaptıkları incelemelerde, Türkiye'de her yıl 500 bin düğün, 500 bin doğum ve 100 bin de sünnet düğünü olmak üzere 1 milyon 100 bin tören gerçekleştiğini ifade ederek, ''Yılda 1 milyon 100 bin törende takı takılıyor. Bu nedenle biz de gram altının konseptini biraz değiştirmeye karar verdik. Buradaki pazar, yatırım pazarından daha büyük gözüküyor. Bankalarda faiz olayı olmayınca biz de böyle bir şeye yöneldik'' diye konuştu. 
     1 gram altının çeyrek altından, 2.5 gram altının yarım altından, 5 gram altının da Cumhuriyet altınından daha ucuz olduğunu belirten Halaç, bu nedenle gram altınların talep göreceğini düşündüklerini bildirdi. 
     Gram altını Türkiye'de yaygınlaştırmak istediklerini ifade eden Halaç, yatırım amaçlı gram altında alım satım farkının çok az, ancak ambalajdan kaynaklanan maliyet nedeniyle takı amaçlı gram altında alım satım farkının daha fazla olduğunu söyledi. 
     
     ''AMBALAJIN PATENTİNİ ALDIK'' 
     Ömer Halaç, takı gram altın için geliştirilen ambalajın patentini aldıklarını belirterek, ambalajın ön yüzünde nazar boncuğu simgesi, arka kısmında Türkçe ve Arapça ''Maşallah'' yazısı ile takıyı takan kişinin adını yazabileceği bir yer bulunduğunu bildirdi. 
     Nazar boncuğu yerine gram altına Topkapı Sarayı, Meryem Ana, ikiz kuleler, Türk bayrağı ya da AB bayrağı simgesini basmalarının da mümkün olacağını kaydeden Halaç, kuyumcularda satışa sunulacak takı gram altınların zaman içinde Türkiye'nin her yerinde olacağını söyledi. 
     Turistler için 100 gram gümüşü de takı haline getirmeyi planladıklarını belirten Halaç, ayda 100 kilo gram altın sattıklarını, yurt dışı 1 gram altın satışlarının çok başarılı olduğunu ifade etti. 
     
     AMERİKAN BÜROKRASİSİNE GRAM ALTIN SATIŞI 
     ABD, İngiltere, Almanya, Hollanda ve Fransa'ya ihracat yaptıklarını bildiren Halaç, ''Washington'daki bayimiz özellikle Amerikan bürokrasisine çok iyi gram altın satıyor. Yurt dışı, hiç hesaplamadığımız bir pazardı. Ne reklam yapıyor ne de üzerinde çalışıyoruz'' diye konuştu. 
     Halaç, takı gram altınları da yurt dışına ihraç edeceklerini bildirdi. 
     
</TEXT>
</DOC>
