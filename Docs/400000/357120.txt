<DOC>
<DOCNO> 357120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sontur31.html </URL>
<DATE> 2005/06/30/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
2 meslektaşını öldüren polise "akıl hastalığı olduğu için" ceza verilmedi 
</HEADLINE>
<TEXT>

     Beşiktaş’taki bir otoparkta trafik polisi 2 meslektaşını öldürdüğü iddiasıyla yargılanan Reyhan Emre Şen’e, "akıl hastalığı bulunduğu için" ceza verilmedi. Sanığın serbest bırakılmayarak yüksek güvenlikli bir sağlık kurumuna sevk edilmesi kararlaştırıldı. 
     İstanbul 5. Ağır Ceza Mahkemesi’ndeki duruşmaya, tutuklu sanık Reyhan Emre Şen getirildi. 
     Duruşmada söz alan müdahil avukatları Fisun Atilla ve Mesut Özkan, sanık hakkında hazırlanan raporlara katılmadıklarını belirterek, Adli Tıp Genel Kurulu’ndan yeniden sanığın akıl sağlığına ilişkin rapor alınmasını istediklerini kaydettiler. 
     Mahkeme heyeti, dava dosyasında bulunan sanığın akıl sağlığına ilişkin raporların yeterli açıklıkta ve netlikte olduğunu belirterek, müdahil avukatlarının bu talebini reddetti. 
     Esas hakkındaki görüşünü açıklayan İstanbul Cumhuriyet Savcısı Mehmet Emin Selimoğlu, sanık Reyhan Emre Şen’in sağlıklı olmayan bir düşünce sonucunda polis memurları Dursun Demir ve Naci Akarsu’yu rüşvet aldıkları şüphesine kapılarak kasten öldürdüğünü kaydetti. 
     Adli Tıp Kurumu 4. İhtisas Dairesi’nin sanığın suçu işlediği sırada akıl hastalığı bulunduğunu ve "akıl hastalığı olanlar hakkında ceza düzenlenmeyeceğini" içeren yasa maddesinden faydalanabileceğini belirttiğini anlatan Savcı Selimoğlu, sanığa hakkındaki suçlamalardan ceza verilmesine yer olmadığını ifade etti. 
     Bakırköy Ruh ve Sinir hastalıkları Hastanesi ile Adli Tıp Kurumu 4. İhtisas Dairesi’nden alınan raporlarda sanığın ceza ehliyetinin 
     olmadığının bildirildiğini belirten mahkeme heyeti, sanık hakkında "birden fazla devlet görevlisini görevleri sırasında öldürmek" ve "korkutmak amacıyla silah boşaltmak" suçlarından ceza verilmesine yer olmadığını kararlaştırdı. CMK’nın 57. maddesindeki düzenlemeler uyarınca, sanığın, toplum açısından tehlikeliliğinin ortadan kalktığı veya önemli ölçüde azaldığı belirleninceye kadar yüksek güvenlikli sağlık kurumunda koruma ve tedavi altına alınmasını hükme bağlayan mahkeme heyeti, sanığın tahliyesine, ancak serbest bırakılmayarak yüksek güvenlikli bir sağlık kurumuna sevk edilmesine karar verdi. İstanbul Cumhuriyet Başsavcılığı’nca hazırlanan iddianamede, 11 Eylül 2003 tarihinde polis memurları Naci Akarsu ve Dursun Demir’in ölümüyle sonuçlanan olaya ilişkin sanık Reyhan Emre Şen’in, "birden fazla devlet görevlisini görevleri sırasında öldürmek" suçundan müebbet ağır hapis cezasına çarptırılması isteniyordu. 
     
</TEXT>
</DOC>
