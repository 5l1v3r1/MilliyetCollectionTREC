<DOC>
<DOCNO> 399667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/soneko65.html </URL>
<DATE> 2005/12/01/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Bakan Coşkun Yıllarca kazanç düşmanlığı yapıldı 
</HEADLINE>
<TEXT>

     Sanayi ve Ticaret Bakanı Ali Coşkun, yıllarca Türkiye'de ''kazanç düşmanlığı'' gibi önemli bir yanlış yapıldığını belirterek, ancak ekonominin kazanması halinde adil ve tabana yayılı bir vergilendirme sistemine geçilebileceğini söyledi. 
     Coşkun, İzmir Atatürk Organize Sanayi Bölgesi'nde, su sayacı üretimi yapan Baylan Ölçü Aletleri Sanayi ve Ticaret Limited Şirketi'nin yeni fabrikasını hizmete açtı. 
     Açılışta yaptığı konuşmasında, yakın zamanda ekonomik açıdan çok sıkıntılı günler geçiren Türkiye'nin, bugün düzlüğe çıktığını ve sürdürülebilir büyümeye geçtiğini ifade eden Bakan Coşkun, enflasyon ve faiz oranlarının önemli ölçüde düştüğünü, bu rakamların 2007 yılından itibaren AB seviyesinin de altına indirilmesinin hedeflendiğini bildirdi. 
     Coşkun, hükümet olarak makroekonomik anlamda yakalanan bu iyileşmeyi yeterli görmediklerini ve artık işsizlik gibi makro seviyedeki sosyoekonomik sorunların çözümüne yöneldiklerini ifade ederek, ''Bunu da özel sektörle birlikte yapmaya çalışıyoruz. Biliyoruz ki, sanayi ekonominin itici gücüdür. Bu nedenle de özel sektöre büyük önem veriyoruz'' dedi. 
     
     ''SORUNLARIN FARKINDAYIZ'' 
     Bütün bu olumlu gelişmelere karşın, sanayi açısından ihracat öncelikli kalkınma modelinde, girdi maliyetlerini artıran bazı sorunların devam ettiğini ve bunun farkında olduklarını ifade eden Coşkun, şunları kaydetti 
     ''Bir kere, girdi maliyetleri, diğer ülkelere göre yüksek. Bunlardan biri vergiydi. Kurumlar vergisini yüzde 30'dan yüzde 20'ye indirdik. İnşallah kaynakları buldukça, gelir vergisi stopajları için de sosyal güvenlik primi için de benzer düzenlemelere gidilecek. 3 yılda faizleri aşağı çekerek 25 katrilyon lira tasarruf sağladık. Bu ekonomiye büyük bir canlılık getirdi. Buna rağmen hala 56 katrilyon lira eski borçların faizlerini ödüyoruz. Onun için kaynaklar elde edildikçe bu sorunlarda daha rahatlıkla çözüme kavuşacak.'' Coşkun, vergi adaletsizliği gibi sorunların temelinde Türkiye'de yılarca ''kazanç düşmanlığı'' yapılmasının yattığını dile getirerek, şöyle devam etti 
     ''Türkiye'de yıllarca kazanç düşmanlığı yapıldı. Eğer ekonomi kazanmıyorsa, kar yoksa o ekonomi çöker. Bunun tipik örneği Sovyetler Birliği'dir. Dolayısıyla kar olacak ki mali disiplini, adil dengeli tabana yaygın ve müteşebbisi caydırmayacak vergi düzeniyle sağlayabilesiniz. O zaman dolaylı vergilere yüklenme mecburiyetinde kalmazsınız. Türkiye'de kazanç düşmanlığı yapıldı, ekonomi küçültüldü. Dolayısıyla maliye, doğrudan vergi alamayınca hem yüksek dolaylı vergilere yöneldi. Bugün enerjideki pahalılık dolaylı vergilerden kaynaklanmaktadır. Biz bu dengeleri kurmaya çalışıyoruz. Bu tesisler kazanacak, büyüyecek, dünya markası olacak, Türkiye'yi de dünya markası yapacaklar. Maliye de daha düşük nispette vergilerle mali disiplin sağlayacak.'' 
     
     5 MİLYON DOLAR İHRACAT KAPASİTESİNE SAHİP 
     Açılışı yapılan fabrikanın ortağı ve Genel Müdürlüğü görevini yürüten İbrahim Baylan, üretimlerinin yeni fabrikaya taşınmasıyla birlikte 230 işçi ile günlük 6 bin sayaç üretim düzeyine eriştiklerini belirtti. 
     Üretimlerinin yüzde 25'ini ihraç ettiklerini ve ilk kurulduklarında bir hayal olarak başladıkları ihracatta bugün yılda 11 bin 800 dolardan, 5 milyon dolar ihracat düzeyine ulaştıklarını kaydeden Baylan, sanayiciler olarak daha çok üretim yapmaya ve azimle çalışmaya yeminli olduklarını ifade etti. 
     Konuşmasının ardından fabrikanın açılışını yapan Bakan Ali Coşkun, fabrikada incelemelerde bulundu. 
     
</TEXT>
</DOC>
