<DOC>
<DOCNO> 361991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/yazar/akyol.html </URL>
<DATE> 2005/07/18/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Cumhuriyet ve bilim 
</HEADLINE>
<TEXT>


TÜRKİYE Bilimler Akademisi TÜBA , daha önce internet sayfasında yayımladığı bir makaleyi Günce adlı dergisine de aldı. Demek ki çok önemli buldu. 
"Bilim tarihçisi" Osman Bahadır'ın "Cumhuriyet'in ilk yıllarında bilim" başlıklı bu makalesinin temel tezi şu 
1933 üniversite reformu, genellikle ülkemizdeki bilimsel çalışmaların başlangıcı gibi ele alınıyor. Halbuki Cumhuriyet'in ilk on yılında da çok önemli bilimsel çalışmalar vardır... 
Yazarın bu tespiti doğrudur. 
Yazar Cumhuriyet'in ilk on yılında "Bilimin gelişmesine verilen önem Atatürk ve İnönü ile sınırlı değildir" diyerek şu isimleri zikrediyor 
"Mustafa Şekip Tunç, Emin Erişirgil, Falih Rıfkı, Kılıçzade Hakkı, Celal Nuri, Abdullah Cevdet, Yakup Kadri, Yunus Nadi ve daha başkaları..." 
Bu listede Mustafa Şekip ve Emin Erişirgil hariç, hiçbirinin akademik kariyeri ve sıfatı yoktur Gazeteci, yazar ve politikacıdırlar. "Bilim tarihi"nde bunlar da yer alacaksa, neden mesela eser ve kürsü sahibi Ahmed Ağaoğlu, Fuat Köprülü, Sadri Maksudi, Fatin Gökmen gibi devler, Hüseyin Cahit gibi üstat kalemler yoktur 

SAYIN Osman Bahadır bu dönemde büyük hizmeti geçmiş gerçek bilim adamlarımızı zikrediyor 
Matematikçi Hüsnü Hamid ve Kerim Erim, fizikçi Mehmet Refik Fenmen ve Salih Murad Uzdilek.... 
Ve, "önemli bilimsel araştırmalar yapan ve keşiflerde bulunan" bilim adamlarımız olarak da Sayın Bahadır şu bilginlerimizi sayıyor 
Darülfünun'da matematik müderrisi profesör Hüsnü Hamid, anatomi müderrisi Hamdi Suad, Dr. kil Mahtar, Dr. Hulusi Behçet, Dr. Kadri Reşat, Dr. Kemal Cenap, zoolog Ali Vehbi, kimya müderrisi Ömer Şevki, jeoloji müderrisi Hamid Nafiz Pamir ve Ahmet Malik Sayar, Süreyya Tahsin, Baytar Mekteb-i lisi müderrisi Mehmet Halid Bey... 
Bu fevkalade değerli 12 bilim adamından beşi 1933 "Üniversite Reformu" ile üniversiteden atılmıştır 
Matematik profesörü Hüsnü Hamid, anatomi profesörü Hamdi Suat, Dr. Kadri Reşat, kimya profesörü Ömer Şevki, jeoloji profesörü Ahmet Malik Sayar. 
Yazar bu vahim olaydan hiç bahsetmiyor. 
1933 reformunda bu şekilde 81 bilim adamı siyasi sebeplerle üniversiteden atılmıştır Bu konuda Doç. Dr. Ali Aslan'ın "Darülfünun'dan Üniversite'ye" adlı akademik eserinde geniş bilgi mevcuttur. Kitabevi Yayınları, 1995 

SAYIN Bahadır, 1923-33 dönemindeki Abdullah Cevdet konusunda da yanılıyor. Evet, Abdullah Cevdet tam bir pozitivistti ama mütareke dönemindeki olumsuz tavırları sebebiyle Cumhuriyet ona hiçbir görev vermedi hiçbir rolü olmadı. Tek yaptığı şey, artık 200-300 tane satan eski İçtihad dergisini devam ettirmektir. Bu konuda değerli tarihçi Şükrü Hanioğlu'nun "Doktor Abdullah Cevdet ve Dönemi" adlı eserinde geniş bilgi vardır. Üçdal Yayınları, 1982 
Bilim tarihçisi, Cumhuriyet'in ilk yılarında bilime hizmet eden Darülfünun bilginlerinin ne zaman yetiştiğini de düşünerek, Cumhuriyet'in bir bilim mirası devraldığını ve bunu ileriye götürdüğünü, 1933 tasfiyesinin ise vahim bir hata olduğunu belirtmeliydi. 
TÜBA'nın kendisi de bazen mesela Şerif Mardin gibi evrenselleşmiş bir sosyal bilginimizi yok sayacak kadar 'partizan' olabildiği için, bu makalede hiçbir bilimsel eksik ve yanlış görmemiş olmalı ki, defalarca yayımladı. 



</TEXT>
</DOC>
