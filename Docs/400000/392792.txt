<DOC>
<DOCNO> 392792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/soneko45.html </URL>
<DATE> 2005/11/07/ </DATE>
<TIME> 19.25 </TIME>
<AUTHOR>  </AUTHOR>
<HEADLINE>
Denizbank, ilk 9 aylık net karını açıkladı 181 milyon YTL 
</HEADLINE>
<TEXT>

     Denizbank, bu yılın 9 ayında, konsolide 181 milyon YTL net kar elde etti. 
     Denizbank'ın 9 aylık konsolide finansal tablolarına göre, bankanın toplam aktifleri 10 milyar 974 milyon YTL'ye ulaştı. Bankanın net karı yüzde 48 artarak 181 milyon YTL oldu. 
     Toplam krediler yüzde 76, KOBİ'lere yönelik krediler yüzde 196, kurumsal krediler yüzde 110 ve tüketici kredileri kredi kartları hariç yüzde 147 artış gösterdi. 
     Tüketici kredileri içindeki en büyük artış, yılbaşından bu yana 6 kat artan konut kredilerinde oldu. Çeşitli meslek gruplarını hedef alan özel kampanyalar sayesinde ihtiyaç kredilerinde yılbaşından bu yana yüzde 164'lük artış gerçekleşti. 
     Bu yılın 9 ayında DenizBank'ın müşteri mevduatı, genişleyen şube ağı 219 şube ve büyüyen müşteri tabanına yaklaşık 1.5 milyon müşteri paralel artarak 6.3 milyar YTL'ye ulaştı. Bankanın KOBİ'lere verdiği stratejik önceliklerin sonucu olarak ticari mevduatlarda da yüzde 46 artış oldu. 
     Denizbank'tan yapılan açıklamada, 2005 yılı üçüncü çeyrek bilançosunda yer alan verilerin, bankanın hızlı ve verimli büyüme stratejisini devam ettirdiğini gösterdiği belirtilerek, ''Denizbank, 2004 yılının toplamında sağladığı kara, 2005 yılının sadece ilk yarısında ulaşmıştı'' denildi. 
     Denizbank Genel Müdürü Hakan Ateş de, hedeflerinin temel faaliyet alanlarının tümünde sürdürülebilir büyüme olduğunu ve bu hedefin, elde edilen sonuçlarla net biçimde ortaya konulduğunu bildirdi. 
     Ateş, bankacılık faaliyetlerinde stratejik hedefleri doğrultusunda ilerlemeye devam ettiklerini belirterek, şunları kaydetti 
     ''Türkiye'de 2 milyonun üzerinde küçük ve orta ölçekli işletme bulunuyor. KOBİ'ler ülke ekonomimizin can damarları. Denizbank, KOBİ'lere olan yoğun ilgisini devam ettirecek. KOBİ'lere verdiğimiz bu özel önem sayesinde ticari mevduat ve kredilerde gözlediğimiz hızlı yükseliş grafiğini önümüzdeki dönemde daha da yukarılara çekmeyi hedefliyoruz. Ayrıca, üretici kredilerine paralel olarak, bireysel krediler alanında da büyüyecek, başarımızı bu alanda da sürdüreceğiz. Amacımız, bir finansal market anlayışı ile tüm müşterilerimizin finansal ihtiyaçlarına cevap verecek en doğru çözümleri sunmak. Aldığımız başarılı sonuçlar, bu yolda doğru adımlar attığımızın en önemli kanıtıdır.'' 
     
</TEXT>
</DOC>
