<DOC>
<DOCNO> 361331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sondun43.html </URL>
<DATE> 2005/07/15/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Eroğlu Kıbrıs konusundaki gidişattan memnun değiliz... 
</HEADLINE>
<TEXT>

     KKTC'de ana muhalefet partisi Ulusal Birlik Partisi UBP Genel Başkanı Derviş Eroğlu, ''UBP olarak Kıbrıs konusundaki gidişattan memnun olmadıklarını'' söyledi. 
     Eroğlu, UBP Genel Merkezi'nde düzenlediği basın toplantısında, 4-8 Temmuz'da Ankara'ya yaptığı ziyareti hakkında bilgi verdi. 
     ''Milli dava Kıbrıs konusunda ilk kez anavatan Türkiye'deki iktidar ve muhalefet partileri arasında derin görüş ayrılığı bulunduğunu ve bunun son derece tehlikeli ve üzüntü verici olduğunu'' kaydeden Eroğlu, ''bir an önce bu zafiyetin giderilmesi, Türkiye ve KKTC'de Kıbrıs konusunda ortak bir politikanın, ortak bir duruşun sağlanması gerektiğini'' kaydetti. 
     Ankara'da çok yararlı görüşmeler yaptıklarını ve karşılıklı görüş alışverişinde bulunduklarını ifade eden Eroğlu, ziyaretleri sırasında çeşitli konuları gündeme getirdiklerini belirtti ve ''Ulusal Birlik Partisi olarak, biz Kıbrıs konusundaki gidişattan memnun değiliz'' dedi. 
     BM ve AB'nin sözlerinde durmadığını kaydeden Eroğlu, Kıbrıs Türk halkının izolasyon ve ambargolarla yaşamaya devam ettiğini, halkın belirsizlik içinde ve tedirgin olduğunu vurguladı. ''Haklarımıza, yani devletimize, egemenliğimize, malımıza-mülkümüze, özgürlüğümüze yönelik Rum saldırıları topyekün devam ediyor'' diyen Eroğlu, ''Türkiye hükümetinin gümrük birliği ek protokolünü 10 yeni Avrupa Birliği üyesi ülkesini de kapsayacak şekilde imzalayacağını açıklamasının, kaygıları daha da artırdığını'' ifade etti. 
     
     EK PROTOKOL 
     ''Ek protokolün imzalanmasının doğrudan olmasa da süreç içinde 'Kıbrıs Cumhuriyeti'ni tanıma anlamına geleceği'' yönünde uzman görüşleri bulunduğunu söyleyen Eroğlu, ''Türkiye'nin 'protokolün imzalanmasının Rum tarafını tanıma anlamına gelmeyeceğini' deklare etme veya kayda geçirme isteminin havada kalabileceğini'' ifade etti. Eroğlu, ''geçmişte de benzer konularda benzer şekillerde tavırlar ortaya konulduğunu, ama süreç içinde bunların bir işe yaramadığının ortaya çıktığını'' kaydetti. 
     Eroğlu, şöyle devam etti 
     ''Türkiye, bu protokolü imzalamamalı ya da imzalayacak olursa bunun kesinlikle tanıma anlamına gelmeyeceği sağlama bağlanmalı, protokole bu yönde yazılı bir ifade konulmalı. Türkiye, 4 Mart 1964'te de iyi niyetle ve Kıbrıs Türk halkının katliamdan kurtulması için Birleşmiş Milletler Güvenlik Konseyi'nin 186 sayılı kararına onay verirken, bunun Makarios yönetimini meşru olarak kabul etmek anlamına gelmediğini beyan etti, bu yönde sözlü güvenceler aldı. Ancak sonradan bu karar, Türkiye ve Kıbrıs Türk halkı için aleyhte bir faktör olarak kullanıldı ve kullanılıyor. Ek protokolün imzalanması da böyle bir gelişmeye yol açabilir.'' Eroğlu, ''Bütün bu gelişmeler ışığında Kuzey Kıbrıs Türk Cumhuriyeti devletini ve Kıbrıs Türk halkının, siyasal, ekonomik, sosyal haklarının dünyaya kabul ettirilmesi politikasının gecikmeksizin izlenmesi en doğru yoldur'' dedi. 
     Bugünün, Kıbrıs'ta adanın Yunanistan'a bağlanması için 15 Temmuz 1974'te yapılan faşist darbenin 31. yıldönümü olduğunu da hatırlatan Eroğlu, ''Bu faşist darbenin nedenlerinin Kıbrıs Türk halkı tarafından iyi düşünülmesi ve araştırılması gerektiği düşüncesinde olduğumuzu vurgulamak istiyorum'' diye konuştu. 
     
</TEXT>
</DOC>
