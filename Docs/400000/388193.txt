<DOC>
<DOCNO> 388193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sondun12.html </URL>
<DATE> 2005/10/20/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Kuş gribi yeniden hortladı, insanlar için aşı geliştirildi 
</HEADLINE>
<TEXT>

     Tayland’da bir kişinin daha kuş gribinden öldüğü bildirildi. 
     Başbakan Thaksin Shinawatra, ölen kişi ile ilgili "en son laboratuvar testlerinin dün gece geldiğini ve pozitif olduğunu" açıkladı. 
     Sağlık yetkilileri, ölen kişinin başkent Bangkok’un 100 km batısındaki Kanchanburi eyaletinden 48 yaşında bir erkek olduğunu belirttiler. 
     Kanchanburi eyaletinde son günlerde, kümes hayvanları arasında tekrar H5N1 virüsünden kaynaklanan kuş gribi görüldüğü bildirilmişti. 
     Ölen kişinin, hastalanmadan önce evinin yakınlarında tavuk kesimi yaptığı belirtildi. 
     Hastalıkla Mücadele Bölümü Genel Müdürü Thawat Suntrajarn, ölen kişinin oğlunun şimdiye kadar yapılan testlerinin ise pozitif çıkmadığını söyledi. 
     Tayland’da kuş gribinden ölenlerin sayısı 13’e çıktı. 
     
     TAYVAN'DA DA KUŞ GRİBİ GÖRÜLDÜ 

     Tayvan'da da kuş gribi vakası görüldüğü bildirildi. 
     Tayvan Tarım Konseyi, 14 Ekim'de sahil güvenliğin durdurduğu Panama bandıralı yük gemisinde, bir kargo kutusunda bulunan yaklaşık bin kuşta H5N1 tipi virüsü tespit edildiğini açıkladı. 
     Konsey, Çin'den kaçak getirilen kutudaki kuşların itlaf edildiğini belirtirken, virüsün yayılma riskinin az da olsa var olduğunu bildirdi. 
     Son dönemde Türkiye, Romanya, Yunanistan, Makedonya ve Rusya'da kuş gribi vakalarına rastlanması tüm dünyada paniğe yol açtı. 
     
     MACARİSTAN AŞI GELİŞTİRDİ 

     Macaristan'ın, hem insanları hem de hayvanları hastalıktan koruyabilecek kuş gribi aşısı geliştirdiği bildirildi. 
     Sağlık Bakanı Jenoe Racz, ilk deneme sonuçlarına göre kuş gribi aşısının yüzde 99.9 kesinlikle öldürücü H5N1 virüsünün yaşayan organizmalarından korunmada etkili olduğunu söyledi. 
     Üç haftadır kuş gribi testine giren onlarca Macardan biri olan Racz, ilk testlerin hastalığın antikorlarının kanda ortaya çıktığını gösterdiğini ifade etti. 
     Dünyadaki olası kuş gribi salgınında Macaristan'ın haftada 500 bin aşı üretme kapasitesinin bulunduğu bildirildi. 
     Macaristan'ın yanı sıra ABD ve İngiltere de H5N1 için aşı geliştirmeye çalışıyor. 
     Kuş gribinin öldürücü tip H5N1 2003 yılında Asya ülkelerini etkisi altına almış, milyonlarca kanatlı hayvanın ölmesi ve itlaf edilmesinin yanı sıra, 40'dan fazlası Vietnam'da olmak üzere 65 kişinin ölümüne neden olmuştu. 
     Uzmanlar, H5N1 virüsünün değişime uğrayarak küresel insani bir felakete yol açmasından endişe ediyor. 
     
     VİETNAM'DA ÖRDEKLER İTLAF EDİLDİ 

     Vietnam’da kuş gribi virüsü taşıdıkları belirlenen 180 ördeğin itlaf edildiği bildirildi. 
     Kuş gribine yol açan H5N1 virüsünün Vietnam’da geçen yıl ilk kez belirlendiği Bac Lieu eyaletindeki Ninh Quoi Komünü Halk Komitesi Başkanı Nguyen Van Giam, "Testlerin kuş gribi taşıdıklarını gösterdiği 180 ördeği topluca öldürdük ve gömdük" dedi. 
     Vietnam’da şimdiye kadar 41 kişi kuş gribinden öldü. Kümes hayvanlarını geçen kıştan bu yana aşılayan Vietnam’da, Ağustos ayından beri insanlarda kuş gribine rastlanmadı. 
     
</TEXT>
</DOC>
