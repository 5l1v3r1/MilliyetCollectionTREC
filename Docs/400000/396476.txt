<DOC>
<DOCNO> 396476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/yazar/tamer.html </URL>
<DATE> 2005/11/20/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Şimdi sıra Ar - Ge'nin verimliliğinde... 
</HEADLINE>
<TEXT>

Şirketlerin araştırma - geliştirme harcamalarının büyüklüğüyle övünmesi, reklam faaliyetlerinin bir parçası mı 

1980 öncesi şirketlerarası rekabette, üretilen malın fiyatı ön plandaydı. 
1990'lara gelindiğinde kaliteyle fark yaratma ön plana çıktı. Birbiri ardına kalite ödülleri verilmeye başlandı. 
İyice küreselleşen ve fazla kapasitelerin kulaklardan fışkırdığı 2000'lerin dünyasında ise, şirketlerarası rekabette Ar - Ge ön planda. Şirketler açısından artık en önemli husus, tüketicinin önüne rakibinden önce yeni bir ürün koyabilmek. Kim daha hızlıysa, rekabette o öne geçiyor. 
Bu arada öyle bir hava estiriliyor ki, sanki Ar - Ge'ye ne kadar çok para ayırıyorsanız, rakiplerinizle aranızdaki farkı o kadar açıyorsunuz Ar - Ge harcamalarının miktarı, şirketler için övünme vesilesi, hatta giderek reklam faaliyetlerinin bir parçası haline geliyor. 
Ülkelerin Ar - Ge harcamalarının gayri safi yurtiçi hasılaya oranı da, öteden beri sık sık birbiriyle kıyaslanır ve bütçelerinden çok az pay ayıran bizim gibi ülkelerin ölüm fermanı yazılır. 

İlginç araştırma 
Dünyanın en büyük 1000 şirketini, Ar - Ge harcamaları açısından masaya yatıran Brüksel kaynaklı bir araştırma, bu söylemin gerçekliği ve geçerliliğini de tartışmaya açıyor. Avrupa'nın rekabet gücünün nasıl arttırılabileceğine yönelik kapsamlı bir çalışmanın parçası olan bu araştırmanın sonuçları, çokuluslu dev şirketin burnundan kıl aldırmayan CEO'larının çoğuna uykusuz geceler geçirtecek gibi görünüyor. 
Araştırma, en büyük 1000 şirketin Ar - Ge harcamalarıyla ciro artışı, k rlılık, hisselerin borsadaki getirisi, piyasa değeri gibi, temel başarı kriterleri arasındaki istatistiksel ilişkiyi kurmamıza imk n veriyor. Buna göre, Ar - Ge'ye en az harcama yapan 100 şirketin performansı düşük, ama en çok harcama yapan 100 şirketin performansı en yüksek olmadığı gibi istikrarlı bir çizgi de izlemiyor. 

GM ve Apple'ın İPod'u 
Financial Times gazetesinde araştırmayı değerlendiren bir yazıda Ar - Ge'ye son 25 yılda en fazla harcama yapan şirket ünvanına sahip olan General Motors'un sürekli pazar payı kaybettiği, buna karşılık Apple'ın, rakipleri Sony ve Microsoft'la karşılaştırıldığında 100 milyon dolar gibi çok küçük bir Ar - Ge bütçesiyle geliştirdiği iPod, iTunes ve iBooks'la büyük bir başarıyı yakaladığı belirtiliyor. 

Çin ve Hindistan 
İlaç, finansal hizmetler, tüketici elektroniği ve telekomünikasyon sektörlerindeki şirketlerin, enformasyon teknolojisini kullanmaları sayesinde, 10 yıl öncesine oranla çok daha az harcamayla daha fazla tasarım geliri elde ettiklerine dikkat çekilen yazıda, pek çok büyük şirketin de son dönemde Ar - Ge faaliyetlerinin bir kısmını Çin ve Hindistan gibi ülkelere taşımak suretiyle Ar - Ge bütçesini kıstığı hatırlatılıyor. 
Ayrıca artık Ar - Ge, zengin dünyanın tekelinde de değil. Çin ve Hindistan'da yerel kuruluşlar, Batılı şirketler için komik sayılabilecek paralarla başarılı buluşlar gerçekleştiriyorlar. 
Özetle artık Ar - Ge'nin ölçütünün de harcama değil verimlilik olması lazım. Demode olmuş bu söylemi terk etme zamanı geldi. 



</TEXT>
</DOC>
