<DOC>
<DOCNO> 398253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/sontur12.html </URL>
<DATE> 2005/11/26/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Sağlık Bakanı Malatyadaki ishal vakası içme suyundan olabilir 
</HEADLINE>
<TEXT>

     Sağlık Bakanı Recep Akdağ, Malatya’daki ishal vakalarının içme suyundan kaynaklanmış olabileceğini düşündüklerini bildirdi. 
     Karayoluyla Batman’dan Diyarbakır’a gelen Bakan Akdağ, Vali Vekili Hıdır Kahveci’yi makamında ziyaret ederek ilin sorunları hakkında bilgi aldı. 
     Akdağ, burada yaptığı açıklamada, Batman’da incelemelerde bulunarak, Türkiye ve bölgedeki eczacılar odaları temsilcileri ile bir toplantı yaptığını belirtti. 
     Yeşil kartlı vatandaşların eczanelerden ilaç almaya başlamasıyla eczanelerin yükünün arttığını ifade eden Akdağ, şöyle dedi 
     "Sevinerek gördüm ki, ilaçlarını almakta zorlanan yeşil kartlı vatandaşlar bu uygulamadan büyük yarar görmüş. Sosyal devlet olmanın gereğini yerine getiriyoruz. Sadece Diyarbakır’da 518 bin yeşil kartlı vatandaş var. Yeşil kartlı bir vatandaş, bir devlet memuru sağlıkta ne alıyorsa aynısını alıyor. 
     Sağlık personelinde ciddi bir artış oldu. Vekil ebe ve hemşire uygulamasına geçeceğiz. TOKİ ile yapılan anlaşma gereği Diyarbakır’a 400 yataklı Bölge Eğitim Hastanesi yapacağız. Ayrıca 450 yataklı Çocuk 
     Hastanesi’nin yapım çalışmaları devam ediyor. Bölgede doğurganlık oranı fazla olduğu için eski çocuk hastanesi yetersiz kalıyordu. 
     Diyarbakır’ı bir sağlık cazibe merkezi haline getirilmesi için çalışmalarımız sürüyor. Mobil ekiplerle sağlık kuruluşlarına gelemeyen vatandaşlara yerinde hizmet verilecek." 
     
     MALATYA’DAKİ İSHAL VAKASI 
     Malatya’daki ishal vakası ile ilgili olarak gazetecilerin sorularını yanıtlayan Akdağ, vakaların genellikle hafif ve ayakta tedavi edildiğini belirterek, "Muhtemelen içme suyundan kaynaklı olabileceğini düşünüyoruz. Suyun tahlillerinin yapılması için çalışmalar başlamış" dedi. 
     Daha sonra Sıtma Tropikal Araştırma Merkezi’ne geçen Akdağ, Diyarbakır’daki sağlık kuruluşları yetkilileri ile bir toplantı yaptı. 
     Akdağ, burada yaptığı konuşmada, 2003 yılında Diyarbakır’da 155 uzman doktor bulunduğunu rakamın 2005 yılında 229’a yükseldiğini bildirdi. 
     Toplantı daha sonra basına kapalı devam etti. 
     
</TEXT>
</DOC>
