<DOC>
<DOCNO> 387484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/ekonomi/eko07.html </URL>
<DATE> 2005/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Daha fazla turist için güçbirliği 
</HEADLINE>
<TEXT>


TUROB ile İstanbul Büyükşehir Belediyesi, İstanbul destinasyonunu dünyaya tanıtmak için işbirliğine gidiyor 

ANKA 

İstanbul destinasyonunu dünyaya tanıtmak için Turistik Otelciler, İşletmeciler ve Yatırımcılar Birliği TUROB ile İstanbul Büyükşehir Belediyesi güçbirliği yaptı. 
TUROB Başkanı Timur Bayındır, İstanbul'a, daha fazla turist çekmesi için İstanbul Büyükşehir Belediyesi ile elele verdiklerini belirtti. Bayındır, TUROB olarak her yıl ortalama 30 uluslararası fuarda, güçleri yettiği kadar İstanbul Destinasyonu'nu dünyaya tanıttıklarını vurgulayarak, "Bugün ise İstanbul'un dünyaya tanıtımını, İstanbul Büyükşehir Belediyesi sahiplendi. Böylece, tanıtımda İstanbul sahibini bulmuş oldu. 
İstanbul Büyükşehir Belediyesi Başkanı Kadir Topbaş, Başkan Danışmanı ve Turizm Atölyesi Koordinatörü Tülin Ersöz ve tanıtımda emeği geçen herkesin katkılarıyla, güzel İstanbulumuzda yakın gelecekte, bir Paris, Londra veya Prag gibi daha fazla turisti ağırlayacaktır" dedi. 
TUROB'un 2006'da 30 uluslararası fuara katılmayı planladığını ifade eden Timur Bayındır, tüm fuarlarda, İstanbul Büyükşehir Belediyesi, Kültür AŞ ve İstanbul Büyükşehir Belediyesi Kültür Müdürlüğü ile birlikte hareket edip, İstanbul'u tanıtacaklarını kaydetti. 

2006'da 6 milyon turist 
Bayındır, turizmin, 40'a yakın sektöre katkısı olan lokomotif bir sektör olduğunu vurgularken, İstanbul'un, dünyanın gidilmesi gereken ilk 10 şehir arasında 7'inci sırada bulunduğuna işaret etti. 
Bayındır, bu yıl yaklaşık 5 milyona yakın turisti ağırlayacaklarını, 2006'da ise 6 milyon turisti ağırlamayı hedeflediklerini kaydetti. 


</TEXT>
</DOC>
