<DOC>
<DOCNO> 355214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sontur38.html </URL>
<DATE> 2005/06/24/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Tatilde öğrencilere okul önlükleri giydirildi 
</HEADLINE>
<TEXT>

     Diyarbakır'ın Kulp İlçesi'nde, bir ilköğretim okulunun öğrencilerine, ''Dökmetepe Hayat Suyu Projesi''nin hizmete girmesi nedeniyle düzenlenen tören için okul önlükleri giydirildi. 
     Kulp Kaymakamlığı'nca bir süre önce başlatılan kampanyada toplanan parayla yapımı tamamlanan ''Dökmetepe Hayat Suyu Projesi''nin hizmete girmesi nedeniyle Özbek Köyü Dökmetepe Mezrası İlköğretim Okulu'nun bahçesinde tören düzenlendi. 
     Kulp Jandarma Komutanı Yüzbaşı Erkan Sandıkçı, burada yaptığı konuşmada, ülkenin geleceği için umut ışıkları saçan, mutlu bir çalışmanın sonucunu görmek için bir araya geldiklerini belirterek, ''Terör ve terörden nemalanan örgütler eline geçen her fırsatı, bahaneyi ve söylemi kullanarak masum vatandaşları hedef almaktadır. Bu çevreler gelip Dökmetepe Mezrası'nda vatandaşlarımızın neler yaptığını görsünler'' dedi. 
     Dökmetepe Mezrası İlköğretim Okulu'nun onarımının da tamamlanması nedeniyle, 2004-2005 eğitim ve öğretim yılının sona ermesinin üzerinden yaklaşık 15 gün geçmesine rağmen öğrenciler önlük giydirilerek törene getirildi. 
     Tören alanında bekleyen öğrenciler, daha sonra sıcaktan etkilenmemeleri için kurulan çadırda oturtuldu. 
     Törene, kaymakamlık yetkilileri, askeri yetkililer ve vatandaşlar katıldı. 
     Dökmetepe Hayat Suyu Projesi ile Dökmetepe Mezrası sakinleri suya kavuştu. Proje kapsamında yaklaşık 6 bin 500 metre boru hattı döşenerek evlere içme suyu götürüldü. Kampanyada toplanan yaklaşık 15 bin YTL ile tamamlanan projede, mezra sakinleri de gönüllü işçi olarak çalıştı. 
     
</TEXT>
</DOC>
