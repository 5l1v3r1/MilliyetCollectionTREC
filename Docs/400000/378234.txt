<DOC>
<DOCNO> 378234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/guncel/gun08.html </URL>
<DATE> 2005/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Eğitim Müdürü'nden Kandil Gecesi vaazı 
</HEADLINE>
<TEXT>


TESLİME TOSUN Konya DHA 

Karapınar İlçe Milli Eğitim Müdürlüğü İlköğretim Şube Müdür Vekili Mevlüt Ergen'in, Miraç Kandili'nde camide vaaz verdiği öne sürüldü. CHP Konya Milletvekili Atilla Kart konuyu TBMM'ye taşırken, Ergün iddianın asılsız olduğunu savundu. Müftü Ahmet Ergenekon ise, "Özel izinle vaaz verdi" dedi. 
İlçede 8 yıldır görev yapan din bilgisi öğretmeni Ergen'in, zaman zaman camilerde vaaz verdiği, namaz kıldırdığı iddia edildi. Kadınların elini sıkmadığı belirtilen Ergen'in, AKP döneminde Vehbi Yurt İlköğretim Okulu Müdür Yardımcılığı'na getirildiği kaydedildi. Geçen yıl ek olarak İlçe Milli Eğitim Müdürlüğü'ndeki görevi de üstlendi. 
İlköğretimden sorumlu olan Ergen, bazı müdürleri görevden alıp yeni atamalar yaptı. Ergen'in, kandil gecesi 31 Ağustos'ta Sultan Selim Camii'nde vaaz verdiği bildirildi. Konuyu CHP İlçe Başkanı Cuma Yaman'dan öğrenen Kart, Milli Eğitim Bakanı Hüseyin Çelik'in yanıtlaması istemiyle soru önergesinde, "Yasal din görevlileri dururken, her vaaz vermek isteyenin böyle bir göreve talip olmasının kaosa yol açacağı açık" dedi. 
Kandil gecesini camide geçirdiğini, buna karşı vaaz vermediğini vurgulayan Ergen, şunları kaydetti 
"Aylar önce caminin vaizi yoktu. Müftülüğün isteği, Milli Eğitim Müdürlüğü'nün izni doğrultusunda, valilik oluru ile vaaz veriyordum. Bu iddiaların nedeni görevden aldığım puanı düşük bazı müdürler." 


</TEXT>
</DOC>
