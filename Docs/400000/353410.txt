<DOC>
<DOCNO> 353410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/spor/spo30.html </URL>
<DATE> 2005/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



İTALYA 
Roma'nın yeni hocası Spalletti 

İtalya Ligi'nde hayal kırıklıklarıyla geçen bir sezonun ardından Teknik Direktör Bruno Conti'nin biletini kesen Roma takımının başına Luciano Spalletti geçti. Bir ara Fatih Terim'in de isminin geçtiği Sarı - Kırmızılı yönetim, Spalletti'nin göreve getirildiğini resmen açıkladı. Roma geçen sezon Prandelli, Völler, Del Neri ve Conti olmak üzere 4 hocayla çalıştı. Spalletti, Udinese'yi Şampiyonlar Ligi'ne taşıyarak, Çizme'de ismini duyurmuştu. 

FRANSA 
Baros, Lyon'a 'hayır' dedi 

Liverpool'un Çek golcüsü Milan Baros, Fransız şampiyonu Olympique Lyon'dan gelen transfer teklifini geri çevirdi. Kırmızı - Lacivertli ekibin Başkanı Aulas, genç yıldızın takımda kalacağını söyleyerek, tekliflerini reddettiğini açıkladı. Aulas ayrıca Chelsea'nin önerisini 25 milyon Euro'ya çıkarmasına rağmen yıldız orta saha oyuncusu Mickael Essien'i bırakmayacaklarını da belirtti. 

İNGİLTERE 
Souness boş durmuyor 

Gelecek sezon İngiltere Premier Ligi'nde zirveye oynayacak bir kadro kurmanın hazırlıklarını yapan Newcastle'da Teknik Direktör Greame Souness transfer çalışmalarını sürdürüyor. Chelsea'den Scott Parker'ı alan ve milli oyuncumuz Emre ile büyük ölçüde anlaşma sağlayan Siyah - Beyazlılar'ın İskoç hocası şimdi de Luis Figo'ya el attı. Souness'ın, Real Madrid'in gözden çıkardığı Portekizli yıldız için İspanyol ekibiyle görüşüp, olumlu yanıt aldığı öğrenildi. 

KENYA 
Elemelere kan bulaştı 

2006 Dünya Kupası Afrika Elemeleri'nde, dün oynanan Kenya - Fas maçı öncesi bir taraftar öldü. Golsüz sona eren 5. grup karşılaşması öncesi stada girmeye çalışan taraftarların yığılmasıyla çıkan arbedede 15 yaşında bir erkek çocuğu yaşamını yitirirken, çok sayıda kişi de yaralandı. Dün oynanan diğer maçlarda ise sonuçlar alındı 1. Grup Zambiya-Mali 2-1, Senegal-Togo 2-2, 2.Grup G.Afrika-Gana 0-2, Uganda-Cape Verde 1-0, 4.Grup Gabon-Ruanda 3-0, Nijerya-Angola 1-1, 5. Grup Malavi-Bostwana 1-3. 

KONYASPOR 
Osmani'yi istediler 

Yeni sezonda üst sıraları hedefleyen Konyaspor, El Saka, Ümit Bozkurt, Murat Hacıoğlu, Erman Ergin, Volkan ve Vasilij'den sonra yeni bir yabancı için çalışmalara başladı. Yeşil - Beyazlılar'ın, Arnavutluk Milli Takımı'nın orta saha oyuncusu Osmani'yi transfer etmek istedikleri öğrenildi. 

DENİZLİSPOR 
Çek Radlek'te karar kıldılar 

Savunmadaki zaafını yabancı transferiyle kapamayı düşünen Denizlispor, aradığı stoperi Çek Cumhuriyeti'nde buldu. Jablonec takımının 23 yaşındaki futbolcusu Radlek Dosidil ile her konuda anlaşan Yeşil - Siyahlılar, orta sahaya takviye yapmak amacıyla da Polonya'da arayışlarını devam ettiriyor. 

ANKARASPOR 
Aybaba takipte 

Intertoto Kupası'na katılma kararı alan Ankaraspor'da Teknik Direktör Samet Aybaba, muhtemel rakipleri olan Vasas - Dubnica'nın ikinci maçını seyretmek için gelecek hafta Slovakya'ya gidecek. İkinci turda bu karşılaşmaların galibiyle karşılaşacak olan Başkent ekibi, turu geçebilirse Newcastle United ile oynayacak. 

MALTEPESPOR 
Taviş'ten imza 

İkinci Lig'de B kategorisinde yer alan Maltepespor, İsmail Taviş'e biri opsiyonlu olmak üzere iki yıllık imza attırdı. Kulüp binasındaki imza törenine Başkan Muhsin Macit ile yönetim kurulu üyeleri katıldı. 

GİRESUNSPOR 
Kitapçı yeniden 

Giresunspor'un dün yapılan genel kurulunda Fatih Kitapçı yeniden başkanlığa seçildi. Fiskobirlik Merkez Lokali'nde yapılan ve tek listeyle seçime giren Kitapçı, oybirliğiyle koltuğunda kaldı. Kitapçı'nın listesinde 25 yönetici bulunuyor. 

ALTAY 
Nabız yokladı 

Altay'da iç transfer görüşmeleri başladı. Siyah - Beyazlı ekipte ilk etapta Ahmet Acar, Ali Ölmez, Yasin, Ufuk, Murat Sözgelmez, Burhanettin, Adnan ve Metin Depe ile konuşuldu. Genel Sekreter Ömer Hızlıok, oyunculardan fikirlerini aldıklarını belirterek, gelecek hafta da diğer oyuncularla konuşacaklarını söyledi. 

PAZARSPOR 
Üç anlaşma 

İkinci Lig'in yeni ekiplerinden Pazarspor, iç transferde üç futbolcuya imza attırdı. Transfer Komitesi üyesi Mustafa Taşkın, Ramazan Öztürk, Gökhan Aydın ve Ozan Solak'a dün ikişer yıllık sözleşme imzaladıklarını söyledi. Dış transfer ise Başkan Hüseyin Yangın ve Teknik Direktör Hasan Vezir tarafından yürütülüyor. 

OSMANİYESPOR 
Zafer Arslan'ın 

Osmaniyespor'da, dün yapılan olağanüstü kongrede başkanlığa Nihat Arslan getirildi. Üç listenin oylandığı kongrede Arslan 58 oy alırken, Mustafa Kara'ya 13, İsmail Karadağ'a ise 2 oy çıktı. Seçimde zaman zaman gerginlikler yaşandı. 

BASKETBOL 
Efes'in son bombası Kerem 

Yeni sezon için transfer çalışmalarını sürdüren Efes Pilsen, Ülkerspor ile sözleşmesi sona eren Kerem Gönlüm'ü renklerine kattı. Efes Pilsen Genel Menajeri Engin Özerhun, Kerem ile 3 yıllığına anlaştıklarını belirterek, "Önümüzdeki hafta sözleşmeyi imzalayacağız. Kerem'in başarılı performansını, Efes Pilsen'de de sürdüreceğine inanıyorum" ifadesini kullandı. 

TENİS 
Şampiyon Amir Hadad 

İdeal ENKA Men's Open Uluslararası Erkekler Tenis Turnuvası tekler müsabakalarında şampiyonluk kupası İsrailli Amir Hadad'ın oldu. ENKA Sadi Gülçelik Kortları'nda gerçekleştirilen maçta, Ukraynalı Sergei Yaroshenko ile karşılaşan Hadad, rakibini 3-6, 6-2 ve 6-0'lık setlerle 2-1 yenerek şampiyonluğu ilan etti. 


</TEXT>
</DOC>
