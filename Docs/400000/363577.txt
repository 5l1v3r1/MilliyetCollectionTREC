<DOC>
<DOCNO> 363577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/spor/spo06.html </URL>
<DATE> 2005/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
EURO 2012'ye resmen adayız 
</HEADLINE>
<TEXT>


Futbol Federasyonu Başkanı Bıçakcı, "UEFA'ya başvurup, 2012 Avrupa Şampiyonası için resmen aday olduk" dedi 


Türkiye'nin 2012 Avrupa Futbol Şampiyonası finallerine ev sahipliği adaylığı resmiyet kazandı. Lütfi Kırdar Uluslararası Kongre ve Sergi Sarayı'nda basın toplantısı düzenleyen Futbol Federasyonu Başkanı Levent Bıçakcı geride kalan bir yıllık görev süreci hakkında bilgi vererek Türkiye'nin dev organizasyona adaylık için yaptığı başvurunun kabul edildiğini söyledi. 
Şampiyona için Türkiye'nin yanı sıra İtalya, Yunanistan, Polonya - Ukrayna ve Macaristan - Hırvatistan'ın aday olduğunu kaydeden Başkan Bıçakcı, "Bu ülkeler arasında organizasyon için İtalya ile çekişeceğimizi tahmin ediyorum" diye konuştu. 

'Önemli adımlar attık' 
Levent Bıçakcı, Futbol Federasyonu'nun icraatları hakkında da bilgiler aktardı. Yönetimin ilk yılını doldurduğunu hatırlatan Bıçakcı, "Popülizmden uzak, kararlı ve sürekli bir çalışma sistematiği ilke edindik. Demokratik kurumsal yönetime geçiş yolunda önemli adımlar attık. Profesyonel şirket mükemmelliğini sosyal kurum olma sorumluluğuyla biraraya getirmeye çalıştık. Federasyonu sadece bir çatı örgüt olarak değil, aynı zamanda bir referans kurum olarak konumlandırdık" diye konuştu. Bıçakcı yeni bir Milli Takımlar sistemini uygulamaya koyacaklarını da belirterek bu projenin startının 26 Temmuz salı günü tüm bölge antrenörleri ile birlikte verileceğini sözlerine ekledi. 

Yunanistan ile İtalya da rakip 

Türkiye, 2012 Avrupa Futbol Şampiyonası'na ev sahipliği yapmak için zorlu rakiplerle yarışacak. Dev organizasyona Türkiye ile birlikte toplam 7 ülke aday oldu. Türkiye, İtalya ve Yunanistan tek başına aday olurken Hırvatistan ile Macaristan, Polonya ile Ukrayna ortak ev sahipliği yapmak istiyor. UEFA yaptığı açıklamada 5 olan aday sayısının 7 Kasım tarihindeki eleme sonucunda 3'e düşürüleceğini bildirdi. 2012 Avrupa Futbol Şampiyonası'na ev sahipliği yapacak olan ülke veya ülkeler, UEFA üst yönetimi tarafından 2006 yılı Aralık ayında açıklanacak. 


</TEXT>
</DOC>
