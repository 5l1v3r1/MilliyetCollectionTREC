<DOC>
<DOCNO> 373914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sontur46.html </URL>
<DATE> 2005/08/29/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Fly Air Sorun çözüldü, uçuş 24 saat sonra gerçekleştirildi 
</HEADLINE>
<TEXT>

     Fly Air’in Paris-Antalya seferini yapan Airbus A300 tipi uçağın kalkışının engellenmesine ilişkin sorunun giderilerek, uçuşun 24 saat sonra yapıldığı ve herhangi bir tehlikenin söz konusu olmadığı bildirildi. 
     Fly Hava Yolları A.Ş’den yapılan yazılı açıklamada, dün Paris-Antalya seferini yapmaya hazırlanan yolcu uçağının, Fransız yetkililer tarafından yapılan denetlemesinde, bir lastiğin marka ve parça numarası nedeniyle sorun yaşandığı ve uçağın bekletildiği kaydedildi. 
     Açıklamada, uzun süren görüşmeler sonucunda, Türkiye’den istenilen farklı bir marka lastiğin şirketin ana deposundan gönderildiği belirtilerek, "Sorun çözülerek uçuş 24 saat sonra gerçekleştirilmiş ve tehlike arz eden bir durum olmamıştır" ifadesine yer verildi. 
     Yapılan uygulama ve alınan önlemlerin doğruluğu konusunda araştırma ve görüşmelerin devam ettiği bildirilen açıklamada, ayrıca Fly Air’in Fransa uçuşlarına ara vermeden devam ettiği, şirketlerine yönelik Fransa veya başka bir ülke tarafından herhangi bir uçuş kısıtlamasının da söz konusu olmadığı kaydedildi. 
     
</TEXT>
</DOC>
