<DOC>
<DOCNO> 382044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sontur45.html </URL>
<DATE> 2005/09/27/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Hem gübre fabrikasında çalışıyor hem de film çekiyor... 
</HEADLINE>
<TEXT>

     "Sessizlik" filmiyle 42. AntalyaAltın Portakal Film Festivali’ne konuk olan Hindistanlı yönetmen Jahar Kanungo, asıl işinin yönetmenlik olmadığını, gübre fabrikasındaki mesaisinin ardından film setine gittiğini kaydetti. 
     Yönetmen Jahar Kanungo ve yapımcı Sudhish Majumdar, festival kapsamında Migros’ta kurulan "Festival Cafe"deki söyleşiye katıldı. 
     İlk uzun metrajlı film çalışmasının "Sessizlik" olduğunu söyleyen Kanungo, "Bollywood’un istediği hareketli, müzikli filmler ama ben bunu yapmadım" dedi. 
     Hindistan’da müziksiz film yapmanın çok zor olduğunu söyleyen Kanungo, "Filmin bütçesi yaklaşık 250 bin dolar tuttu ve bu paranın hemen hemen hepsini 40-50 arkadaştan topladık" diye konuştu. 
     En büyük korkularının arkadaşlarından aldıkları paraları geri verememek olduğunu vurgulayan Kanungo, "Bu yüzden bu filmin başarılı olması şarttı" dedi. 
     Bu kadar düşük bütçeyle film çekmenin sırrının oyuncuların ve diğer teknik elamanların çok az para almaları, hatta bazen hiç para almamaları olduğunu belirten Kanungo, filmden elde edilecek gelirle arkadaşlarına borçlarını ödemek ve sonra da diğer projelerine başlamak istediklerini ifade etti. 
     Asıl işinin yönetmenlik olmadığını söyleyen Kanungo, "Film yapımına bel bağlayamam. Benim yaptığım 95 iş var. Şu an saat 09.00-17.00 arasında bir gübre fabrikasında çalışıyorum" dedi. 
     Jahar Kanungo, film yönetmenliğinin yanı sıra çocuk oyunları yazdığını, belgesel çektiğini, seyahat dergilerine yazılar gönderdiğini ve daha birçok işi olduğunu belirtti. 
     Fotoğraf çekmekten çok hoşlandığını kaydeden Kanungo, "Gübre fabrikasındaki mesaimden sonra film setlerinde çalışıyorum, fotoğraf çekiyorum ve daha birçok sanatsal çalışma yapıyorum" diye konuştu. 
     Kanungo, küreselleşmeyle ilgili bir soruyu "Ben de bir köy çocuğuyum. Evet, şehirler büyüyor ama içindeki insanlar şehirli değil hala köylü. Şehirlere gelirken gelenek ve davranışlarını da beraberinde getiriyorlar. Bu durum insanlarda duygusal karmaşıklığa yol açıyor. Bu konuyu filmimde de işliyorum" diye yanıtladı. 
     
</TEXT>
</DOC>
