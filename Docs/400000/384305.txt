<DOC>
<DOCNO> 384305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/sonyas01.html </URL>
<DATE> 2005/10/05/ </DATE>
<TIME> 00.25 </TIME>
<AUTHOR>  </AUTHOR>
<HEADLINE>
''10 yıl içinde 388 milyon insan kronik hastalıklardan ölecek'' 
</HEADLINE>
<TEXT>

     Dünya Sağlık Örgütü DSÖ , 10 yıl içinde kalp hastalığı, kanser ya da şeker hastalığı gibi bulaşıcı olmayan hastalıklardan 388 milyon kişinin öleceğini tahmin etti. Kronik hastalıklardan ölümleri 10 yılda yüzde 2 oranında azaltmanın amaçlandığının altını çizen DSÖ'ye göre, 28 milyonu düşük ve orta gelirli ülkelerde olmak üzere 36 milyon insanın hayatı basit ve ucuz müdahalelerle kurtarılabilir. 
     ''Küresel Hastalıkları Önleme'' başlıklı 182 sayfalık raporun yazarlarından Robert Beaglehole, ''Bu önlenebilir bir salgın. Ne yapacağımızı, nasıl yapacağımızı biliyoruz, önlemler çok ucuz'' dedi. 
     DSÖ, kalp hastalıkları, inme ve şeker hastalığı gibi vakaların yüzde 80'inin, bu hastalıkların, sağlıksız beslenme, hareketsizlik ve sigara gibi önemli sebeplerinin yok edilmesi halinde önlenebileceğine dikkati çekti. 
     Bu hastalıkların farklı ülkelerde ekonomik sonuçlarının analizlerinin verildiği raporda, kalp hastalığı, inme ve şeker hastalığının, 10 yılda Çin'de 558 milyar dolar, Rusya'da 303 milyar dolar ve Hindistan'da 236 milyar dolar ekonomik kayba yol açacağı kaydedildi. 2005 yılında 58 milyon ölümün yaklaşık 36 milyonunun kronik hastalıklar sonucu olacağı belirtildi. 
     Birçok gelişmiş ülkenin yaptığı gibi, bazı ülkelerin bu tür hastalıklarla etkin biçimde mücadele ederek ekonomik anlamda faydasını göreceğine dikkat çekilen raporda, Çin'in, bu hastalıklarla daha etkin biçimde mücadele ederek ve daha fazla önlemler alarak 36 milyar dolar civarında maddi tasarrufta bulunabileceği vurgulandı. 
     Zengin ülkelerin, kronik hastalıkların temel sebeplerini önlemeye yoğunlaşarak ölüm oranlarını önemli ölçüde azaltabildiğinin kanıtlandığı anlatılan raporda, Kanada, Avustralya, İngiltere ve ABD'de 30 yıl içinde kalp hastalıklarından kaynaklı ölüm oranının yüzde 70 azaldığına işaret edildi. 
     Raporda, Polanya'nın, 1990'lı yıllarda meyve ve sebze tüketimini yaygınlaştırarak ve özellikle yağ gibi günlük ürünlere sübvansiyonu kaldırarak genç insanlar arasındaki ölüm oranını yüzde 10 oranında azalttığı da ifade edildi. 
     Beaglehole, düşük gelirli ülkelerin, gelişmiş ülkeler örneğinde olduğu gibi yağlı besinlerin, şeker ve tuzun azaltılması için düzenlenen geniş çaplı kampanyalarla başarılı olabileceğini de belirtti. 
     
</TEXT>
</DOC>
