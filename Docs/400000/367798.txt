<DOC>
<DOCNO> 367798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/son/sondun02.html </URL>
<DATE> 2005/08/07/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Fischer Merkel Türkiye'nin yüzüne kapıyı kapatıyor, bu büyük bir hata 
</HEADLINE>
<TEXT>

     Almanya Dışişleri Bakanı Joschka Fischer, Hıristiyan Demokrat Birlik Partisi CDU Genel Başkanı Angela Merkel'in ''Avrupa kapısını Türkiye'nin yüzüne kapatmasını'' hatalı bulduğunu, bunun Almanya'nın güvenlik çıkarlarını dikkate almamak anlamına geldiğini söyledi. 
     Avrupa Parlamentosu milletvekili Cem Özdemir ile birlikte, Birlik 90 Yeşiller Partisi tarafından başkent Berlin'de düzenlenen 48 saatlik bir açık hava ''konuşma maratonuna'' katılan Fischer, her bir konuşmacının yaklaşık bir saat süreyle söz aldığı etkinlikte yaptığı konuşmada Türkiye'nin AB üyeliğine de değindi. 
     ''Merkel, Türkiye'nin yüzüne kapıyı kapatıyor, bunu büyük bir hata olarak görüyorum. Almanya'nın güvenlik çıkarlarını hiç dikkate almıyorlar'' diyen Fischer, Türkiye'ye 40 yıldan fazla bir süreden bu yana eski Alman hükümetleri tarafından da AB üyeliği sözü verildiğini hatırlattı. Fischer, '' eski Başbakan Helmut Kohl, bizim şimdi yaptığımız gibi Türkiye'nin AB üyeliğini savundu. Bunun Almanya'nın çıkarına olduğunu biliyordu. Türkiye neden Avrupa Konseyi ve NATO üyesi oldu '' şeklinde konuştu. 
     Türkiye gibi büyük bir Müslüman ülkenin demokratik sistemi ve serbest pazar ekonomisiyle AB'ye üye olmasının önemli olduğunu vurgulayan Fischer, Merkel'in ise Türkiye'nin üyeliğini hiçbir şart altında istemediğini söyledi. Fischer, Türkiye'nin bölgesindeki krizlerden dolayı da büyük önem kazandığını, bu nedenle olası bir iktidar değişikliğinin Almanya'nın dış politikası için iyi olmayacağını belirtti. Fischer ayrıca, terörizmle mücadelede teröristlerin sağlamaya çalıştıkları kültürler çatışmasının önlenmesi için de kararlı şekilde her türlü çabanın harcanması gerektiğini belirtti. 
     İran'ın nükleer programına da değinen Fischer, bunu bu ülke için hiçbir şekilde gerekli görmediğini söyledi. Fischer, Alman askerlerinin Afganistan'daki görev sürelerinin uzatılmasına karşı çıkan Sol Parti'yi de eleştirerek, Alman askerlerinin görev süresinin uzatılmamasının Afgan halkını, özellikle de kadınları çok mağdur durumda bırakacağını savundu. 
     ABD'nin de dünyada barışın sağlanması için gerekli olduğunu ifade eden Fischer, ''Ancak dostlara da hata yaptıkları zaman söylenmeli. Irak savaşı konusunda uyardık'' dedi. 
     
     ÖZDEMİR'İN KONUŞMASI 
     Avrupa Parlamentosu Birlik 90 Yeşiller milletvekili Özdemir de, konuşmasında, Türkiye'nin AB üyeliğini savunarak, ''Türkiye'nin AB üyeliği bölge ülkelerine iyi bir sinyal olacaktır. Çünkü Türkiye'nin çevresindeki ülkelerde yaşayan insanlar, 'Bizde neden demokrasi yok' diyeceklerdir. Türkiye'nin AB üyesi olmamasına en çok bu ülkelerdeki diktatörler sevinir. Türkiye'de demokrasinin olup olmaması bizim için önemli değil denirse, bunun bedeli çok ağır olur'' dedi. 
     Türkiye'nin nüfusunun fazla olduğuna işaret eden Özdemir, ''Ancak günümüzde Türkiye'de televizyonlarda çeşitli dillerde yayın yapılıyor. Ülkede yaşanan tüm gelişmeler AB perspektifinden kaynaklanıyor. Bu nedenle Türkiye, kendisinden istenenleri yerine getirdiği takdirde AB'ye üye olmalı'' diye konuştu. 
     AB'nin genişlemesinden her zaman en fazla Almanya'nın istifade ettiğini ifade eden Özdemir, Türkiye'nin üyeliğinin de Almanya ve Avrupa'ya fayda sağlayacağını kaydetti. 
     Özdemir, Almanya'da her türlü dışlamaya karşı olduklarını ve ülkede yaşayan yabancılara buraya ait oldukları hissinin verilmesi gerektiğini belirterek, teröre karşı mücadelenin de Müslümanları dışlayarak değil, Müslümanlarla birlikte yapılması gerektiğini söyledi. 
     
     'TÜRKİYE KIBRIS KONUSUNDA YÜZDE 100 HAKLI' 
     Özdemir, Türk gazetecilerine yaptığı açıklamada da, Kıbrıs ile ilgili bir soruya karşılık, ''Türkiye Kıbrıs konusunda yüzde 100 haklı. Kıbrıslı Türkler Annan Planı'nı kabul etti'' dedi. 
     KKTC Cumhurbaşkanı Mehmet Ali Talat'ın görüşmelere hazır olduğunu, Rum Yönetimi lideri Tasos Papadopulos'un ise ''hiçbir şey söylemediğini'' kaydeden Özdemir, ''Papadopulos'a uluslararası alanda bir baskı gelmediği takdirde Kıbrıs sorununun çözümünü zor görüyorum'' diye konuştu. 
     Özdemir, Türkiye'nin AB üyeliği konusunda da, ''Maalesef bu konuda burada yalnızız. Başbakan Recep Tayyip Erdoğan ile Başbakan Gerhard Schröder ve Dışişleri Bakanı Fischer'in ilişkileri çok iyi. Yeniden iktidara geldiğimiz takdirde bu politikamızı sürdüreceğiz'' dedi. 
     
</TEXT>
</DOC>
