<DOC>
<DOCNO> 392688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/yasam/axyas02.html </URL>
<DATE> 2005/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Paris'teki şiddet hükümeti yakıyor 
</HEADLINE>
<TEXT>


Kentin banliyölerinde başlayıp çığ gibi büyüyen isyanın 10'uncu gününde 1300 araç yakıldı, 349 kişi gözaltına alındı. Hükümete tepkinin arttığı ülkede, 'İçişleri Bakanı istifa ' çığlıkları yükseliyor 

DIŞ HABERLER SERVİSİ 

Fransa'nın başkenti Paris'in yoksul banliyölerinde başladıktan sonra başka kentlere de yayılarak 10. gününü dolduran isyanın önü alınamıyor. Olaylara müdahalede yetersiz kalan hükümete tepki artarken, 2007'deki cumhurbaşkanlığı seçiminde aday olacak İçişleri Bakanı Nicolas Sarkozy'nin siyasi kariyerinin tehlikede olduğu yorumları yapılıyor. 

Cezalar artacak denilse de... 
Sarkozy, önceki gün olaylara karışanlara ağır hapis cezaları verileceği uyarısında bulundu. Ancak bu sözler, şiddet eylemlerinin önceki gece de artarak devam etmesini engellemedi. Paris'le birlikte Toulouse, Bordeaux, Montpellier, Pau, Rennes, Nantes, Lille, Mulhouse ve Colmar'ın banliyölerinde toplam 1300 araç ve çok sayıda bina yakıldı, 349 kişi gözaltına alındı. 

'Pislikler' demişti 
İsyanın başlamasından bu yana gözaltına alınanların sayısı 800'ü aşarken, yakılan araç sayısı 3500'ü geçti. 27 Ekim'de polisten kaçan Afrika kökenli 2 gencin, sığındıkları trafoda elektrik akımına kapılarak ölmesi üzerine başlayan olaylarda ölen olmazken, 3 kişi ciddi şekilde yaralandı. 
Hükümet, olaylar karşısında etkisiz kalmakla suçlanırken, muhalefet sorumluluğun büyük kısmının, konuşmalarında katı ve sert bir tutum takınan Sarkozy'ye ait olduğunu belirtti. Sarkozy, olaylara katılanları "pislik" olarak nitelemişti. 

İmalathane bulundu 
Fransız polisi, Paris'in güneyindeki Evry banliyösünde, molotofkokteyli yapımında kullanılan bir imalathane buldu. 50'si kullanıma hazır 150 molotofkokteyli ile birlikte bir miktar benzin ve saldırganların yüzlerini gizlemek için kullandığı kukuletalar ele geçirildi. Baskında 18 yaşın altındaki 6 kişi gözaltına alındı. 

'Dinle alakası yok' 
Şiddet, Türk vatandaşlarını da tedirgin etti. Yaklaşık 1200 Türk'ün yaşadığı Paris yakınlarındaki Evreux kasabasında önceki gece 59 otomobil ateşe verildi. 
Olayların dini boyutunun olmadığını, araçları ateşe veren gençlerin esrar içip satarak ve hırsızlık yaparak günlerini geçirdiklerini belirten Türkler, göstericilere "fazla özgürlük ortamı" veren Fransız hükümetini de eleştiriyor. 

Chirac'tan acil durum 

Şiddet olaylarının ülke geneline yayılma eğilimi göstermesi üzerine dün akşam güvenlik konseyini acilen toplayan Fransa Cumhurbaşkanı Jacques Chirac, "güvenlik ve kamu düzeninin tesisinin mutlak öncelik" olduğunu söyledi. Chirac, Başbakan Dominique de Villepin ve ilgili bakanların katılımıyla gerçekleştirilen 2 saatlik toplantıdan sonra yaptığı açıklamada, kamu düzeninin sağlanması gerektiğini belirtti ve "Cumhuriyet, şiddet ve korku yaymak isteyenlerden daha güçlü olduğunu göstermek zorunda" dedi. Chirac, ayrıca, "herkese saygı ve herkese aynı şans verilmesi gerektiği" mesajını verdi. 


</TEXT>
</DOC>
