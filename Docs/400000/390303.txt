<DOC>
<DOCNO> 390303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/guncel/gun02.html </URL>
<DATE> 2005/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Meğer evin reisi kadınmış' 
</HEADLINE>
<TEXT>


38 yıllık hayat arkadaşı Nermin Erbakan'ın ardından yas tutan Necmettin Erbakan, taziyeye gelen ziyaretçilere, "Evin reisi erkek diye bilirdik. Ancak kaybedince kadın olduğunu anlıyoruz" dedi 

Saliha Çolak - Ankara 

Eşi Nermin Erbakan'ı kaybettikten sonra evinde taziyeye gelen ziyaretçileri kabul eden Necmettin Erbakan, eşinin yokluğunu "Evin reisi erkek diye bilirdik. Ancak kaybedince gerçek reisin kadın olduğunu anlıyoruz" diyerek duygusal sözlerle tanımladı. 
Milli Görüş hareketinin lideri Erbakan, çalkantılı siyaset yolculuğundaki en büyük destekçisi 38 yıllık hayat arkadaşı Nermin Erbakan'ın ardından yas tutuyor. Dava arkadaşları ve AKP'ye geçerek yollarını ayıran yenilikçi kanattan birçok siyasetçiyle dolup taşan Erbakan'ın evi, geç saatlere kadar konuk ağırlıyor. 

Yerlerde oturdular 
Erbakan, sürekli Kuran okunan evde önceki gece bir grup AKP milletvekili ile Çevre ve Orman Bakanı Osman Pepe'yi de ağırladı. Çok sayıda Saadet Partili siyasetçinin yanı sıra gençlerin de bulunduğu evde yer olmaması nedeniyle milletvekilleri yerlere oturdu. "Hocayı hiç bu kadar üzgün görmemiştik, gözlerini yerden kaldırmadı" diyen milletvekilleri, Erbakan'a "Allah sabır versin" dedi. Erbakan'ın oğlu Fatih Erbakan da babasının yanından ayrılmadı. 

Dualar Türkçe 
Erbakan, zaman zaman Arapça okunan duaların Türkçe meallerinin açıklanmasını istedi. Kuran okuyan kişinin sesi dışında kimsenin konuşmadığı ortamda Erbakan'ın bir ara hayat arkadaşı için, "Kaybedince evin gerçek reisinin kadın olduğunu anlıyoruz" sözleri dikkat çekti. Erbakan, İslamın kadınlara verdiği değeri de vurgulayarak, Hz. Peygamber'in de kadınlara hep saygı duyduğunu anımsattı. Konuklar, Erbakan'ın bu sözleri söylerken ağlamaklı olduğunu ifade etti. 



</TEXT>
</DOC>
