<DOC>
<DOCNO> 386641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/soneko15.html </URL>
<DATE> 2005/10/14/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Sigorta sektöründe gelecek umutlu... 
</HEADLINE>
<TEXT>

     Dilek Akın AA 

Anadolu Sigorta Genel Müdürü Mahir Bayyurdoğlu, Avrupa Birliği ülkelerinde kişi başı bin 200 dolar olan sigorta giderinin, Türkiye'de 67 dolar civarında kaldığını, bu nedenle AB'ye giriş sürecinde, sektörün geleceğini iyi gördüklerini bildirdi. 
     Acenteler toplantısı için Adana'ya gelen Bayyurdoğlu, AA muhabirinin sorularını yanıtlarken, ileride meydana gelmesi muhtemel tehlikeden doğacak zararın giderilmesinin, önceden yapılan ödemeleri prim karşılığında taahhüt edilmesine olanak sağlayan sigortacılığın, Türkiye'de henüz doyum noktasına gelmekten uzak olduğunu söyledi. 
     Türkiye'de en yaygın sigortanın araç sigortası olduğunu, araçta yüzde 30-40 olan bu oranın KOBİ'ler için hazırlanan paket sigortalarda yüzde 20, halk arasında ''deprem sigortası'' olarak bilinen Doğal Afet Sigortaları Kurumu'nda DASK ise yüzde 15 civarında kaldığını anlatan Bayyurdoğlu, şunları söyledi 
     ''Bu durum bir yandan üzücü, çünkü refah seviyesinin durumuna bağlı olarak, kişi önce gıda, sağlık ve eğitim harcamalarına para ayırıyor. Sigorta ise son sırada yer alıyor. Diğer yandan ortada büyük bir sigorta pastası duruyor. Yani, Türkiye'de sigorta potansiyeli açısından büyük bir pazar var. 
     Bu durumun nedenini düşünecek olursak, burada hem devlete hem sigorta şirketleri olarak bizlere hem de Sigorta Şirketleri Birliği'ne düşen görevler var. Halkı, sigortanın önemi konusunda bilgilendirmek zorundayız. 82 yıllık Cumhuriyet tarihinde gelmiş geçmiş hükümetlerin de bu konuda halkın bilinçlenmesi manasında çok fazla bir şey yaptığını söylemek mümkün değil.'' 
     
     YUNANİSTAN VE AB ÜLKELERİ ÖRNEĞİ 
     Bayyurdoğlu, Avrupa Birliği'ne giriş süreciyle birlikte ileride yükselecek yaşam standardına bağlı olarak sigortalılık oranlarının da artacağını tahmin ettiklerine dikkati çekerek, şunları söyledi 
     ''Şu anda üyesi olmaya çalıştığımız Avrupa Birliği ülkelerinde kişi başı sigorta primi üretimi bin 200 dolar, en yakın komşumuz Yunanistan'da 300 dolar, Türkiye'de ise 67 dolar civarında. Kişi başına milli gelir 3-4 bin dolar olursa, kişilerin sigortaya ayıracak parası da olmaz. Ancak, önümüzdeki 10 yılık sürede refah seviyesinin yükselmesine ve kişi başına milli gelirin 12-15 bin doları bulmasına paralel olarak kişi başı sigorta primi üretiminin 500 dolar olacağını tahmin ediyoruz.''' 
     
     DEPREM ÜLKESİNDE DEPREM SİGORTASI 
     Bayyurdoğlu, Türkiye'nin önemli deprem kuşağında bulunduğunu, birçok ilin de birinci derecede risk taşıdığına dikkati çekerek, ''Bunun acı örnekleri yaşanmış olmasına rağmen halkımız halen zorunlu deprem sigortası konusunda duyarsız'' dedi. 
     Son yaşanan depremlerde DASK'ın devreye girdiğini ve kişilerin kaybettikleri evin bedelini anında tahsil edebildiklerine dikkati çeken Bayyurdoğlu, bu örneklerin de deprem sigortasına ilgiyi artırmaya yetmediğini anlattı. 
     Türkiye'de deprem sigortası yaptırma oranının yüzde 15 civarında kaldığını belirten Anadolu Sigorta Genel Müdürü, önemli deprem kuşağındaki İstanbul'da bile halen binaların yüzde 74'ünün sigortasız olduğunu vurguladı. 
     Bayyurdoğlu, 1925 yılında Türkiye İş Bankası tarafından kurulan Anadolu Sigorta'nın, yıllık cirosuyla 2002 yılından beri sektör lideri olduğunu da sözlerine ekledi. 
     
</TEXT>
</DOC>
