<DOC>
<DOCNO> 373799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/soneko36.html </URL>
<DATE> 2005/08/29/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
OPEC'te günlük üretimin artırılması gündemde... 
</HEADLINE>
<TEXT>

     Petrol İhraç Eden Ülkeler Örgütü OPEC Başkanı Şeyh Ahmed el Fahd el Sabah, örgütün günlük üretimi 500 bin varil artırmasından yana olduğunu söyledi. 
     Şeyh Ahmed, bugün düzenlediği basın toplantısında OPEC'in bu ay yapılacak bakanlar toplantısında, hem günlük fiili üretimin hem de resmi üretim tavanının beşyüzbiner varil artırılması önerisinde bulunacağını bildirdi. 
     Şeyh Ahmed, yüksek petrol fiyatlarının arzdaki yetersizlikten değil, başta psikolojik olmak üzere başka nedenlerden kaynaklandığını savunurken, ''talebi rahatça karşılayacak miktarda arz ediyoruz, petrolün varil fiyatının 100 doları bulacağı tahminlerine katılmıyorum. Aslına bakarsanız, bugün ulaştığı 70 dolar seviyesini bile hak etmiyor'' dedi. 
     Şeyh Ahmed, 11 üyeli OPEC'in şu anda günlük petrol üretiminin 30.4 milyon varili aştığını belirtirken, ''bunun iki milyon varili Irak'a ait ise geri kalan 10 üyenin toplam üretimi 28.4 milyon varildir'' dedi. 
     OPEC'in Irak dışındaki 10 üyesi için kabul edilen resmi üretim tavanının günlük 28 milyon varil olduğu düşünüldüğünde, başkanının ifadesiyle kuruluş günde yarım milyon varile yakın fazladan petrol üretiyor. Irak, savaş sonrasi imar gereklilikleri nedeniyle resmi kotayla kayıtlı tutulmuyor. 
     Şeyh Ahmed, OPEC'in çoğu Suudi Arabistan'ın olmak üzere günde 1 milyon varillik yedek üretim kapasitesi bulunduğuna işaret ederken, önerdiği üretim ve kota artışının bu kapasiteden sağlanabileceğini de ifade etti. 
     ABD'nin petrol üretim ve arıtım tesislerinin büyük bölümünün yer aldığı Meksika Körfezi'ni tehdit eden Katrina kasırgası yüzünden, bugün bir ara 70.80 dolara kadar fırlayan petrolün varil fiyatı, gün içinde gerilemeye geçse de halin 70 dolar yakınlarında seyrediyor. 
     
</TEXT>
</DOC>
