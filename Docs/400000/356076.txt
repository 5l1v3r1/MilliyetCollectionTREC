<DOC>
<DOCNO> 356076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/siyaset/axsiy01.html </URL>
<DATE> 2005/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İKÖ'de gündem 'aydınlanmacı ılımlılık' 
</HEADLINE>
<TEXT>


Dışişleri Bakanı Gül'ün konuşmasıyla başlayacak toplantıda 'aydınlanmacı ılımlılık' kavramının teşvik edilmesi için ayrı bir birim kurulması planlanıyor 

UTKU ÇAKIRÖZER Sana 


İslam Konferansı Örgütü İKÖ dışişleri bakanlarının 3 gün sürecek toplantısı, bugün Yemen'in başkenti Sana'da başlayacak. Toplantının en önemli gündem maddesini, İslamın dünyadaki imajının pozitif hale getirilmesi ve "aydınlanmacı ılımlılık" enlightened moderation kavramının teşvik edilmesi oluşturuyor. 
Toplantı bu sabah dönem başkanı sıfatıyla Türkiye'yi temsil eden Dışişleri Bakanı Abdullah Gül'ün konuşmasıyla başlayacak. Türkiye, 30 Haziran'a kadar sürecek toplantıda, 1 yıldır sürdürdüğü dönem başkanlığını Yemen'e devredecek. 
Toplantının gündeminde yer alan konu başlıklarından bazıları şöyle 
İslamın dünyadaki imajının pozitif hale getirilmesi. "Aydınlanmacı ılımlılık" kavramının teşvik edilmesi. İslam ülkelerinde yönetenlerle yönetilenler arasındaki farkın daraltılması, demokrasiyi teşvik. Batı'da İslam dünyasına yönelik yanlış anlamaları gideren ve Müslüman toplumlar arasındaki anlaşmazlıklara çözüm yolları geliştiren yeni birim ve "think-tank"ler düşünce kuruluşu kurulması. Kadınların sosyal yaşama katılımının artırılması. 
"Aydınlanmacı ılımlılık", hukukun üstünlüğü, demokratik reformlar ve güçler ayrılığı ilkesini öngörüyor. Kavramı hayata geçirmek için İKÖ bünyesinde ayrı bir birim oluşturulması planlanırken, bu birimle, Müslüman toplumlar hakkında Batıda var olan yanlış anlamaların ortadan kaldırılması da tasarlanıyor. 

Gayri resmi gündem İran 

Toplantıda, Türkiye, Bande Açe'de öksüz kalan 30 bin çocuğun eğitimi için 1 milyon dolarlık yardımı açıklayacak. Toplantı, gözlemci üye KKTC'nin ilk kez bir dışişleri bakanları toplantısına "Kıbrıs Türk Devleti" sıfatıyla katılacak olması bakımından da önem taşıyor. 
Bu yöndeki karar, İKÖ dışişleri bakanlarının geçen yıl İstanbul'da düzenlenen toplantısında alınmıştı. KKTC, daha önce "cemaat" olarak anılıyordu. Türkiye, bu toplantıda İKÖ'nün "KKTC'ye uygulanan izolasyonların kaldırılması için elinden gelen çabayı göstermesi" yönünde karar çıkarılması için diplomatik mücadele verecek. 
Aşırı muhafaz kar Mahmud Ahmedinecad'ın cumhurbaşkanı seçilmesinden sonra İran'ın izleyeceği politika ve bölgeye etkileri de konferansın resmi gündeminde olmasa bile bakanların görüşmelerinde ele alınacak. 

Reformlara olumlu bakılıyor 

İKÖ Genel Sekreteri Ekmeleddin İhsanoğlu, AA'ya verdiği demeçte, "Çok sayıda reform hareketinin gündemde olduğunu", edindikleri bilgilere göre, üye ülkelerin reform önerilerine olumlu yaklaştığını ve kötü bir sürpriz beklemediklerini söyledi. 

Rumlardan İKÖ atağı 

DIŞ HABERLER SERVİSİ 

Yemen'de bugün başlayacak olan İslam Konferansı Örgütü toplantısında KKTC'nin örgüt tarafından tanınması ihtimaline karşı harekete geçen Kıbrıs Rum yönetimi, karşı lobi faaliyetlerine başladı. Dışişleri Bakanı Yorgo Yakovu bu amaçla, dün Filistin'in başgörüşmecisi Saib Erakat'la bir araya geldi. 

Lobi faaliyetlerine destek 
Yakovu'nun görüşmede Erakat'tan Türkiye'nin KKTC'nin tanınmasına ilişkin yapacağı olası lobi faaliyetlerine karşı destek istediği belirtildi. Yakovu, görüşmede Kıbrıs ve Ortadoğu problemleri arasındaki paralelliğe değindiğini belirterek, Erakat'ın sorunun sadece Filistinliler için değil, tüm uluslararası toplum için önemini anladığını söyledi. 


</TEXT>
</DOC>
