<DOC>
<DOCNO> 361960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/siyaset/axsiy01.html </URL>
<DATE> 2005/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan Putin'e Yapacak çok şey var 
</HEADLINE>
<TEXT>


Başbakan, "İşbirliği artıyor" diyen Putin'e yanıt verdi Siyasi, ticari ve kültürel alandaki gelişmeler bağlılığımızı zenginleştirdi. Birlikte yapacağımız daha çok şey var 


Başbakan Erdoğan ve Rusya lideri Putin, dün akşam Soçi'deki akşam yemeği öncesi basına ortak bir açıklama yaptı. Erdoğan'a davetini kabul ettiği için teşekkür eden Putin, "Bugünkü dünkü görüşmemiz için birçok neden var. Ülkelerimiz arasındaki işbirliği hacmi sürekli artıyor" dedi. Rusya ve Türkiye arasındaki ticari ve ekonomik işbirliği hacminin 10 milyar doları aştığına dikkat çeken Putin, "Önümüzdeki birkaç yıl içinde ticaret hacmini 25 milyar dolar seviyesine çıkaracağımıza inanıyorum" diye konuştu. 
İşbirliğinin sadece ekonomik alanla sınırlı olmadığını belirten Putin, şunları söyledi "Yatırım, enerji alanlarının yanı sıra teknoloji gibi alanlarda da işbirliğimizin mevcut olduğuna inanıyorum. Siyasi diyalogumuz iyi seviyede. Irak konusunda görüşlerinizi öğrenmek istiyorum. Bugün konuşacak çok konu var. Sizi görmekten çok memnunum." 
Türkiye ve Rusya Federasyonu arasında son 2.5 - 3 yıl içinde çok ciddi siyasi, ticari ve kültürel gelişmeler olduğunu belirten Erdoğan da, şunları kaydetti "Bunların artarak süreceğine inanıyorum. Siyasi ve ticari alandaki, turizmle birlikte kültürel alandaki gelişmeler aramızdaki bağlılığı ve geleceğe yönelik bakışı çok daha zenginleştirmiştir. Enerji alanında attığımız adımlar, şüphesiz ki ciddi anlamda kayda değer adımlardır. Birlikte yapacağımız daha çok şey var." 

4.5 saatlik görüşme 
Akşam yemeğinde bir araya gelen Erdoğan ve Putin'in görüşmesinin planlanandan uzun sürdüğü ve gece geç saatlerde sona erdiği bildirildi. Putin ile Erdoğan, yemekten sonra Rusya Devlet Başkanlığı Yazlık Köşkü'nün bahçesinde uzun süre birlikte yürüdü. Erdoğan, Rusya'daki temaslarının ardından Moğolistan'a geçecek. 



</TEXT>
</DOC>
