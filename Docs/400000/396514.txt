<DOC>
<DOCNO> 396514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/son/sonsiy01.html </URL>
<DATE> 2005/11/20/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Şemdinli'deki olaylar, meclis gündemine geliyor... 
</HEADLINE>
<TEXT>

     Şemdinli'deki olaylar, TBMM gündemine geliyor. 
     Meclis'i yoğun bir hafta bekliyor. Haftaya Şemdinli olaylarını görüşerek başlayacak Meclis, geçen hafta görüşmeleri yarım kalan Kamu Mali Yönetimi ve Kontrol Yasa Tasarısı'na devam edecek kamuya ait okulların Milli Eğitim Bakanlığı'na devrini öngören yasa tasarısını da ele alacak. 
     CHP, Anavatan Partisi ve AK Parti'li milletvekilleri tarafından verilen, Hakkari'nin Şemdinli İlçesi'nde meydana gelen olaylarla ilgili Meclis Araştırması açılması yönündeki önergeler, TBMM Genel Kurulu'nda, 22 Kasım Salı günü birleştirilerek görüşülecek. İçişleri Bakanı Abdülkadir Aksu da konuyla ilgili bilgi verecek. 
     Genel Kurul'da, geçen hafta görüşülmeye başlanan Kamu Mali Yönetimi ve Kontrol Yasa Tasarısı'na, 23 Kasım Çarşamba günü ve 24 Kasım Perşembe günü devam edilecek. Bu tasarının görüşmelerinin tamamlanmasından sonra, başka bakanlıklara bağlı okulların Milli Eğitim Bakanlığı'na devrini öngören yasa tasarısının, Genel Kurul'da ele alınması bekleniyor. 
     Genel Kurul, 22 Kasım Salı günü, Şemdinli olaylarıyla ilgili önergelerin görüşülmesi tamamlanıncaya kadar, 23 Kasım Çarşamba ve 24 Kasım Perşembe günü ise 14.00-20.00 saatleri arasında çalışacak. 
     
     BÜTÇE MARATONU SÜRÜYOR 
     TBMM Plan ve Bütçe Komisyonu'nda, 2006 yılı bütçesi üzerindeki görüşmelere devam edilecek. 
     Sağlık Bakanlığı, Hudutlar ve Sahiller Genel Müdürlüğü, Kültür ve Turizm Bakanlığı, Devlet Opera ve Balesi Genel Müdürlüğü ile Devlet Tiyatroları Genel Müdürlüğü bütçeleri, yarın ele alınacak. 
     Milli Eğitim Bakanlığı, ÖSYM, YÖK, YURTKUR, ve üniversitenin bütçesi 22 Kasım Salı günü Çalışma ve Sosyal Güvenlik Bakanlığı, Sosyal Güvenlik Kurumu Başkanlığı, Bayındırlık ve İskan Bakanlığı, Karayolları Genel Müdürlüğü ile Tapu ve Kadastro Genel Müdürlüğü'nün bütçeleri ise 23 Kasım Çarşamba günü görüşülecek. 
     İçişleri Bakanlığı, TODAİ, Emniyet Genel Müdürlüğü, Jandarma Genel Komutanlığı, Sahil Güvenlik Komutanlığı, Adalet Bakanlığı, Ceza ve İnfaz Kurumları ile Tutukevleri İş Yurtları Kurumu, Türkiye Adalet Akademisi, Anayasa Mahkemesi, Yargıtay ve Danıştay'ın bütçeleri, 24 Kasım Perşembe günü ele alınacak. 
     
</TEXT>
</DOC>
