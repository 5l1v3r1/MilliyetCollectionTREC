<DOC>
<DOCNO> 363030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sondun26.html </URL>
<DATE> 2005/07/21/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Karamanlis Türkiye'ye geliyor.. 
</HEADLINE>
<TEXT>

     Yunanistan Dışişleri Bakanlığı sözcüsü Yorgo Kumuçakos, Başbakan Kostas Karamanlis'in Türkiye ziyaretinin en kısa zamanda yapılması için Ankara ile sürekli temasta olduklarını söyledi. 
     Kumuçakos, düzenlediği basın toplantısında, Ankara ile Atina'nın çabasının, ziyaretin her iki taraf için de uygun bir tarihte yapılmasını sağlamaya yönelik olduğunu belirtti. 
     Atina, geçen hafta Karamanlis'in ziyareti için Türk tarafına 22-23 Ağustos tarihini önerdiklerini açıklamıştı. 
     Bu arada, Kumuçakos, Eurobarometre tarafından yapılan kamuoyu yoklamasında Yunan halkının büyük çoğunluğunun Türkiye'nin AB üyeliğine karşı olduğu sonucunun çıkmış olmasına ilişkin soruları yanıtladı. 
     Bu tür araştırmaların yapıldıkları zaman dilimi içindeki eğilimi yansıttıklarına dikkati çeken Kumuçakos, Türkiye'nin AB üyeliğinin ise yaklaşık 10 yıl sonra gündeme gelecek bir konu olduğunu belirtti. 
     Türkiye'nin AB yönünde kaydedeceği ilerlemenin kendi çabasına bağlı olduğunu söyleyen Kumuçakos, ''Atina'nın bu alandaki, milli çıkarlarını ve bölge istikrarını korumayı hedefleyen tezi biliniyor'' dedi. 
     
</TEXT>
</DOC>
