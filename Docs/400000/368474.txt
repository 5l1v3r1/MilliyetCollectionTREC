<DOC>
<DOCNO> 368474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sonyas13.html </URL>
<DATE> 2005/08/09/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Bir radyo 'tokatlama yarışı' düzenleyince... 
</HEADLINE>
<TEXT>

     New York'ta yayın yapan bir radyoya, ''tokatlama yarışı'' düzenlediği gerekçesiyle 240 bin dolar para cezası verildi. 
     New York Eyaleti Adalet Bakanlığı'nın açıklamasında, genellikle hip hop tarzı müzik yayını yapan ''Hot 97'' adlı radyonun hem para cezasına çarptırıldığı, hem de şiddete karşı düzenlenecek bir kampanyayı finanse etmesine karar verildiği belirtildi. 
     Radyonun 2004'ün nisan ayı ile 2005'in ocak ayı arasında 24 kez ''tokatlama yarışı'' düzenlediği ve 5 bin dolar ödüllü bu yarışmalara genellikle genç kadınların katıldığı belirtildi. Katılımcıların birbirlerine sert tokatlar attığı bu yarışmaların görüntülerinin söz konusu radyonun internet sitesinden de yayımlandığı kaydedildi. 
     Eyalet Adalet Bakanlığı yetkilileri, ''bu cezanın, sınırları aşmanın zekice bir pazarlama stratejisi olduğunu düşünen herkes için örnek oluşturması gerektiğini'' belirttiler. 
     Bakanlığın açıklamasında, böyle yarışmaların düzenlenmesinin dövüş sporlarıyla ilgili yasayı ihlal ettiği kaydedildi. 
     
</TEXT>
</DOC>
