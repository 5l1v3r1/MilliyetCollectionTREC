<DOC>
<DOCNO> 357006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/soneko35.html </URL>
<DATE> 2005/06/30/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
İSDEMİR, yassı ürüne dönüyor... 
</HEADLINE>
<TEXT>

     Hatay'ın İskenderun İlçesi'nde kurulu Demir-Çelik Fabrikaları'nın İSDEMİR , Yassı Ürün Üretimine Dönüş Projesi'nin en önemli bölümlerinden birini oluşturan ''sıcak haddehane tesisi'' için Marubeni-Mitsubishi Hitachi-Siemens grubu ile 164,5 milyon dolarlık sözleşme, düzenlenen törenle imzalandı. 
     İsdemir Genel Müdürü Atamer Giyici, tesislerde düzenlenen törendeki konuşmasında, teknoloji seçimine özen gösterdiklerini ve tesisin tamamlanmasıyla Avrupa'nın en iyi haddehanesine sahip olacakları bildirdi. 
     Toplantıyı ''düğün töreni''ne benzeten Giyici, şöyle devam etti 
     ''İsdemir'in yassı çelik projesinin kalbi olan sıcak haddehane projesi için iki yıldır çalışmalarımızı aralıksız sürdürüyoruz. Son derece titiz bir çalışma gerçekleştirdik. En önemlisi ülkemize yakışır bir teknolojiyi seçmekten gururluyuz. 
     Modernizasyon ve dönüşüm projelerinden 21'incisini imzalıyoruz. 1 Eylül 2007'den önce ilk sıcak bobini burada çıkaracağız. 2007'de yassı çelik üretiminin ilk adımını atacağız. 2009'da ise yıllık 4.5 milyon tona ulaşacağız. 2009'da Erdemir ve İsdemir olarak toplam hedefimiz 9 milyon tondur. Hedeflerimize koşuyoruz.'' Erdemir Yönetim Kurulu Başkanı Recai Berber de ''tarihi bir gün'' yaşandığını belirterek, İsdemir'i bünyelerine almalarındaki amacın, yassı mamulün son ayağını tamamlamak olduğunu ve verdikleri sözleri yerine getirdiklerini kaydetti. 
     Erdemir'in özelleşmesi konusuna da dikkati çeken Berber, bunun yatırımlara engel oluşturmadığını ifade ederek, konuşmasını şöyle sürdürdü 
     ''Kamu hisseleri satılacak bir kurumda genellikle yatırım yapılmaz, ama biz ne gerekiyorsa yapıyoruz ve yatırımlarımıza aralıksız devam ediyoruz. 
     Türkiye'de yassı mamul açığı var. Ancak, bu proje ile 10 yıl içinde burası ülkemizin çelik üretim merkezi olacak. Türkiye'nin yassı mamul ihtiyacı için yılda 2.5 milyar dolarlık ithalat yapıyoruz. Artık, bu açığı kapatmaya başlayacağız.'' 
     
     JAPON FİRMALARININ TEMSİLCİLERİ 
     Mitsubishi Satış-Pazarlama ve İş Yönetimi Genel Müdürü Ryohei Knose de slayt gösterileriyle yapılacak tesisleri tanıttı. Knose, ''İsdemir'in sıcak haddehanesinden çıkacak çelik çeşitleri, tam otomatik, son derece modern bilgisayarlı sistem ile üretilecek'' dedi. 
     Marubeni Enerji ve Doğal Kaynaklar Genel Müdürü Shingo Tusuda ise ilk anlaşmanın 21 Haziran'da Tokyo'da imzalandığını hatırlatarak, şöyle konuştu 
     ''Bu proje, İsdemir'in gelişmesi için önemli bir adımdır. Türkiye'de bugüne kadar 19 projemizi gerçekleştirdik. Bu proje hem bölge hem ülke ekonomisi için önemli bir adımdır. Burada çalışacağımız tüm firmalar, kendi alanlarında dünyanın en iyileri. Türk işadamlarıyla her zaman işbirliğine hazırız.'' Japonya Büyükelçiliği ekonomi sekreteri Kazunon Hirayama da projenin değişim alanındaki yatırımların en büyüğü olduğunu belirterek, Japon firmalarının tercih edilmesinden dolayı teşekkür etti. Hiriyama, bu çalışmaların Türk ve Japon halklarını yakınlaştırdığını da sözlerine ekledi. 
     
     YEREL YÖNETİMLER VE İŞADAMLARINA ÇAĞRI 
     Hatay Valisi Abdulkadir Sarı da İsdemir'in 40 yıldır hizmet veren bir kuruluş olduğunu, zaman zaman bölgedeki geleceğinin tartışıldığını belirterek, ''İsdemir artık kendi geleceğini değil demir-çelik sektörünün de geleceğini belirleme yolunda ilerlemektedir'' dedi. 
     Sarı, çalışanlarının da sahip çıktığı İsdemir'in sosyal duyarlılık kapsamında bölge insanına da entegre olduğunu ifade ederek, yeni yatırımların yörede sanayileşme ve istihdamın önünü açacağını kaydetti. 
     Sarı, yerel yetkililere seslenerek, ''Siz de 2007'ye kadar yatırım alanlarınızı ve istihdam projelerinizi geliştirerek, hazır olun. Valilik olarak her zaman işadamlarının yanında olacağız'' dedi. 
     Konuşmaların ardından, Erdemir Yönetim Kurulu Başkanı Recai Berber, firma temsilcilerine ve katılan yöneticilere teşekkür plaketi verdi. 
     Törene, Hak-İş Konfederasyonu Genel Başkanı Salim Uslu, Çelik İş Sendikası Genel Başkanı Feridun Tankut ve Simens Satış Müdürü Wolfgang Giering ile çok sayıda davetli katıldı. 
     
</TEXT>
</DOC>
