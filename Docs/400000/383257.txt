<DOC>
<DOCNO> 383257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/spor/spo07.html </URL>
<DATE> 2005/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Minderde hakem isyanı 
</HEADLINE>
<TEXT>


Dünya Grekoromen Güreş Şampiyonası'nda elenen Şeref Eroğlu ve Mahmut Altay 'mafya' suçlaması yaptıkları hakemlere büyük tepki gösterirken, tek madalyamız bronz alan Nazmi Avluca'dan geldi 


Dünya Grekoromen Güreş Şampiyonası'nda elenen madalya umutlarımız Şeref Eroğlu ve Mahmut Altay ile Federasyon Başkanı Recai Ustaoğlu hakemleri ağır dille suçladı. 
Budapeşte'deki şampiyonada 66 kilodaki Avrupa ve Dünya şampiyonu güreşçimiz Şeref Eroğlu, henüz ilk turda İsrailli Michael Beilin'e 2-1 yenilerek büyük bir şok yaşattı. Maçtan sonra "Bulgar mafyasına kurban gittim" diyen Eroğlu, önceki akşam kendisini arayan Başkan Ustaoğlu'nun "Avrupa Güreş Birliği Başkanı Bulgar Seno Senov, FILA üyesi Ahmet Ayık'ı aramış ve Türk kafilesinden birisi, Şeref Eroğlu'na yenilmesi için Kübalı sporcuya 20 bin dolar rüşvet teklif etmiş" dediğini ileri sürdü. Bu iddia nedeniyle tüm hakemlerin şüphesini çektiğini belirten Eroğlu, şöyle devam etti "Sabaha kadar uyuyamadım. Hatta ilk tur maçına da çıkmak istemedim. Ancak Başkanımız, mindere çıkmam gerektiğini söyledi. Hakemler, defalarca yendiğim İsrailli güreşçiye, bir iftira sonucunda beni yendirdiler. Biz minderde ter atarken FILA üyesi Ahmet Ayık yapılan mafyavari oyunlara seyirci kalıyor". Güreş Federasyonu Başkanı Ustaoğlu da, tam bir hakem mafyasıyla karşı karşıya olduklarını kaydederek, "İsviçreli FILA Başkanı Raphael Martinetti, vatandaşı Bucher'in madalya alabilmesi için çaba gösterdi" dedi. 

Mahmut Altay çıldırdı 
74 kiloda Mahmut Altay da, İspanyol ve Gürcü rakiplerini yenerek çıktığı çeyrek finalde İsviçreli Reto Bucher karşısında hakemlerin skandal yönetimi nedeniyle olası bir madalyadan oldu. İlk periyodu 2-1 kazanan güreşçimiz, ikinci periyodu da son saniyelerde aldığı 3 puanla 4-3 aldı. Hakem Altay'ı galip ilan ettikten sonra minder amiri itiraz etti. Müsabakanın tekrar izlenmesinin ardından Altay'ın 1 puan aldığı ilan edilerek periyot 3-2 İsviçreli güreşçiye verildi. Uzatmada de hakemler Bucher'e 4 puan verince güreşçimiz 2-1 yenildi. Çılgına dönen Altay, minder kenarındaki reklam panolarını tekmeleyince diskalifiye edildi. 
Dün tek tesellimiz 84 kiloda Nazmi Avluca'dan geldi. Bronz için terfi maçlarında Avluca, Kübalı ve Polonyalı'yı 2-0 yendi. Bronz madalya mücadelesinde Ukraynalı Dragonx'u da 2-0 3-0,1-0 mağlup ederek bronz madalya kazandı. 



</TEXT>
</DOC>
