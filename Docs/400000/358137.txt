<DOC>
<DOCNO> 358137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/sontur27.html </URL>
<DATE> 2005/07/04/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Mitolojik aşkı canlandırmak için yüzdüler 
</HEADLINE>
<TEXT>

     İngiltere'den gelen 10 amatör yüzücü, mitolojide yer alan Leandros ve Hero'nun aşkını canlandırmak için Çanakkale Boğazı'nı yüzerek geçti. 
     Çanakkale'de, Nara Burnu'ndan denize giren 5'i kadın 10 amatör yüzücü, 3 millik Nara Burnu-Bigalı Kalesi parkurunu yaklaşık 2 saatte yüzdü. 
     Çanakkale Boğazı'ndaki Leandros ve Hero'nun mitolojik aşk hikayesini canlandırmaya çalışan İngiliz yüzücülere, boğaz geçişi sırasında Troya-Anzak Turizm Acentesi yetkilileri, 2 tekneyle eşlik etti. 
     Bigalı Kalesi önünde toplu fotoğraf çektiren yüzücüler, mitolojideki Leandros-Hero aşkını canlandırmanın mutluluğunu yaşadıklarını söylediler. 
     
     LEANDROS İLE HERO'NUN AŞKI... 

     Asya kıyısındaki Abydos Nara Burnu ve Avrupa yakasındaki Sestus Bigalı Kalesi mitolojinin en hüzünlü aşkına sahne oldu. 
     Afrodit'in rahibelerinden Hero'ya aşık yakışıklı bir genç olan Abydoslu Leandros, her gece Hero'yu görmek için Abydos'tan Sestus'a yüzer. Bu geçiş sırasında Hero da elindeki meşaleyle Leandros'a yol gösterir. 
     Bir gece kötü bir fırtına başlayınca Hero'nun elindeki meşale söner. Leandros asla Sestus'a ulaşamaz. Hero, onun boğulduğunu düşünerek büyük bir acıyla kendini denize atar. 
     
</TEXT>
</DOC>
