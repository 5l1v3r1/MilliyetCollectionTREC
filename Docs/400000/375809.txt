<DOC>
<DOCNO> 375809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sonspo22.html </URL>
<DATE> 2005/09/05/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Türk okulunda okuyan öğrencilerden A Milli Takım'a moral... 
</HEADLINE>
<TEXT>

     A Milli Futbol Takımı, 18. Dünya Kupası Avrupa Elemeleri 2. Grup’ta Ukrayna ile deplasmanda yapacağı maçın hazırlıklarını Kiev’de yaptığı antrenmanla sürdürdü. 
     Milli Takımlar Teknik Direktörü Fatih Terim yönetiminde Dinamo Stadı’nda gerçekleştirilen ve ilk yarım saati basına açık olan antrenmanda, millilere Kiev’deki Türk okulunda okuyan öğrenciler moral verdi. 
     Uluslararası Meridyen Okulu’nda okuyan Türk ve Ukraynalı yaklaşık 30 öğrenci, öğretmenleriyle birlikte stada gelerek, antrenmanı izledi. 
     Fatih Terim, futbolcularına antrenman başladıktan sonra stada giren öğrencilerin yanına gitmeleri için izin verirken, futbolcular hep birlikte saha kenarına geldi. Futbolcuları alkışlarla karşılayan öğrenciler, oyunculara çiçekler verdi. Daha sonra Yulia adındaki kız öğrenci de saha içine gelerek Terim’e çiçek verip, Ukrayna maçı öncesi başarılar diledi. Kız öğrenci ile bir süre sohbet eden Terim, daha sonra diğer öğrencilerin de yanına giderek, imza dağıttı. 
     Bu arada, antrenmanda Uluslararası Türk ve Ukrayna İşadamları Derneği üyeleri, Terim ve oyunculara baklava ikram ettiler. 
     
     HAKAN ŞÜKÜR TAKTİK İDMANINDA YER ALDI 
     Antrenmanda futbolcular dar alanda pas çalışması yaparken, kaleciler antrenör Eser Özaltındere yönetiminde özel idman yaptı. 
     Millilerin daha sonra taktik ağırlıklı bir çalışma yaparak antrenmanı tamamladığı bildirildi. 
     Belinde problem olduğu açıklanan Hakan Şükür’ün de taktik çalışmasında yer aldığı öğrenildi. 
     Antrenmanın başında teknik heyet ve futbolcular hep birlikte fotoğraf çektirdi. 
     Öte yandan, teknik heyet ve futbolcuların antrenman sahasındaki sineklerden rahatsız oldukları kaydedildi. 
     A Milli Futbol Takımı, yarın akşam maçın yapılacağı Kiev Olimpiyat Stadı’nda basına kapalı yapacağı antrenmanla hazırlıklarını tamamlayacak. 
     
</TEXT>
</DOC>
