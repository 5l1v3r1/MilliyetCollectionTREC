<DOC>
<DOCNO> 395396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sondun21.html </URL>
<DATE> 2005/11/16/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Eski Bosna Genelkurmay Başkanı, beraat etti 
</HEADLINE>
<TEXT>

     Bosna ordusunun eski genelkurmay başkanı Sefer Haliloviç, Lahey'de yargılandığı uluslararası mahkemede beraat etti. 
     Haliloviç'i Bosna savaşında 1993 yılında Hırvat sivillerin katledilmesinde sorumluluğu olduğu gerekçesiyle yargılayan mahkemenin başkanı yargıç Liu Daqun, ''İddia makamı Haliloviç'in sorumluluğunu kanıtlayamadı'' dedi. 
     Savcılar, Haliloviç için 10 yıl hapis cezası isteminde bulunmuştu. 
     General Haliloviç, 9 Eylül 1993'te Graboviça'da 33 Bosnalı Hırvatın, 14 Eylül 1993'te de Uzdol'da 28 siville bir savaş esirinin öldürülmesinde sorumluluğu olduğu iddiasıyla yargılanıyordu. 
     İddia makamı, Haliloviç'in cinayetleri engellemek için bir şey yapmadığı gibi bunların sorumlularını cezalandırmak için de harekete geçmediğini öne sürmüştü. 
     Haliloviç, 2001 eylülünde mahkemeye teslim olmuş ve hakkındaki iddiaları reddetmişti. 
     
</TEXT>
</DOC>
