<DOC>
<DOCNO> 350487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sonyas07.html </URL>
<DATE> 2005/06/09/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Jennifer Lopez'e milyon dolarlık evililik yıldönümü hediyesi... 
</HEADLINE>
<TEXT>

     Ünlü yıldız Jennifer Lopez, evliliklerinin birinci yıldönümünde eşinden romantik ve paha biçilmez bir hediye aldı. Eşi Marc Anthony, Lopez’e 1 milyon dolarlık bir yüzük armağan etti. 
     "Star" magazin dergisinin yeni sayısında yer alan habere göre, Lopez ile Anthony’nin evlilikleri birinci yılını doldurdu. 
     Romantik parçaların kadife sesli şarkıcısı Anthony, tıpkı şarkılarındaki gibi Lopez’i duygulandıran bir davranışta bulunarak eşine bir kez daha evlenme teklif etti. 
     Lopez’in parmağına 8.5 karatlık ve 1 milyon dolar değerinde bir yüzük takan Anthony’nin bunu yapmasının sırrı ise sonradan çözüldü. 
     Evlilikleri ani olduğu için hiç "nişanlı bir çift" olamayan Anthony’lerin içinde bunun bir "uhde olarak kaldığı" ve bu nedenle de ünlü şarkıcının böyle bir seremoniye gerek gördüğü belirtildi. 
     Yüzüğü özel bir mücevher tasarımcısına aylar önceden sipariş veren Marc Anthony’nin bu ince davranışı karşısında Lopez’in çok heyecanlandığı ve duygulandığı ifade edildi. 
     Ünlü yıldız Jennifer Lopez, ilk evliliğini 22 Şubat 1997’de garson Ojani Noa ile yapmış, 10 ay süren evlilik 1998 yılının hemen başında noktalanmıştı. Daha sonra hayatını dansçı Cris Judd ile birleştiren Lopez, iki yıl sonra onunla da yollarını ayırmıştı. Aktör Ben Affleck ile fırtınalı ilişkisini evliliğe götüremeyen Lopez, düğünden kısa bir süre önce oyuncudan ayrılmıştı. 
     Daha önce eski kainat güzellerinden Dayanara Torres Delgado ile evli olan Marc Anthony’nin ise Cristian 3 ve Ryan 6 adlı iki çocuğu bulunuyor. 
     
</TEXT>
</DOC>
