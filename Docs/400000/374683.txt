<DOC>
<DOCNO> 374683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sondun33.html </URL>
<DATE> 2005/09/01/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Beslan'da acılı anma... 
</HEADLINE>
<TEXT>

     Rusya Federasyonu'nun güneyindeki Beslan'da 331 çocuk, öğretmen ve velinin yaşamına mal olan okul baskınının birinci yıldönümünde, kentte ilan edilen 3 günlük yas başladı. 
     Anma törenleri çerçevesinde kurbanların aile ve arkadaşları, ''Bir Numaralı Okul''un yanarak çöken binasında eski rehinelerle buluştu. Baskının başladığı andan bir dakika sonra başlayan törenler için, yaklaşık 1300 kişinin 3 gün rehin tutulduğu spor salonuna çiçekler ve mumlar götürüldü. 
     Silahlı eylemcilerin baskın sırasında bombalarını bıraktıkları basket potalarının çemberine ise Rus güvenlik güçlerinin müdahalesi sırasında yaşamlarını yitiren çocukların, öğretmenlerin, velilerin ve onları kurtarmaya çalışırken ölenlerin resimleri konuldu. 
     Rus haber ajansları, insanların hala bazı sorulara yanıt aradığını belirterek, halkın bazı bilgilerin gizlendiğine inandığını duyurdular. 
     Halk, çok sayıda silahlı kişinin okula nasıl girdiğini, yetkililerin neden onlarla pazarlığı reddederek okula müdahale ettiğini merak ediyor. 
     Beslan'ın bağlı olduğu Kuzey Osetya bölgesinin lideri Teymuraz Mamsurov, dün yaptığı konuşmada, halkın nefret ve intikam hissiyle dolu olduğunu bildiğini, ancak halka duygularına teslim olmama çağrısı yaparak, gerçeklerin tamamen açığa çıkmasının önemine değindi. Mamsurov, sorumluların cezalandırılmasını da istedi. 
     Baskına katılan 30 kadar militandan hayatta kalan tek kişi Nurpaşi Kulayev terörizm suçlamasıyla yargılanıyor. 
     
</TEXT>
</DOC>
