<DOC>
<DOCNO> 355116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/soneko32.html </URL>
<DATE> 2005/06/24/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Çukurova Holding'ten Turkcell açıklaması... 
</HEADLINE>
<TEXT>

     Çukurova Holding, ''Çukurova Telecom Holdings Limited'in, ilgide kayıtlı özel durum açıklaması konusu çalışma ve işlemlerin tamamlanmasını müteakip Turkcell İletişim Hizmetleri A.Ş.'nin yüzde 51'ine sahip olan Turkcell Holding A.Ş.'de yüzde 52.91 oranında doğrudan ve veya dolaylı paya sahip ortak konumuna gelmesinin planlandığını'' açıkladı. 
     Çukurova Holding'ten Turkcell İletişim Hizmetleri A.Ş. ile ilgili olarak Borsa'ya yapılan açıklamada, daha önce duyurulan finansman paketi ile ilgili olarak ilave bazı açıklamaların istendiği belirtilerek, hisse senedine dönüştürülebilir tahvillerin Çukurova Telecom Holdings Limited tarafından ihraç edileceği ve söz konusu tahvillerin aynı şirketin hisse senedine çevrilebileceği kaydedildi. 
     Çukurova Telecom Holdings Limited'in, halihazırda Turkcell İletişim Hizmetleri ile doğrudan veya dolaylı ortak olmadığına işaret edilen açıklamada, ''Çukurova Telecom Holdings Limited'in, ilgide kayıtlı özel durum açıklaması konusu çalışma ve işlemlerin tamamlanmasını müteakip Turkcell İletişim Hizmetleri A.Ş.'nin yüzde 51'ine sahip olan Turkcell Holding A.Ş.'de yüzde 52.91 oranında doğrudan ve veya dolaylı paya sahip ortak konumuna gelmesi planlanmaktadır'' denildi. 
     Açıklamada, Alfa Telecom Turkey Limited'in, yine ilgide kayıtlı özel durum açıklaması konusunun çalışma ve işlemlerin tamamlanmasını müteakip ve ihraç edilecek tahvillerin hisse senedine dönüştürülmesi opsiyonunun kullanılması halinde Çukurova Telecom Holdings Limited'in sermayesinde yüzde 49 oranında paya sahip olması ihtimalinin mevcut olduğu vurgulandı. 
     Açıklamada, ''Bu durumda, planlanan tüm çalışma ve işlemlerin tamamlanması ve ihraç edilecek tahvillerin hisse senedine dönüştürülmesi opsiyonunun kullanılması halinde, iştirak oranları dikkate alınmak suretiyle Alfa Telecom Turkey Limited'in Turkcell İletişim Hizmetleri A.Ş.'de yüzde 13.22 oranında dolaylı sahipliği söz konusu olacaktır'' denildi. 
     
</TEXT>
</DOC>
