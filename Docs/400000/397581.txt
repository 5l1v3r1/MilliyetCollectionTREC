<DOC>
<DOCNO> 397581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sondun22.html </URL>
<DATE> 2005/11/24/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Saddam'ın savunma avukatları boykottan vazgeçiyor... 
</HEADLINE>
<TEXT>

     Irak'ın devrik lideri Saddam Hüseyin'in savunma ekibi, eski liderle birlikte Iraklı eski üst düzey 7 yetkilinin yargılandığı davanın pazartesi günü yapılacak duruşmasına katılacağını bildirdi. 
     Avukat ekibinin sözcülerinden İsam Gazi, yaptığı açıklamada, davanın başlamasından sonra iki avukatın öldürülmesi üzerine alınan yargılama sürecini boykot kararından vazgeçtiklerini kaydetti. 
     Gazi, bütün avukatların pazartesi günü yapılacak duruşmaya katılacağını belirterek, boykottan vazgeçme kararının eski Devlet Başkanı Saddam Hüseyin'i yalnız bırakmamak için verildiğini söyledi. İsam Gazi, ''Mahkemenin başka avukatlar atamasına izin vermeyeceğiz'' dedi. 
     Davanın 19 Ekim'de başlamasından bir gün sonra avukatlardan birinin maskeli kişilerce kaçırılarak öldürülmesinin ardından, savunma avukatları hayatlarından endişe etmeye başlamıştı. Avukatlardan biri daha 8 Kasım'da öldürülmüştü, aynı saldırıda yaralanan avukat ise ülkeden kaçarak Katar'dan sığınma istemişti. 
     Can güvenliklerinin korunmasını isteyen avukatlar, hayatları ciddi tehdit altında olmasına rağmen adalete hizmet etmek için duruşmalara devam edeceklerini kaydediyor. 
     Irak'ta kurulan özel mahkemede, eski üst düzey 7 yetkiliyle birlikte Saddam Hüseyin hakkındaki ilk dava, 1982 yılında 143 kişinin öldüğü Şii kabası Duleymi katliamıyla ilgili olarak açıldı. 
     
</TEXT>
</DOC>
