<DOC>
<DOCNO> 378561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/yazar/bila.html </URL>
<DATE> 2005/09/15/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Baykal Erdoğan milletin kafasını karıştırıyor 
</HEADLINE>
<TEXT>


Başbakan Recep Tayyip Erdoğan'ın, ABD yolunda, "Baykal, İmralı'dan bilgi alabiliyoruz ama hükümetten alamıyoruz" dediğini aktaran gazetecilere, "Demek ki İmralı ile irtibatları çok sağlam" şeklinde yanıt vermesini CHP lideri tepkiyle karşıladı. 
CHP lideri Baykal, dünkü görüşmemizde, Başbakan'ın sözlerini şöyle değerlendirdi 

'Yakıştıramadım' 
"Bir kere Başbakan'ın üslubunu ciddiyetsiz, laubali bulduğumu söylemeliyim. Bu konu, bu ciddiyetsizlikte ele alınacak bir konu değildir. Ben, son günlerde artış gösteren olayların ayrılıkçı terör olduğunu, bu terörün arkasında ayrılıkçı siyaset projesinin yattığını, bunu İmralı'nın Abdullah Öcalan'ı kastediyor bile söylediğini ama hükümetin söylemediğini ifade ettim. Bu önemli bir tespittir. Ama Başbakan, böyle bir konuya, -demek ki Baykal'ın İmralı'yla irtibatı çok sağlammış- diyerek hafif, ciddiyetsiz bir yanıt verebiliyor. Belki bu üslup Tayyip Erdoğan'a yakışıyor ama Türkiye Cumhuriyeti'nin Başbakanı'na yakışmıyor." 

'Kafa karışıklığı' 
Baykal, Erdoğan'ın terör ve terörün arkasında siyasi proje konusunda kafa karışıklığı içinde olduğunu, terör örgütü liderinin cezaevinden örgütü yönetmesini demokrasi sayabildiğini, daha sonra bu sözlerini yalanlamaya çalıştığını ancak bunu da tam olarak başaramadığını belirtti. Baykal, Erdoğan'a dönük eleştirilerini şöyle sürdürdü 
"Belli ki Erdoğan'ın kafası karışık, zihni bulanık. Türkiye'nin geleceği açısından yaşamsal önem taşıyan ayrılıkçı terör ve arkasındaki siyasi proje konusunda kendi kafasının karışıklığı bir yana tutarsız açıklamalarıyla milletin de kafasını karıştırıyor. Bu sorumsuz bir tutumdur. Talabani, Erdoğan'a nasıl oluyor da terör örgütü lideri cezaevinden talimat verebiliyor, diye sorduğunu ve Başbakan'ın bu soruyu demokrasi diye yanıtladığını açıkladı. Durumun vahametine sonradan varan Başbakan, bir Başbakanlık görevlisine açıklama yaptırdı, bu sözlerini, Talabani'yi yalanlamaya çalıştı. Ama onu da tam başaramadı. Çünkü, Kayıtlarımızda böyle bir ifadeye rastlanmadı, Başbakan böyle bir görüşme hatırlamıyor gibi hiç de inandırıcı olmayan bir açıklama yapıldı. Talabani'yle 2003'te görüştüğü ve zabıtlarda bu sözlere rastlanmadığı belirtildi. Ama 2004'te bir konuşması daha var. Ayrıca böyle vahim bir söz Talabani tarafından söyleniyorsa, bu açıklama çok daha net ve kesin olmalıydı. Böyle bir söz söylemedim, söylemem de demeliydi." 

'Zarar vermesin yeter' 
Baykal'a, Erdoğan'ın ABD seyahatinde gazetecilerin sorularını yanıtlarken, "Sayın Baykal'dan terörün önlenmesine yönelik bir teklif şu ana kadar duymadım. Varsa söylesin. Sadece olaylar üzerine konuşan bir yaklaşımları var" dediğini anımsatarak, yanıtını sorduğumda şu karşılığı verdi 
"Başbakan, izlediği hatalı politikalarla Türkiye'ye zarar veriyor. Zarar vermeyi kessin yeter. Biz önerilerimizi söylüyoruz. Bu amaçla TBMM'yi de yarın bugün olağanüstü toplantıya çağırıyoruz, genel görüşme istiyoruz. Başbakan bunu dahi ciddiye almıyor. Hata yapmasınlar, çözüm daha kolay ortaya çıkar. Milletin kafasını karıştırmayı bıraksınlar. Kuzey Irak'a bir daha girmeyeceğiz diye birkaç milyar dolar kredi için söz verip anlaşma imzalamasınlar. Diyarbakır'da başka, Söğüt'te başka konuşarak halkı kandıracaklarını sanmasınlar. Böyle yaşamsal bir konuda tutarsızlığı bıraksınlar. Güvenlik önlemlerini doğru dürüst alsınlar. Güvenlik güçlerinin mücadelesini sekteye uğratmasınlar. Yasa gerekiyor mu, gerekmiyor mu artık karar versinler." 



</TEXT>
</DOC>
