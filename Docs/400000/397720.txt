<DOC>
<DOCNO> 397720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sontur15.html </URL>
<DATE> 2005/11/24/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Yargıtay, eski Türkiye 3. güzeline tazminat kararını bozdu 
</HEADLINE>
<TEXT>

     Yargıtay Hukuk Genel Kurulu, eski Türkiye 3. Güzeli Ece Sinem Çalık’a, boşandığı eşi Yusuf Çalık’ın toplam 160 milyar lira tazminat ödemesine ilişkin kararı bozdu. 
     Ece Sinem, kocası Yusuf Çalık'ın sivilcelerini ve ağız kokularını tedavi ettirmediğini, kendisini cinlerini üzerine salmakla korkuttuğunu belirterek boşanma davası açmıştı. 
     
     DAVANIN GEÇMİŞİ 

     Türkiye Miss Globe 1995 üçüncü güzeli seçilen Ece Sinem Çalık , 1997 yılında Çırağan Sarayı'nda düzenlenen bir düğünle tekstilci Yusuf Çalık ile evlendi. Ancak, iki yıl sonra kocasından boşanmak için mahkemeye başvurdu. Ece Sinem, Bakırköy Asliye Hukuk Mahkemesi'ne verdiği dilekçede, eşi Yusuf Çalık'tan 5 bin dolar yaklaşık 7,5 milyar lira tedbir nafakası, 450 bin dolar da yaklaşık 675 milyar lira tazminat istedi. Özel bir şirkette genel müdür yardımcısı olduğunu, Türkiye güzeli seçilince film teklifleri aldığını belirten Ece Sinem, evlilikle birlikte bu olanaklardan yoksun kaldığını iddia etmişti. 
     Bakırköy 2. Aile Mahkemesi, açılan boşanma davasında, eşlerin boşanmasına karar verirken, Yusuf Çalık’ın, maddi ve manevi tazminat ödemesine hükmetti. 
     Ancak dosya böyle kapanmadı. Yargıtay 2. Hukuk Dairesi, Ece Sinem Çalık’ın da kusurlu olduğuna, kusurlu eş yararına maddi ve manevi tazminata hükmedilemeyeceğine işaret etti. 
     Bu nedenle, tazminat isteklerinin reddedilmesi gerektiğini belirten Daire, mahkemenin verdiği 200 milyarlık tazminat kararını da kararını bozdu. 
     
     BİR TUR DAHA ATTILAR 

     Ancak dava bundan sonra yılan hikayesine döndü. Yerel Mahkeme, kararında direnerek, Yusuf Çalık’ın, Ece Sinem Çalık’a, bu kez 90 milyar lira maddi, 70 milyar lira da manevi tazminat ödemesine karar verdi. 
     Dosya bir kez daha Yargıtay Hukuk Genel Kurulu’na geldi. 
     Genel Kurul da 2. Hukuk Dairesi’nin bozma gerekçelerine katılarak, yerel mahkemenin direnme kararını oybirliğiyle bozdu. 
     Genel Kurul’un kararı bağlayıcı olduğu için, yerel mahkemenin tazminat isteminin reddi yönünde karar vermesi gerekiyor. 
     
</TEXT>
</DOC>
