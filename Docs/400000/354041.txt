<DOC>
<DOCNO> 354041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sonsiy11.html </URL>
<DATE> 2005/06/21/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Aleviler, yarın Başbakanlık ve MEB'e başvuruyor 
</HEADLINE>
<TEXT>

     Cem Vakfı Başkanı Prof. Dr. İzzettin Doğan, daha önce kamuya açıkladıkları taleplerini içeren dilekçelerin yarın Başbakanlık ve Milli Eğitim Bakanlığı'na sunulacağını belirterek, ''Bu taleplere 2 ay içinde olumlu bir cevap verilmediği takdirde Alevi vatandaşların dava açma hakkı doğacak'' dedi. 
     Ritz Carlton Oteli'nde, yeni kurulan Alevi Vakıfları Federasyonu üyeleri ve avukatlarla basın toplantısı düzenleyen Doğan, ''Anayasa'da belirlenmiş temel hakları kendi vatandaşının bir kısmına vermekten kaçınan hükümetin yargı önünde hesap verme zamanının geldiğini'' savundu. 
     Doğan, ''bu davalar için uzun süre önce hazırlanıldığını ve vatandaşlardan binlerce vekaletname alındığını'' anlatarak, ''davaların, Avrupa Birliği'nden AB müzakere tarihi alınması sürecinde hükümeti desteklemek ve zor duruma düşürmemek için sonraya bırakıldığını'' kaydetti. 
     17 Aralık tarihinden itibaren geçen sürede Alevi vatandaşların taleplerine ilişkin hiçbir şeyin değişmediğini ifade eden Doğan, sözlerini şöyle sürdürdü 
     ''Hükümetin bizle diyalog kurup sorunları çözeceğini düşünürken, tam aksine siyasi bir yanlış yaparak Alevi-İslam anlayışını benimseyen vatandaşlarla ilişkileri tamamıyla kesmiştir ve diyalogu koparmıştır. Mevcut hükümet, daha önce devlet adına verilen sözleri yerine getirmelidir. Barış için başka demokratik yol bırakılmayınca, bu kitleyi temsil eden kuruluşlarla ilişkiler tamamen kırılınca, bu kuruluşların yapabilecekleri en demokratik eylem, Anayasa'nın yurttaşlara tanıdığı dava açma hakkını kullanmaktan başka çözüm kalmamıştır. 
     Taleplerimiz, yarın dilekçe ile Başbakanlık ve Milli Eğitim Bakanlığı'na Namık Sofuoğlu'nun başkanlığında oluşturulan avukatlarca iletilecek. Bu taleplere 2 ay içinde olumlu bir cevap verilmediği takdirde, Alevi vatandaşların yargı önünde dava açma hakkı doğacak.'' 
     
     İŞTE TALEPLER 

     ''İsteklerinin neler olduğu'' sorusu üzerine de Doğan, 630'u aşan dernek ve federasyonun yaptığı ortak toplantıda isteklerin oybirliği ile belirlenerek kamuya açıklandığını hatırlattı. 
     Prof. Dr. Doğan, bunları özetle şöyle sıraladı 
     ''Alevi-İslam anlayışının ders kitaplarına girmesi. Cemevlerinin yapımında devlet desteği sağlanması. Bütçeden kendilerine pay ayrılması. Alevi-İslam inanç önderlerinin yetiştirilmesinde devlet destek olmalı. Okullarda sazın bir müzik aleti olarak kabul görmesi.'' 
     
</TEXT>
</DOC>
