<DOC>
<DOCNO> 393345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sondun47.html </URL>
<DATE> 2005/11/09/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Avrupa Birliği, Makedonya'ya adaylık statüsü önerdi 
</HEADLINE>
<TEXT>

     AB Komisyonu, Makedonya'ya ''aday statüsü'' verilmesini önerdi. 
     AB'ye tam üyelik başvurusunda bulunan Makedonya'nın talebine ilişkin görüşünü bugün resmen açıklayan yürütme organı Komisyon, karar organı olan AB Konseyi'ne, bu ülkeye adaylık statüsü vermesini, tam üyelik müzakerelerininse ''katılım kriterlerine uyumun yeterli bir düzeye erişmesiyle'' başlatılmasını tavsiye etti. 
     Makedonya, AB'ye tam üyelik başvurusunu 22 Mart 2004'te resmen yapmıştı. 
     AB Komisyonu'nun genişlemeden sorumlu üyesi Olli Rehn, konuya ilişkin açıklamasında, Makedonya'nın, büyük krizlerin ardından bugün istikrarlı bir demokrasi haline geldiğini, büyük ''performans'' gösterdiğini, AB'ye uyum yolunda da büyük adımlar attığını söyledi. 
     Adaylık statüsünün tanınmasının, bir ülkeyle AB'ye katılımı yolunda siyasi ilişkilerin güçlendirilmesi anlamına geldiğini AB Komisyonu'nun, kriterlere yeterli uyum sağlanmasının ardından, en kısa zamanda Makedonya ile müzakerelerin başlatılmasından yana olduğunu belirten Rehn, Makedonya'nın Kopenhag siyasi kriterlerine uyum konusunda ''iyi yolda olduğunu'' anlattı. 
     Komisyon, Makedonya'nın adalet ve polis sistemleri, seçim sistemi ve yolsuzluklara karşı mücadele alanlarında çaba harcaması gereği üzerinde durdu, yabancı sermayeye daha fazla açılım istedi. 
     AB Komisyonu, Makedonya'daki gelişmeleri yakından izleyeceğini ve 2006 sonunda Konsey'e yeni bir rapor sunacağını duyurdu. 
     
     ÜSKÜP MEMNUN 

     Makedonya Başbakanı Vlado Buçkovski, Avrupa Komisyonu'nun kendileri için "adaylık statüsü" tavsiyesinde bulunmasını "hedefe yaklaşma" olarak değerlendirerek, memnuniyetini dile getirdi. 
     Buçkovski, bu tavsiyenin Makedonya Cumhuriyeti için olağanüstü bir başarı olduğunu belirterek, "Makedonya için yeni bir tarih yazıyoruz. Avrupalı bir Makedonya inşa etmeye yönelik birçok neslin rüyasını başarma ayrıcalığına sahibiz" dedi. 
     AB'ye tam üyelik başvurusunda bulunan Makedonya'nın talebine ilişkin görüşünü bugün resmen açıklayan yürütme organı Komisyon, karar organı olan AB Konseyi'ne, bu ülkeye adaylık statüsü vermesini, tam üyelik müzakerelerininse "katılım kriterlerine uyumun yeterli bir düzeye erişmesiyle" başlatılmasını tavsiye etti. 
     Komisyon, Makedonya'daki gelişmeleri yakından izleyeceğini ve 2006 sonunda Konsey'e yeni bir rapor sunacağını duyurdu. 
     Makedonya, AB'ye tam üyelik başvurusunu 22 Mart 2004'te resmen yapmıştı. 
     
</TEXT>
</DOC>
