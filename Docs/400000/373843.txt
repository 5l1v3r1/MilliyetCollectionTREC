<DOC>
<DOCNO> 373843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sonspo21.html </URL>
<DATE> 2005/08/29/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Formula-G yarışı yarın yapılacak 
</HEADLINE>
<TEXT>

     Güneş arabalarının katılacağı Formula-G yarışı için geri sayım başladı. 
     TÜBİTAK’tan yapılan açıklamaya göre, TÜBİTAK Bilim ve Teknik Dergisi tarafından Türkiye’de ilk kez düzenlenen Formula-G Güneş Arabaları Yarışı, yarın İstanbul Park pistinde gerçekleştirilecek. 
     Dünyada henüz deneme aşamasında olan temiz bir enerji teknolojisini kitlelere tanıtmak ve ülke gençlerine bilgiyi ürüne dönüştürme alışkanlığını kazandırmak amacıyla düzenlenen yarışa, 15 üniversite ve 1 lise takımı katılıyor. 
     Yarışa 2 yılı aşkın bir süredir hazırlanan ekipler, her biri farklı bir tasarım ve özelliğe sahip olan ve enerjilerini üstlerini kaplayan "güneş gözlerinden" alan araçlarla yarışacak. 
     Yarışı izlemek isteyenler yarın saat 08.00’de Taksim AKM ile Kadıköy’deki Karaköy vapur iskelesinden kaldırılacak otobüslerle ücretsiz olarak yarış alanına ulaşabilecek. 
     
</TEXT>
</DOC>
