<DOC>
<DOCNO> 368161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/sonyas09.html </URL>
<DATE> 2005/08/08/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Kansere Kylie Minouge darbesi .. 
</HEADLINE>
<TEXT>

     Ünlü pop yıldızı Kylie Minogue'a meme kanseri teşhisi konulmasının ardından, ülkesi Avustralya'da mamografi çektirmek için başvuran kadınların sayısında büyük artış oldu. 
     Medical Journal of Australia'nın son sayısında yayımlanan araştırmada, ülkedeki devlete ait 4 kliniğe meme muayenesi ve mamografi çektirmek için başvuran 40 yaş üzeri kadınların sayısı incelendi. 
     Araştırmacılar, ünlü pop yıldızına kanser teşhisi konulmasından sonraki iki hafta içinde, meme muayenesi için başvuran kadınların sayısında yüzde 40 artış görüldüğünü bildirdiler. 
     İlk kez mamografi çektirmek için başvuran kadınların sayısında da, aynı dönemde yüzde 101 oranında artış oldu. 
     Araştırmayı kaleme alan Simon Chapman, sağlık kampanyaları çerçevesinde kadınların erken teşhisin önemi konusunda yıllarca uyarılmalarına rağmen, mamografi çektirenlerin sayısında böyle bir artışın daha önce hiç görülmediğini söyledi. Chapman, Minogue'un durumunun çok sayıda kadını etkilediğini kaydetti. 
     Mayıs ayında erken kanser teşhisi konulan Kylie Minogue, hemen ameliyat edilmişti. 
     
</TEXT>
</DOC>
