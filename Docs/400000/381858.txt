<DOC>
<DOCNO> 381858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sondun32.html </URL>
<DATE> 2005/09/27/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Türkiye ek protokolü yarın AP'de oylanacak 
</HEADLINE>
<TEXT>

     Avrupa Parlamentosu genel kurulu, Gümrük Birliği'nin AB'nin yeni üyelerini de kapsayacak şekilde uygulanmasını öngören ek protokolü, yarın tartışarak oylayacak. 
     Ek protokolün, Avrupa Parlamentosu'nun 5-8 eylülde yaptığı genel kurul toplantılarında tartışılarak oylanması planlanmış, ancak oylama başkanlık divanının aldığı karar uyarınca ay sonundaki toplantılara ertelenmişti. 
     Hıristiyan Demokrat ve Sosyalist Grup, ''AB'nin Kıbrıs konusunda yayımlayacağı tek taraflı deklarasyonun içeriğinin tam belli olmadığı'' gerekçesiyle ek protokolün onaylanmasının ileri bir tarihe bırakılması görüşünü benimsemişti. 
     AB üyesi ülkelerin devlet ve hükümet başkanlarından oluşan AB Konseyi, geçen 17 aralıktaki zirvede, Türkiye'nin belirli koşulları yerine getirmesi halinde tam üyelik müzakerelerinin 3 ekimde başlamasını kararlaştırmıştı. 
     Söz konusu koşulları yerine getiren Ankara, bu çerçevede, Gümrük Birliği'nin AB'ye yeni katılan üyelere de uyarlanması için Ankara Anlaşması'nın ek protokolünü 29 temmuzda imzalamıştı. Türkiye, ek bir deklarasyonla ''Kıbrıs Cumhuriyeti''ni tanımadığını belirtmişti. 
     
</TEXT>
</DOC>
