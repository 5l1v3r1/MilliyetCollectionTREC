<DOC>
<DOCNO> 388820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/son/sonspo03.html </URL>
<DATE> 2005/10/22/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Fenerbahçe ile Malatyaspor ligde yarın 21. maça çıkıyor... 
</HEADLINE>
<TEXT>

     Fenerbahçe ile Malatyaspor, ligde yarın yapacakları karşılaşmayla birlikte 21. kez karşı karşıya gelecek. 
     İki ekip arasında şimdiye kadar yapılan 20 maçtan 10'unu Fenerbahçe, 4'ünü Malatyaspor kazanırken, taraflar 6 maçta ise eşitliği bozamadı. 
     Sarı-lacivertli ekibin attığı toplam 37 gole, sarı-kırmızılılar 20 golle yanıt verdi. 
     İki takım arasında geçen sezon yapılan maçlarda Fenerbahçe kendi evinde 3-1, deplasmanda da 2-0 galip gelmişti. 
     
     MALATYA'DAKİ MAÇLAR 
     Fenerbahçe ile Malatyaspor arasında Malatya'da yapılan lig maçlarında ise eşitlik hakim. 
     Taraflar şimdiye kadar Malatya'da 10 maç yaparken, 3'er kez sahadan galibiyetle ayrıldı, 4 maç da berabere sonuçlandı. Malatyaspor 8, Fenerbahçe ise 9 gol attı. 
     
     FARKLI SKORLU GALİBİYETLER 
     Fenerbahçe, Malatyaspor karşısında 2 kez 6-1'lik skorlarla sahadan galip ayrıldı. Sarı-lacivertli ekip, 1984-85 ve 1988-89 sezonlarında İstanbul'da yaptığı maçları 6-1 kazandı. 
     Malatyaspor ise Fenerbahçe karşısında şimdiye kadar ligdeki en farklı skorlu galibiyetlerini 2002-2003'te 2-0, 2003-2004 sezonunda da Fenerbahçe'nin şampiyonluğunu ilan ettikten sonra İstanbul'da yaptığı karşılaşmada 4-2'lik skorlarla aldı. 
     
</TEXT>
</DOC>
