<DOC>
<DOCNO> 366641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sondun12.html </URL>
<DATE> 2005/08/03/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Amerikalılar, ABD'nin izlediği dış politikalardan tedirgin... 
</HEADLINE>
<TEXT>

     ABD’de yapılan en son kamuoyu araştırması, Amerikalıların ABD’nin izlediği dış politikalardan ve bu politikaların deniz aşırı ülkelerce nasıl algılandığından tedirgin olduğunu ortaya koydu. 
     Ankete katılanlar, ayrıca ABD hükümetinin savaşa gitmek için çok aceleci davrandığı görüşünde oldukları yönünde görüş bildirdiler. 
     Kar amacı gütmeyen Public Agenda Halk Gündemi örgütünün, Dış İlişkiler Konseyi’nce çıkarılan Dış İşleri adlı dergiyle birlikte 1-13 Temmuz arasında yaptıkları kamuoyu araştırmasının sonuçları açıklandı. 
     Ford Vakfı’nın maddi desteğiyle yapılan 1004 yetişkin Amerikalının katıldığı kamuoyu araştırmasının sonunda yer alan değerlendirmede, genelde kabul gören, "Amerikan halkının, denizaşırı ülkelerde büyük çoğunlukların ABD hakkında ne düşündüklerini bilmedikleri ve aldırmadıkları" görüşünün aksine, Amerikalıların büyük çoğunluğunun bundan kaygı duyduğu vurgulandı. 
     Ankete katılan Amerikalıların yüzde 63’ü ABD yönetimine yöneltilen, çok çabuk savaşa girdiği yönündeki suçlamaların haklı çıktığı görüşünde olduğunu belirtirken, dörtte üçü de ABD’nin dış ülkelerde güven kaybetmesinden ve Müslüman ülkelerde ABD’ye yönelik öfkenin giderek artıyor olmasından kaygı duyduğunu kaydetti. 
     Öte yandan, Public Agenda’nın başkanı Dan Yankelovisch, yaptıkları araştırmanın, George W. Bush yönetimini kınama amacı taşımadığını belirtti. Yankelovich "Ancak kesinlikle tatminsizlik... doğru yolda olmadığımız yönündeki bir kanaat var" diye konuştu. 
     
</TEXT>
</DOC>
