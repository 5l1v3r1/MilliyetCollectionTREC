<DOC>
<DOCNO> 367846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/son/sonspo07.html </URL>
<DATE> 2005/08/07/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Diyarbakırspor, taraftarıyla barıştı 
</HEADLINE>
<TEXT>

     Diyarbakırspor Kulübü Basın Sözcüsü Aziz Gölcük, aldıkları 3 puanla taraftarların yeniden takıma dönmesini ve takımla kenetlenmesini sağladıklarını söyledi. 
     Aziz Gölcük, dün sahalarında seyircisiz yaptıkları Çaykur Rizespor maçında 3 puan aldıklarını hatırlatarak, ilk maçta aldıkları 3 puanın çok değerli olduğunu bildirdi. 
     Maç öncesinde teknik heyet ve futbolcularla görüştüklerini, takımın maça çok iyi adapte olduğunu ifade eden Gölcük, takımda eksiklikleri ve sakat oyuncuları olmasına karşın galibiyet almayı başardıklarını kaydetti. 
     Takımın maça kazanma isteğiyle çıktığını savunan Gölcük, şöyle konuştu 
     ''Mutlak kazanmak zorunda olduğumuz zorlu bir maçtı. Galibiyet sevincini yaşıyoruz. Çok mutluyuz. Aldığımız 3 puan taraftarların yeniden takıma dönmesini ve takımla kenetlenmesini sağladı. Takımı taraftarlarıyla buluşturdu. Ümit ediyorum ki bu galibiyet sayesinde eski yöneticiler ve Diyarbakırlı işadamları takıma gereken desteği gösterecektir. Herkesin desteğine ihtiyacımız var.'' 
     
</TEXT>
</DOC>
