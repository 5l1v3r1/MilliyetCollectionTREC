<DOC>
<DOCNO> 388515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/sondun27.html </URL>
<DATE> 2005/10/21/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Hariri suikastini üstlenen kişi Suriye'de mi kayboldu 
</HEADLINE>
<TEXT>

     Lübnan'da 14 Şubat'ta suikasta kurban giden eski Başbakan Refik Hariri'nin ölümünü soruşturan BM'nin raporunda, suikastı üstlenen Ahmed Ebu Adas'ın, saldırı gününden önce Suriye'de kaybolduğu belirtildi. 
     BM'nin internet sitesinde de yayımlanan rapora göre, Ebu Adas'ın, saldırıdan sonra El Cezire televizyonunda yayımlanan görüntülerde suikastı üstlenen ''En-Nasr Vel-Cihad Fi Biled Eş-Şam'' Suriye'de Zafer ve Cihat adlı grubun üyesi olduğuna dair hiçbir kanıt bulunamadı. Raporda ayrıca, bu grubun ne daha önce, ne de şimdi var olduğuna yönelik kanıt bulunduğu belirtildi. 
     El Cezire'de gösterilen video kasetin dışında, suikastta kullanılan bomba yerleştirilmiş otomobili Ebu Adas'ın kullandığını gösteren başka bir kanıt bulunmadığı belirtilen raporda, buna karşılık eldeki kanıtların, Ebu Adas'ın 16 Ocak 2005'te evinden kendi isteğiyle ya da isteği dışında ayrıldığını ve bu tarihten beri kayıp durumda olabileceğini ortaya koyduğu kaydedildi. 
     BM komisyonunun raporunda, Hariri'nin hayatına mal olan patlamanın meydana geldiği yerde Ebu Adas'a ait hiçbir DNA izi bulunamadığı belirtilirken, bir tanığa göre, Ebu Adas'ın suikasttan yaklaşık 45 gün önce silah zoruyla bu kaseti doldurmaya zorlandığı ifade edildi. 
     Hariri suikastından birkaç saat sonra El Cezire kanalında yayımlanan video görüntülerinde, eylemi ''Suriye'de Zafer ve Cihat'' adlı şimdiye dek ismi duyulmamış bir örgütün üstlendiği belirtilmişti. 
     
     SURİYELİ TANIK 
     Bu arada, raporun gizli tutulan, ancak BM'deki İngiliz delegasyonunca yayımlanan bir bölümünde tanıklığına başvurulan bir Suriyeliye göre, Hariri suikastına Suriye Devlet Başkanı Beşşar Esad'ın yakın çevresi karar verdi. 
     Tanık, BM Güvenlik Konseyi'nin Suriye'nin Lübnan'dan çekilmesini isteyen 1559 sayılı kararını yayımlamasından iki hafta sonra, Beşşar Esad'ın kardeşi Mahir Esad, kayınbiraderi Asıf Şevket ile başka üst düzey Suriyeli ve Lübnanlı yöneticilerin, Hariri'nin öldürülmesi kararını aldıklarını söyledi. 
     Raporda ismi açıklanmayan tanığın, Suriyeli subaylar ve Lübnanlı üst düzey yetkililerle yakın ilişki içinde olduğu kaydediliyor. 
     Raporun BM basın bürosunca yayımlanan resmi versiyonunda, sadece 1559 sayılı karardan iki hafta sonra Suriyeli ve Lübnanlı yetkililerin Hariri'ye suikast düzenlenmesine karar verdikleri belirtiliyor. 
     
</TEXT>
</DOC>
