<DOC>
<DOCNO> 388828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/son/sonspo11.html </URL>
<DATE> 2005/10/22/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
NBA'de hazırlık maçında Ersan, 10 dakika forma giydi, 3 sayı attı 
</HEADLINE>
<TEXT>

     ABD Profesyonel Basketbol Ligi'nde NBA takımların yeni sezona hazırlık çalışmaları devam ediyor. 
     NBA takımlarından Milwaukee Bucks'a bu sezon katılan Türk oyuncu Ersan İlyasova, takımının Chicago Bulls ile yaptığı maçta 10 dakika forma giyerken, 3 sayı attı. 
     Chicago'daki United Center'de oynanan ve 18 binden fazla kişinin izlediği maçta konuk takım Milwaukee Bucks sahadan 107-105'lik yenilgiyle ayrıldı. 
     Mücadeleye yedek başlayan ve 10 dakika sahada kalan Ersan, birer kez denediği ikilik ve üçlük atışlarda başarı sağlayamazken, 4 kez kullandığı serbest atışların 3'ünde sayı yaptı. 
     Bucks'ın bu karşılaşmada en skorer oyuncusu rakip potaya 19 sayı atan Michael Bell olurken, onu 16 sayıyla Charlie Bell ve 15 sayıyla Desmond Mason izledi. 
     Chicago Bulls'ta ise 14'er sayı atan Darius Songaila ve Randy Holcomp gecenin en skorer oyuncuları olarak dikkat çektiler. 
     Gecenin bir diğer maçında Los Angeles Lakers, sahasında Charlotte Bobcats'i 109-93 yendi. 
     Staples Center'de oynanan ve 15 bin 500 kişinin izlediği maçta, Lakers'a galibiyeti, ünlü oyuncusu Kobe Braynt'ın attığı 25 sayı getirdi. Bobcats'te ise Matt Carrol'un 24 dakikada ürettiği 21 sayı galibiyet için yetmedi. 
     
     Ligin diğer hazırlık maçlarında alınan sonuçlar şöyle 
     Toronto Raptors-Boston Celtics 93-83. 
     Denver Nuggets-Washington Wizards 97-91. 
     New Jersey Nets-Philadelphia 76'ers 93-91. 
     Dallas Mavericks-New York Knikcs 86-85. 
     Phoneix Suns-Seattle Supersonics 113-81. 
     
</TEXT>
</DOC>
