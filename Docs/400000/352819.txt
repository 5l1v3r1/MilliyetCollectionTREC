<DOC>
<DOCNO> 352819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/yasam/ayas.html </URL>
<DATE> 2005/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Tıbbiyeli Begüm ağır cezalık oldu 
</HEADLINE>
<TEXT>


Otomobiliyle bir çocuğun ölümüne, 2 kişinin de ağır yaralanmasına neden olan tıp öğrencisi Begüm Zeren, ağır ceza mahkemesinde yargılanacak 

ESRA ALUS İstanbul 

Sarayburnu'nda 2 Mayıs'ta otomobiliyle yayalara çarparak 7 yaşındaki Salim Arıcı'nın ölümüne, 2 kişinin de yaralanmasına neden olan tıp fakültesi öğrencisi Begüm Zeren, yeni TCK uyarınca, hakkında istenen cezanın üst sınırının 15 yıl olması nedeniyle ağır ceza mahkemesinde yargılanacak. 

Görevsizlik kararı 
İstanbul 8. Asliye Ceza Mahkemesi'nde görülen duruşmaya, tutuklu sanık Zeren ile kazada oğlu ölen, kendisi de yaralanan Sümeyra Topçu katıldı. 
Cumhuriyet Savcısı, sanığın eyleminin, yeni TCK'nın 3 - 15 yıl hapis cezası öngören 85. maddesinin 2. fıkrasına uyduğunu belirterek, bu suça ilişkin yargılamayı yapma görevinin ağır ceza mahkemesine ait olduğunu kaydetti. 
Bu nedenle, mahkemenin dava dosyasını ağır ceza mahkemesine göndermesini talep eden savcı, ayrıca sanığın tahliyesini istedi. 

Tahliye reddedildi 
Müdahillerin avukatı Ali Sezenoğlu ise, müvekkili Sümeyra Topçu'nun sakat kalma riski bulunduğunu ve henüz tüm delillerin toplanmadığını öne sürerek, sanığın tutukluluk halinin devamına karar verilmesini istedi. 
Dosyanın ağır ceza mahkemesine gönderilmesini kararlaştıran h kim, sanığın tutukluluk halinin devamına karar verdi. 
Duruşmada sürekli ağlayan Topçu, çıkışta da Zeren'e beddua yağdırdı. Adliye koridorunda bekleyen mağdur yakınları da sanığa tepki gösterdi. 




</TEXT>
</DOC>
