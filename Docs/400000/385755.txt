<DOC>
<DOCNO> 385755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sondun44.html </URL>
<DATE> 2005/10/11/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
İtalyan bilimadamı Kuş gribi nedeniyle verilen alarm abartılı... 
</HEADLINE>
<TEXT>

     İtalyan bilimadamı Prof. Fabrizio Pregliasco, kuş gribi nedeniyle Avrupa'da verilen alarm ve yaşanan paniğin abartılı olduğunu söyledi. 
     Kuş gribini ''gelecekteki pek çok olası bulaşıcı hastalıklardan biri'' olarak niteleyen Pregliasco, ''Kuş gribinin kapımıza dayandığı biçimindeki alarm kesinlikle abartılı. Halihazırda, bu hastalıkta bir patlama yaşanacağını ileri sürmemizi, bu nedenle tavuk ve hindi etlerinin yasaklanmasını istememizi gerektirecek bir durum yok'' dedi. 
     Milano Üniversitesi Virüsbilim Enstitüsü'nde çalışan Prof. Pregliasco, İtalyan haber ajansı ANSA tarafından yayımlanan demecinde, kuş gribinin şu aşamada bir salgına dönüşme riski bulunmadığını belirterek, şöyle konuştu 
     ''Güney Asya'da 150 milyon hayvanda sadece 112 enfeksiyon vakasına rastlandı. Orada insanlarda rastlanmış vakalar da var. Ancak bu kişilerin, tavuklarla, Avrupa'da asla görülmeyecek türden bir içli dışlılıkları söz konusu. Yine de, oralarda bile bu enfeksiyonu kapmak, lotoyu tutturma ihtimaliyle eş düzeydedir. Şu an itibarıyla Romanya'daki alarm da azalmış sayılır. Zira görüldüğü kadarıyla ölen ördeklerdeki virüsün ünlü H5N1 ile bir ilgisi yok.'' Prof. Pregliasco, Avrupa'da yaşanan panik havasındaki tek olumlu unsurun sağlık yetkililerinin uyanık olmasını sağlamaktan ibaret olduğunu belirterek, sözlerini şöyle sürdürdü 
     ''İnsanların yok yere kaygıya kapılmamaları önemli olmakla birlikte, biz bu bulaşıcı hastalığı 1997'den beri bekliyoruz. Dolayısıyla yetkililerin teyakkuz halinde olmaları olumlu bir şey. Romanya ve -kuş gribi mi olduğu henüz net olarak anlaşılamamış- Türkiye'deki vakalarla ilgili olarak aşırı duyarlılık sergilenmesi, hemen alarma geçilebileceğinin ve varsa virüsün saptanabileceğinin göstergesidir.'' Pregliasco, İtalya Sağlık Bakanı Francesco Storace'nin AB'yi ortak önlemler almaya çağırmasını da olumlu bir gelişme olarak niteleyerek, ''Bakan Storace, AB sağlık bakanlarını ortak önlemleri görüşmek için bir araya gelmeye çağırmakla iyi yaptı. Zira sağlık politikaları konusunda AB'nin yetki gücü yok'' dedi. 
     
</TEXT>
</DOC>
