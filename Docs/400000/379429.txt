<DOC>
<DOCNO> 379429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/son/sonsiy02.html </URL>
<DATE> 2005/09/18/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Sunucudan Erbakan gafı 
</HEADLINE>
<TEXT>

     Fevzi KIZILKOYUN - Enis YILDIRIM DHA 

TOPRAK Mahsulleri Ofisi TMO tarafından cirit sporunun tanıtılıp yaygınlaştırılması amacıyla, bu yıl 2'incisi düzenlenen gösteri amaçlı cirit karşılaşması Ankara'nın Kazan İlçesi’nde yapıldı. Gösteride, TMO ile Manisa Selendi Cirit ekipleri yarıştı. Törene ise sunucunun gafları damgasını vurdu. TMO'da memur olduğu öğrenilen sunucu, mesajları okurken Sayın Başbakan Recep Tayyip Erbakan' demesi şaşkınlığa ve gülüşmelere neden oldu. Ayrıca törene katılan AKP Ankara Milletvekili Haluk İpek'i de Haluk Koç diye anons eden sunucu, yaptığı gaflar nedeniyle özür dileyerek, Kusura bakmayın. Bugün soyadlar konusunda büyük gaflar yaptım. Hepinizden özür diliyorum'' dedi. 
     
     BAKAN ROTARLI GELDİ 

     Saat 14.00'te başlanması planlanan cirit oyunları Tarım ve Köyişleri Bakanı Mehmet Mehdi Eker'in gecikmesi nedeniyle 16.30'da başladı. Uzun süre at sırtında sahada beklemek zorunda kalan bazı ciritçiler, atlarından inerek sigara molası verdi. Daha sonra tören alanına Aşıkların methiyeleri arasında tören alanına gelen Bakan Eker'den, karşılaşmayı yöneten Geleneksel Spor Dalları Federasyonu'nun milli hakemlerinden Selahattin Altay, halen Türkiye genelinde 34 tane olan cirit spor kluplerine atlar için, arpa desteği verilmesini istedi. Tarım ve Köyişleri Bakanı Mehdi Eker, atlı cirit sporunun desteklenmesi, benimsenip yaygınlaştırılması için belediyelerin ve sivil toplum örgütlerinin her türlü desteği vermeye hazır olduklarını söyledi. 
     Bakan Eker de konuşmasında, Türk kültüründe ata verilen öneme değinirken, Türklerin atalarının at üstünde doğup, at üstünde öldüğünü ve atın Türkler için vazgeçilmez bir unsur olduğunu kaydederek sadece binek ve iş hayvanı olmadığını söyledi. Ciritin bir kültür olduğunu vurgulayan Bakan Eker, Tarım da bir kültürdür. Tarımı ve ata kültürümüzü yaşatmak ve yarınlara taşımak azmindeyiz. Biz bu konuda yerel yönetimleri de işin içine katıp, sivil toplum örgütleri ile birlikte bu işlerin yarına taşınmasını istiyoruz. Bu konuda her türlü desteği belediyeler ve sivil toplum örgütlerine vereceğiz'' dedi. 
     
     CİRİTÇİLER DE DESTEK İSTEDİ 

     Bu arada, cirit gösterisi öncesinde 2 saz ozanı, aralarında atışma yaparken Bakan Eker'den mazot desteğinin ödenmesini, ücretsiz gübre verilmesini istedi. Bakan Eker de konuşmasının sonunda, mazot ve gübre desteği ödemelerinin dün başladığını hatırlatarak, Mazot ve gübre desteği için 683 trilyon lira kaynak ayrıldı. Türk çiftçisinin yanında olacağız. Zarar etmemelerini sağlayacağız''diye konuştu. Cirit gösterisinin yapıldığı alanda, At yiğidin yoldaşı', Türk atsız, kuş kanatsız olmaz’, Canım kırat, gözüm kırat, sana binen olur murat, her yanında çifter kanat’ yazılı pankartlar dikkat çekti. Türklerin ata sporu kabul edilen cirit, 140x45 metre boyutlarındaki sahada, 7'şer kişiden oluşan 2 takım arasında oynanıyor. Her bir karşılaşma 45'er dakikalık 2 etap olmak üzere, 90 dakikada tamamlanması gerekirken, Bakan Eker'in başka bir programı nedeniyle 15 dakika sürdü. Gösteriden sonra takımlara kupaları verildi. 
     Toprak Mahsulleri Ofisi TMO Genel Müdürü İsmail Kemaloğlu da Atın Türklerle, Türklerin de atla varolduğunu, atı olmayan yiğidin yanlız sayıldığını’ hatırlattı. Ciritin sadece spor değil, cesaret ve dayanışma olduğunu vurgulayan Kemaloğlu, ciriti yaşatmak amacıyla 17 yıl önce takım kurduklarını, 2 yıldır da gösteri amaçlı karşılaşma düzenlediklerini belirtti. 

     
</TEXT>
</DOC>
