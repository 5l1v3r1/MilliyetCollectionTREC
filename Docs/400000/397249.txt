<DOC>
<DOCNO> 397249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sondun16.html </URL>
<DATE> 2005/11/23/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Uzmanlar Çin'in bütün kuşlarının aşılanması imkansız... 
</HEADLINE>
<TEXT>

     Uzmanlar, Çin makamlarının, ülkedeki bütün kuşların aşılanması hedefinin imkansız olduğunu, hatta geri tepebileceğini ileri sürdüler. 
     5,2 milyar kümes hayvanıyla dünyanın en çok kümes hayvanına sahip Çin'in, yetişecek kuşlarla birlikte bütün kanatlı hayvanları aşılaması durumunda yılda 14 milyar hayvana aşı yapması gerekecek. 
     Çin makamları, 15 Kasım'da bütün hayvanların aşılanacağını ve mevcut kümes hayvanlarının yüzde 60'ının aşılandığını açıklamışlardı. 
     Bağımsız uzmanlar ise açıklanan rakamların doğru olması durumunda bile bu hedefin gerçekleştirilmesinin birçok engelle karşı karşıya olduğunu belirttiler. 
     Dünya Veteriner Birliği Başkanı Leon Russell, Hong Kong'da yayımlanan South China Morning Post gazetesinde çıkan demecinde, ''Bu işi yapmak için birçok insana ihtiyaç var. Bence asıl sorun bu, yani bunun gerçekleştirilmesi çok zor'' diye konuştu. 
     Kuşları H5N1 virüsünden korumak için aşılamanın kolay yolu bulunmadığını ifade eden uzmanlar, en basit yöntem olan yemle birlikte aşılamanın kuşlarda geçerli olmadığına işaret ettiler. 
     Russell, bu yöntemin uygulanması durumunda, artıkların kümes hayvanı etini zehirleyeceği ve tüketiciler için potansiyel tehlike oluşturacağı uyarısını yaptı. 
     Auburn Üniversitesi'nden uzmanlar, Çin'in günde 100 milyon aşı üretme hedefinin de ''neredeyse imkansız'' olduğunu kaydederek, ''sahte ve kalitesiz aşıların bir felakete yol açabileceği'' uyarısında bulundular. 
     
</TEXT>
</DOC>
