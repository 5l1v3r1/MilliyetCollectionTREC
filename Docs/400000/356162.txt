<DOC>
<DOCNO> 356162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sondun14.html </URL>
<DATE> 2005/06/28/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Financial Times'tan 4 sayfalık Türkiye eki 
</HEADLINE>
<TEXT>

     BBC 

      Financial Times gazetesi, bugün Türkiye'de yatırım imkanlarını dört sayfalık özel bir ekle inceliyor. 
     Gazeteye göre, Türkiye Avrupa Birliği'ndeki anayasa krizinin yansımalarını sindirmekte... 
     Türkiye'de ekonominin son yıllarda önemli iyileşmeler gösterdiğini belirten, Vincent Boland'ın makalesinde şu ifadeler yer alıyor 
     "Çarpıcı şekilde modern olan ekonominin durumunu en iyi yeni ışıltılı iş merkezleri, online bankacılıktaki artış, dünyanın en büyükleri listesinde yer bulan şirketler, hareketli otomotiv ve turizm sektörleri, üniversitelerin mükemmeliyeti ve serbest medya gösteriyor." "Tüm bunlar yerli imkanlar kullanılarak başarıldı. Yani Türkiye geçmişte doğrudan dış yatırım istemiyordu çünkü buna ihtiyaç duymuyordu. Ancak gelinen noktada daha fazla profesyonellik, uluslararası yordam, dünya ekonomisine entegrasyon ve şirket alım satımlarına imkan sağlayacak bir ortam gerekiyor. Yani Türkiye'nin büyümeyi, istihdamı ve sermayeyi temin etmek için şimdi artık çok daha fazla bir dış yatırım hacmine ihtiyacı var. " Bununla birlikte Boland, Türkler'in "yabancı" kavramına pek sıcak bakmadıklarını bu nedenle de "gelişmekte olan piyasalar arasında en büyüklerinden biri" diye ifade ettiği Türk ekonomisinin şimdiye dek kendine yettiğini ve dışarıya kapalı olduğunu belirtiyor. 
     "Türkiye'nin ekonomisi de cumhuriyeti gibiydi, yeni ve dışarıya kapalı. Bu durum ancak Gümrük Birliği sonrasında değişmeye başladı." diyor yazar. 
     Gazeteye göre Türkiye iş yapmak için iyi bir ülke ve dış yatırım için gerekli şartlar var, sadece piyasaya giriş güç. 
     Türkiye'nin 20 yıllık özelleştirme yolculuğunun sonuna geldiğini, merkez bankasının enflasyon ve faizleri dizginlediğini, turizm sektörünün yüzde 25 gibi ciddi hızla geliştiğini vurgulayan gazete, beklentilerin gelip Avrupa Birliği sürecine kilitlendiğini belirtiyor. 
     "Avrupa Birliği geçen Aralık'ta kimsenin düşünmediği bir kriz içinde. Bu, Türkiye'nin üyelik sürecini de kaçınılmaz olarak etkileyecek. Çünkü ya, üyelik gecikecek ya da Avrupa'nın mimarisi öyle bir değişecek ki Türkiye için üyelik gereksiz, istenmeyen ya da belki imkansız bir şey haline gelecek." Boland, Türk iş çevrelerinin beklentilerinin ise üyelikten çok, bu süreçte altyapıyı güçlendirmesi umulan reformlara kilitlendiğini belirtiyor. 
     "Ancak AB'den üyelik yolunda bir garanti gelmezse baştaki herhangi bir hükümetin, tarım sanayiinde çok sancılı olacak bir değişime, ya da Kıbrıs veya Ermenistan'ın tarihten gelen iddialarına çözüm aramaya girişmeye ne kadar istekli olacağı tartışılır." 
     
</TEXT>
</DOC>
