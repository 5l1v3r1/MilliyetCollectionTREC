<DOC>
<DOCNO> 369781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/son/sontur09.html </URL>
<DATE> 2005/08/14/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Afet İşleri Genel Müdürü Ankara'da büyük bir deprem beklemiyoruz 
</HEADLINE>
<TEXT>

     Afet İşleri Genel Müdürü Neşet Özdemir, bu aşamada Ankara'da büyük bir deprem beklemediklerini belirterek, ''Veriler o noktada. Akademisyenlerimizle değerlendirmelerimiz de şu anda böyle bir olasılığın olmadığı yönünde'' dedi. 
     Özdemir, 31 Temmuz'da Bala'da 4.9 büyüklüğünde ve ardından Mamak merkezli 3.5 büyüklüğünde depremler meydana gelmesi üzerine Ankara'nın depremselliğine ilişkin sorularını yanıtladı. 
     Bu çerçevede Bala depremi ve sonrası meydana gelen depremlerle ilgili bilgi veren Özdemir, Bala depreminin ardından 4.6 ve 2.7 aralığında ve bu rakamların altında 75 adet küçük deprem olduğunu bildirdi. 
     Hala zaman zaman küçük depremler olduğuna işaret eden Özdemir, depremin meydana geldiği bölgenin İç Anadolu deformasyon alanı olarak bilindiğini ve burada diri tali kırıklar mevcut olduğunu ifade etti. 
     Özdemir, Ankara'nın Kuzey Anadolu KAF , Tuz Gölü ve Çankırı fay hatları üçgeninde ve bu faylardan etkilenen bir noktada bulunduğunu belirterek, ''Bize ulaşan, hem akademisyenlerimizin hem deprem uzmanı arkadaşlarımızın değerlendirmelerine göre büyük bir deprem beklemiyoruz'' dedi. 
     
     ''TARİHTE ANKARA'DA CİDDİ DEPREMLER OLMUŞ'' 

     Tarihte Ankara'da ciddi depremler meydana geldiğini ve bunların kayıtlarda bulunduğunu bildiren Özdemir, ''Ama bu aşamada Ankara'da büyük bir deprem beklemiyoruz. Şu an da böyle bir olasılık görünmüyor. Veriler o noktada. Akademisyenlerimizle değerlendirmelerimiz de şu anda böyle bir olasılığın olmadığı yönünde. O kanaatteyiz'' diye konuştu. 
     Özdemir, depremin büyüklüğünden çok deprem öncesi çalışmaların önemine işaret ederek, şöyle devam etti 
     ''Bizim için deprem öncesi çalışmalar önemli. Büyük bir deprem olacak, şu şiddette olacak, şöyle bekleniyor demek bir şey ifade etmiyor. Önemli olan şey herhangi bir deprem anında bundan en az zararla çıkabileceğimiz imkanları ve yapılanmayı sağlamak.'' 
     
     DEPREM HARİTASI ÇALIŞMASI 

     Deprem haritasının 1987 öncesi verilere göre hazırlanmış bir harita olduğunu ve bugün belirtilen deprem risk bölgelerinin de bu haritaya göre belirlendiğini bildiren Özdemir, Afet İşleri Genel Müdürlüğü'nün yeni verilerle deprem bölgelerini yeniden değerlendirecek ve deprem haritasını yeniden oluşturacak çalışmalar yaptığını söyledi. 
     
     ''TÜRKİYE BİR AFET COĞRAFYASI'' 

     Türkiye'nin bir afet coğrafyası olduğunu hatırlatan Özdemir, şöyle devam etti 
     ''Bu coğrafya içinde hepimizin, bu coğrafyanın ilkelerine, kaidelerine uygun hareket etme zorunluluğumuz var. Bu anlayış içinde yaşantımızı kurmamız, ticari ve konut alanlarımızı buna göre şekillendirmemiz gerekiyor. Bu duyarlılık içinde hareket etmek gerekir. Önemli olan bizim afetlerle barışık bir şekilde yaşamamız.'' 
     
     BALA DEPREMİ 

     Bala depreminin meydana geldiği bölge İç Anadolu Deformasyon alanı olarak biliniyor ve diri tali kırıklardan oluşuyor. Depremin büyüklüğü Kandilli Rasathanesi kayıtlarına göre 5,3, Ankara'daki Deprem Araştırma Dairesi Başkanlığı ve Amerikan Sismoloji Enstitüsü USGS kayıtlarına göre büyüklük 4,9. Kuzeydoğu-Güneybatı doğrultulu tali fayların bulunduğu bölgede en son hasar yapan Kulu-Bala Depremi 21 Nisan 1983'te meydana gelmiş. 
     Deprem, Ankara merkez ve ilçeleri ile Kırşehir, Kırıkkale, Niğde ve Yozgat'ta da hissedildi. 
     Sırapınar köyü merkezli yıkımların meydana geldiği depremde hasarlı binaların tamamını kerpiç ve eski yapılar oluştururken, betonarme yapılar zarar görmedi. 
     
</TEXT>
</DOC>
