<DOC>
<DOCNO> 391893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/yasam/ayas.html </URL>
<DATE> 2005/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Muratlı Çöp Barajı 
</HEADLINE>
<TEXT>


Artık bir kısırdöngü haline geldi Çoruh Nehri'ne her gün tonlarca katı atık bırakılıyor, bunlar Muratlı Barajı'nda birikiyor, Milliyet bunu haber yapınca DSİ çöpleri çıkarıyor. Baraj bir kez daha çöple dolu 

HAKAN AYDIN Artvin DHA 

Artvin'in Borçka ilçesinde, yılda 450 milyon kilovatsaat elektrik üretmek için 215.6 milyon dolara inşa edilen Muratlı Barajı'nın kapakları, Çoruh Nehri'nin getirdiği çöpler nedeniyle bir kez daha tıkandı. 

100 kamyon çöp 
Barajın su tutmaya başlamasının ardından başlayan çöp birikimi, bir süre önce Devlet Su İşleri DSİ yetkililerini harekete geçirdi. Temizlik ekipleri, barajdan 100 kamyon çöp çıkardı. 
Çoruh Nehri'nin geçtiği Erzurum, Bayburt ve Artvin'in ilçelerinden her gün atılan tonlarca katı atıkla Murgul Bakır İşletmeleri'nin bıraktığı atıklar, baraj için büyük tehlike oluşturuyor. Uzmanlar, çöp ve maden atıklarının oksitlenmeyi hızlandırıp verimi düşürebileceğini kaydetti. 

'Enerji üretilemiyor' 
Nehrin güzerg hında 13 belediye ve çok sayıda köy olduğunu vurgulayan Artvin Valisi Orhan Kırlı, "Artvin ve Rize illeri kapsamında, Çoruh ile Karadeniz'in kirlilikten korunması amacıyla bir proje geliştiriliyor. Bu projenin uygulamaya geçeceği zamana kadar, bu tür olumsuzluklara rastlayacağız. DSİ barajda sık sık tarama ve temizlik yapacak" dedi. 
Çöp nedeniyle barajın cebri borularındaki basıncın düştüğünü kaydeden teknisyen Kayahan Türkmen ise enerji üretilemediğini, kapakları açmak zorunda kaldıklarını, bu nedenle ülke ekonomisinin zarar gördüğünü söyledi. 


</TEXT>
</DOC>
