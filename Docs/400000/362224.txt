<DOC>
<DOCNO> 362224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sonyas17.html </URL>
<DATE> 2005/07/18/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Yıldızların en 'doğal' halleri 
</HEADLINE>
<TEXT>

     Fotoğrafçı Schöller, Bill Clinton'dan Angelina Jolie'ye dek onlarca ünlüyü makyajsız görüntüledi. 
     Dünyaca ünlü yıldızlar çoğu kez iyi bir ışık altında fotoğraf çektirmeyi tercih eder. Çünkü doğru ışık ve doğru makyaj sayesinde, fotoğrafları herkesin üstünde şok etkisi yaratacak kadar çarpıcı olabilir. 
     Fakat ünlü fotoğrafçı Martin Schöller'in yöntemi biraz farklı. Yıldızların fotoğraflarını, makyajsız ve asık suratlı halleriyle çeken Schöller, ünlüleri şöhretlerinden sıyırmayı ve onları 'sıradan' insanlar gibi görüntülemeyi istediğini belirtiyor. 
     
     "Gözlerinizden makyaj akar" 

     Schöller'in fikri bir hayli ilgi çekici olsa da, ünlü fotoğrafçının dünyaca ünlü yıldızları böyle bir projeye nasıl razı ettiği merak ediliyor. Schöller'in bu soruya verdiği cevap son derece ilginç "Onlara, bunun harika bir fikir olduğunu, bu tür fotoğrafların, onların gözlerini iyice ortaya çıkaracağını söyledim." Bu taktik işe yaramış olmalı çünkü ünlü fotoğrafçının haziran ayında piyasaya çıkan ve yüzden fazla portrenin bulunduğu 'Close Up' adlı kitabında Jack Nicholson ve Angelina Jolie'den tutun da Eric Clapton'dan Bill Clinton'a, Sting'ten, Jim Carrey'ye kadar birçok ünlünün makyajsız 'sıradan' fotoğrafı bulunuyor. 
     
</TEXT>
</DOC>
