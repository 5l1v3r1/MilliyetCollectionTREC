<DOC>
<DOCNO> 398372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/sondun10.html </URL>
<DATE> 2005/11/27/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Kazakistan'ın Borat sıkıntısı... 
</HEADLINE>
<TEXT>

     Portekiz'in Lizbon kentinde 3 Kasım'da dağıtılan MTV Müzik Ödülleri töreninde Kazak gazeteci ''Borat'' tiplemesi yüzünden Kazakistan yönetiminin ''dava açma'' tehdidiyle karşı karşıya kalan İngiliz komedyen Sacha Baron Cohen, ''satirik bir şekilde bu blöfü gördüğünü'' açıkladı. 
     Kazakistan Dışişleri Bakanlığı'nın hakkında dava açmaya hazırlandığı Yahudi kökenli Cohen, Borat tiplemesiyle verdiği yanıtta, ''Cohen denilen adamla hiçbir ilgim olmadığını ve hükümetimin bu Yahudiyi mahkemeye vermesini desteklediğimi açıklamak isterim'' dedi. 
     Ödüllerin dağıtıldığı törene Türkçe ''İyi akşamlar'' diyerek ''Da Ali G'' şovundaki Kazak gazeteci Borat tiplemesiyle çıkan Cohen, elinde votka şişesi bulunan, tek gözü kör pilotun kullandığı Kazakistan havayollarına ait olduğu ileri sürülen hurda bir uçaktan inerken gösterilmişti. 
     Gerek kıyafeti, gerek mimikleriyle izleyicileri kırıp geçiren Cohen, muzipliklerine, Kazak dansını ve insanlarını da katmış, ''eğlence için köpekleri öldürdüklerini ve karısının kadın olduğu için Kazakistan dışına çıkamadığını'' söylemişti. 
     Kazakistan Dışişleri Bakanlığı sözcüsü Yerzan Aşıkbayev, bunun üzerine Cohen hakkında yasal işlem başlatabileceklerini açıklayarak, ''Kazakistan'ı ve Kazak halkını aşağılayıcı bir şekilde teşhir eden Cohen'in bu davranışının kesinlikle kabul edilemez olduğunu ve yasal hakların, olayın tekrarını engellemek amacıyla saklı tutulduğunu'' söylemişti. 
     
     BORAT'IN WEB SİTESİ 
     Cohen, ayrıca web sitesi ''www.borat.kz''de de Kazakistan yönetiminin canını sıkmaya devam ediyor. 
     ''Kazakistan'ın 2003'ten bu yana dünyanın hiçbir ülkesinin olmadığı kadar uygar hale geldiğini söyleyen'' İngiliz komedyen, ''Kadınlar artık otobüsle seyahat edebiliyor, eşcinseller artık mavi şapka giymek zorunda değil ve reşit olma yaşı 8'e yükseltildi'' diyerek dalgasını geçmeyi sürdürüyor. 
     Kazakistan'da görev yapan Batılı bir diplomat, Kazak hükümetinin Cohen hakkında dava açabileceği açıklamasını kısmen desteklediğini söylerken, ''Yanıt verseler bir türlü, vermeseler bir türlü. Talihsiz bir durumdalar'' diyerek, Kazak yönetiminin sıkıntısına dikkat çekiyor. 
     
     İNTERNET MAHİR-BORAT BENZERLİĞİ 
     Bu arada internet ve blog uzmanları, Sacha Baron Cohen'in Kazak gazeteci Borat ile, internetin ''I kiss you '' sloganıyla dünyaca tanınan Türk gurusu ''İnternet Mahir'' lakaplı Mahir Çağrı arasındaki benzerliğe dikkat çekiyor. 
     Cohen'in, Borat tiplemesini yaratırken büyük olasılıkla İnternet Mahir'den esinlendiği ve etkilendiği belirtilirken, Borat'ın web sitesi ''www.borat.kz''nin Mahir Çağrı'nın tüm dünyada olay yaratan kişisel web sitesiyle benzer noktalarına dikkat çekiliyor. 
     
</TEXT>
</DOC>
