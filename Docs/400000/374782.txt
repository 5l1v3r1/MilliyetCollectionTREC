<DOC>
<DOCNO> 374782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sonspo08.html </URL>
<DATE> 2005/09/01/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Milli takım sorumlusu Dişli Terim nasıl isterse onu yapar 
</HEADLINE>
<TEXT>

     Futbol Federasyonu'nun A Milli Futbol Takımı'ndan sorumlu yöneticisi Davut Dişli, milli takımın kampında olumlu değişikliklerin olduğunu söyledi. 
     AA muhabirinin sorularını yanıtlayan Davut Dişli, pazar günü kampa başladıklarında sürekli kötü haberler aldıklarını belirterek, ''Bu kampa çok normal başlamadık. Pazar günü sürekli kötü haberler alıyorduk. Önce Emre, sonrasında Beşiktaş maçındaki sıkıntılar ve Serhat'ın haberleri geldi. Bugün bu konuda inanılmaz bir iyileşme var. Pazardan bugüne durum bu kadar değişir mi, evet değişir. Biz bunu gördük'' diye konuştu. 
     Kampta çok güzel bir hava olduğunu belirten Dişli, ''Tabii Fatih Terim çok farklı bir vizyon. Çok önemli bir teknik adam. Bir ağabey, bir baba'' dedi. 
     Dişli, farklı bir kamp yeri ve antrenman tesislerinin seçilmesiyle ilgili olarak şunları söyledi 
     ''Fatih Terim'in daha önceki teknik adamlığı döneminde milli takım kamplarını biliyorum. Bu biraz Terim tarzı. Kamp döneminde çok fazla kapıları açık olmaz. Sınırlama kendiliğinden oluşur. Burası da kamp yeri olarak mükemmel. Antrenman tesisleri de buraya çok yakın. Fenerbahçe tesisleri de Beşiktaş ve Galatasaray tesisleri gibi çok güzel.'' 
     
     ''TERİM NASIL İSTERSE ONU YAPAR'' 
     Fatih Akyel ve Alpay'ın yeniden milli takıma çağrılmasını tartışmaya gerek olmadığını kaydeden Dişli, ''Bizim yapımızda her zaman eleştiri bulabilecek bir neden var. Bu arkadaşları çağırmasaydık, belki 'neden çağrılmadı' diye eleştiri olacaktı'' dedi. 
     Davut Dişli, Alpay ve Fatih Akyel'in milli takıma çok artı şeyler kattığını anlatarak, ''Bu tercih Terim'indir. Terim nasıl isterse onu yapar, patron o. Benim fikrim bu tecrübeli arkadaşların tekrar milli takıma çağırılması takıma çok artı şeyler katıyor. Kampta bunu görüyoruz. Tecrübe ayrı bir olay. Danimarka çok önemli bir rakip. Bunları tartışmaya gerek yok. Bunlar Terim'i hiç ilgilendirmiyor. Fatih Terim doğru bildiğini yapar, onu yapıyor'' diye konuştu. 
     
     ''DESTEK 90 DAKİKA SÜRMELİ'' 
     Danimarka maçının grupta iç sahada yapılacak son maç olduğuna dikkati çeken Dişli, şöyle devam etti 
     ''Danimarka'nın gücünü herkes biliyor ama Türkiye'nin de gücünü biliyorlar. Burada Danimarka'yı yenebilecek güçteyiz ve bunu da gerçekleştireceğiz. Önem olarak çok yüksek, sonuç olarak çok önemli bir maç. Bunu kendi lehimize çevirebilecek bir patrona ve kadroya sahibiz. 
     Danimarka maçında takım olmaya ihtiyacımız var. Sadece teknik heyet, futbolcular değil, ulus olarak takım olmaya ihtiyacımız var. 12. gücümüzün çok güçlü olması lazım. Desteklerini 90 dakika sürdürmeliler. Futbolun 90 dakika olduğunu unutmamalı. Ligde son haftada yaşadık, 90 artı dakikalarda çok goller oluyor. Belki Türkiye de Danimarka'yı 90 artıda atacağı golle yenecektir. Demek ki seyircinin sonuna kadar takıma sahip çıkması lazım. Danimarka'yı geçtikten sonra yükümüz bayağı hafifleyecek. Bu maçı alalım, gerisi kolay. Ama ne sonuç alınırsa alınsın herşey bitmiş olmayacaktır. Türkiye bu gruptan çıkacak, play-off oynayıp Almanya'ya gidecektir.'' Dişli, Yunanistan maçında yaşanan milli marş ıslıklama olayının bir daha yaşanmayacağına inandığını ifade ederek, ''Türk insanı çok centilmen ve misafirperverdir. Yunanistan'da böyle bir olayla karşılaşmamız için kendi seyircileri çok büyük baskı yapılarak sindirilmişti. Bizim yapmamız gereken de oydu. Ama biz bunu beceremedik. Bu kadar misafirperver büyük bir ulusun taraftarının bu şekilde davranması tasvip edilecek bir olay değil. Tekrarı olacağına inanmıyorum. Olursa ceza almamız gündemde. Bundan sonra kendi sahamızda yapacağımız maç play-off maçı olacaktır. Danimarka maçında taraftara çok ihtiyacımız var. Cumartesi günü bir şenlik havası olacağına inanıyorum'' diye konuştu. 
     
</TEXT>
</DOC>
