<DOC>
<DOCNO> 360668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sondun26.html </URL>
<DATE> 2005/07/13/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
İngiliz polisi dördüncü bombacının kimliğini saptadı... 
</HEADLINE>
<TEXT>

     İngiliz polisinin, 7 Temmuz'da Londra'yı kana bulayan metro hatları ve belediye otobüsüne yönelik bombalı saldırılardaki dördüncü intihar eylemcisinin kimliğini saptadığı bildirildi. 
     SKY News televizyonuna göre, dördüncü eylemci de diğer üçü gibi Leeds kentinden geldi. 
     
     SALDIRGANLAR PAKİSTAN ASILLI 

     BBC'nin haberine göre ise polis, 4 saldırganın da Pakistan asıllı İngiliz vatandaşı olduğunu ortaya çıkardı. 
     Dedektifler, Pakistan asıllı eylemcilerden 3'ünün saldırılarda öldüğünün sanıldığını söyledi. 
     Aldgate Liverpool Street ve Edgware Road istasyonları ile belediye otobüsündeki saldırıları düzenleyenlerin öldüğü tahmin edilirken, Picadilly metro istasyonunu bombalayan kişinin akıbetinin belirsiz olduğu kaydedildi. 
     
     YAKINLARI SORGULANIYOR 

     İngiltere'nin başkenti Londra'da geçen perşembe günü meydana gelen bombalı saldırıları yaptıkları öne sürülen 4 zanlının evlerinin bulunduğu Leeds kentinin bazı bölgelerindeki geniş çaplı aramaların sürdüğü açıklandı. 
     Batı Yorkshire polisinden yapılan konuyla ilgili açıklamada, aramaların dün geceden beri sürdüğüne, evleri aranan bölge halkının geceyi dışarıda geçirdiklerine dikkat çekilirken, "Zor bir iş yapılmaya çalışılıyor. İşin bir an önce bitirilmesini ve halkın evlerine dönmesini istiyoruz. Ama bu gece için de bunu garanti edemiyoruz" denildi. 
     Aranan evlerde patlayıcı maddelerin ele geçirildiğine dair haberlerin hatırlatılması üzerine, bulunan bazı maddeler üzerindeki laboratuar analizlerinin sürdüğünü belirten yetkililer, ancak bunların tamamlanmasının ardından sağlıklı bir açıklama yapılabileceğini söyledi. 
     Bölgede hayatın normale dönmesinin zaman alacağını belirten polis yetkilileri, aranan her yerin tümüyle güvenli olduğundan emin olmadan kimsenin evlerine dönmesine izin verilemeyeceğine dikkat çekti. Yetkililer, "Kamu güvenliği açısından bu çok önemli" hatırlatmasında bulundu. 
     Bölgede yaşayan Müslümanların rahatsız olması ve korkması için bir sebep de bulunmadığına dikkat çeken yetkililer, halktan uyanık olmasını isterken, "Biz de bütün dikkatimizi güvenliğe çevirdik. Alarmda değiliz ama güvenliğin sağlanması için elimizden geleni yapmaya hazırız" dedi. 
     Operasyonlara çok sayıda Batı Yorkshire polisinin yanı sıra Metropolitan Polis Teşkilatı ve ordudan özel uzmanların katıldığını belirten polis yetkilileri, Londra'daki saldırıları yaptıkları öne sürülen 4 zanlının ailelerinin sorgularının da sürdüğünü açıkladı. 

     
</TEXT>
</DOC>
