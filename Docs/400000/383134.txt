<DOC>
<DOCNO> 383134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/son/sonsiy13.html </URL>
<DATE> 2005/10/01/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Topbaş İstanbul'daki çalışmalar 3 ayda bitmiyor 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, "İstanbul’da o kadar büyük bir altyapı ve yol çalışması var ki, yazın 3 ay içinde bunu bitiremezsiniz. 365 gün çalışmak zorundayız" dedi. 
     Topbaş, Edirnekapı’daki gezisinin ardından basın mensuplarının, "İstanbul’da son günlerde yaşanan trafik sıkışıklığına" ilişkin sorularını yanıtladı. 
     Bir gazetecinin, "Kavşak inşaatları devam ediyor. 12 kavşak ihalesi daha yapıldı. Son durum nedir" sorusu üzerine Topbaş, aralarında Tarabya, 4. Levent-Sanayi Mahallesi kavşaklarının yer aldığı 12 tane kavşağın ihalesini yaptıklarını, 12 tane daha yapacaklarını söyledi. 
     Topbaş, şöyle devam etti 
     "Hep İstanbul’un trafiğinden söz edilmedi mi ’Trafik problemi nasıl çözülecek’ denmedi mi Bunlarla çözülecek. Bunları yapmazsanız çözemezsiniz. Ankara’da da bu sıkıntılar yaşandı, bitti. Bu kavşaklar bitmedikçe bu trafik çözülmez. ’İstanbul’un en büyük sorunu trafik’ dedik. Trafik sirkülasyonunun olduğu ana arterlerdeki alt geçitler, bağlantı yolları, kavşaklar, köprüler... Bunları yapmak durumundayız. 
     Yapmazsak trafik nasıl çözülecek Bu sıkıntıya bir süre katlanacağız. 
     Ama biz bunu minimize etmeye, bu sıkıntıyı yansıtmamaya çalışıyoruz. 
     Ama kaçınılmaz. İstanbul’un geleceği için bu şart." Yeni ihalelerde meskun mahal olmayan ana arterlerdeki çalışmaların gece yapılması için şartnameye madde koyduklarını da anlatan Topbaş, ayrıca trafiğin pik saatlerinin de dikkate alınarak çalışmaların yapılmasını öngördüklerini bildirdi. 
     "Trafik sıkışıklığını gidermek için daha kaç kavşağa ihtiyaç var" sorusu üzerine de Topbaş, "100 tane daha yapınca problem kalmaz denemeyeceğini, İstanbul’un yılda 350-400 bin nüfus artışı olan ve sürekli gelişen bir kent olduğunu" kaydetti. 
     
     "HEDEFİMİZ GECE AĞIRLIKLI ÇALIŞMA" 
     İstanbul Büyükşehir Belediye Başkanı Topbaş, "Trafik ve metro çalışmalarında bir zamanlama hatası mı var Yaz aylarında yapılamaz mıydı’ sorusuna ise şu karşılığı verdi 
     "İstanbul’da o kadar büyük bir altyapı ve yol çalışması var ki, yazın 3 ay içinde bunu bitiremezsiniz. 365 gün çalışmak zorundayız. 
     İstanbul’un her tarafında bir yapı varsa, bu bizim çalıştığımızı gösteriyor. Hedefimiz gece ağırlıklı çalışma ve çalışmaları trafiği az etkileyecek şekilde disipline etme. Buna mecburuz. Bırakırsak her geçen gün sıkıntı, kaos... Çözüm bu. Faturası da trafikte biraz zahmet çekmek. Bu zahmeti çekeceğiz ki gelecek yıllarda trafikte rahat edelim." 
     
</TEXT>
</DOC>
