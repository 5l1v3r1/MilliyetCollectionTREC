<DOC>
<DOCNO> 389201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/soneko10.html </URL>
<DATE> 2005/10/24/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Borsa bu hafta, Türk Telekom'un Danıştay sürecini takip edecek... 
</HEADLINE>
<TEXT>

     Piyasalar, Türk Telekom'un Danıştay sürecini, alternatif piyasalardaki hareketlilik ve dış gelişmeleri yakından takip edecek. 
     Gedik Yatırım'ın haftalık değerlendirmesinde, geçtiğimiz hafta endeksteki dalgalı seyirle birlikte satış baskısının devam ettiğinin görüldüğü, hafta boyunca dış piyasalara olan hassasiyetin artarak devam ettiği kaydedildi. 
     FED'in faiz artırımlarına devam edeceği beklentisinin güçlenmesinin dünya piyasalarında düşüşlere neden olduğu, para çıkışı korkusunun tedirginlik yarattığının görüldüğü aktarılan değerlendirmede, dövize talep gelmesinin tedirginliği artıran bir gelişme olduğu, ancak dış piyasalarda yaşanan tepki yükselişleriyle birlikte seyrin yataya döndüğü kaydedildi. 
     IMF görüşmeleri, gözden geçirmeler için tamamlanması gerekli yasalar ve Telekom özelleştirmesinde Danıştay'dan beklenen kararın geçtiğimiz hafta önemli gündem maddeleri olarak sayıldığı değerlendirmede, bu konulardaki belirsizliklerin piyasadaki güçsüzlüğün en önemli nedenleri olduğu bildirildi. 
     Değerlendirmede, şunlar kaydedildi 
     ''İşlem hacminde yaşanan daralmanın endeksteki güçsüzlüğü teyit ettiğini söyleyebiliriz. Bir diğer dikkat çeken konu ise yabancı payları. Uzun bir süredir sürekli artan yabancı paylarında artık düşüşün başlaması da kar satışlarının diğer bir göstergesi olarak belirtilebilir. Hafta genelinde ise satış baskısıyla birlikte endekste destek arayışının yaşandığını söyleyebiliriz. 
     Geçtiğimiz hafta yaşadığımız belirsizliklerin büyük ölçüde bu haftaya da yansıyacağını söyleyebiliriz. Ancak yine de dış gelişmelerin daha ön planda olması beklenmeli. Çünkü endeks kendi iç dinamikleri ile hareket edebilecek gücü henüz toparlamış değil. Petrol fiyatlarının düşüşe devam etmesi olumlu bir gelişme. Bunun devam etmesi piyasalardaki olumlu havayı artırabilir. Alternatif piyasalardaki seyir özellikle dövizde bir miktar yukarı olsa da bunu normal karşılamak gerekir. Dövizde ciddi bir talep olmadıktan sonra ara sıra yaşanan talebin piyasayı fazla etkilemeyeceğini söyleyebiliriz. Önemli olan bu gelişmenin faizlerle desteklenip desteklenmediğidir.'' 
     
</TEXT>
</DOC>
