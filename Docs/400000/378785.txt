<DOC>
<DOCNO> 378785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sonyas12.html </URL>
<DATE> 2005/09/15/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Prens Harry, üvey annesi Camilla'yı çok seviyor 
</HEADLINE>
<TEXT>

     İngiltere tahtının babası Prens Charles ve ağabeyi prens William'dan sonraki üçüncü varisi Prens Harry, üvey annesi Camilla'yı çok sevdiğini açıkladı. 
     Harry, 21. yaş günü dolayısıyla yaptığı açıklamada, Camilla'dan, ''Harika bir insan, o bana ve ağabeyime her zaman çok yakındı. Onu her şeyiyle çok seviyorum'' diye söz etti. 
     Camilla'nın ''cadı üvey anne'' tiplemesine benzemediğini ve babasını çok mutlu ettiğini belirten Harry, geçen sene bir partide Nazi üniforması giyerek Almanya ile siyasi gerginliğe yol açmış olmasından dolayı büyük üzüntü duyduğunu da bildirdi. Yaptığını ''aptalca bir hareket'' olarak niteleyen Harry, bu olaydan büyük ders aldığını kaydetti. 
     Yaş gününü eğitim görmekte olduğu askeri kışlada geçireceği açıklanan Prens Harry, ''Yaş günü partisi yapmıyorum. Muhtemelen Galler'de bir siperin içinde olacağım'' dedi. 
     Geçmişte ''partilerin çocuğu'' şeklinde bir yaşam sürdüğünü, ancak bu durumun duyarlıklarını etkilemediğini de belirten Prens Harry, ''bu dönemde kırdığı birileri varsa onlardan da özür dilediğini'' açıkladı. Sigara ve bira gibi bazı kötü alışkanlıkları bulunduğunu da söyleyen Harry, ''Benden ne bekleniyor bilmiyorum ki, artık büyüdüm. Herkes büyümek zorunda. Ama biliyorum ki içimde hala çocuksu bazı taraflar var'' diye konuştu. 
     Annelerinin ölümünden bu yana ağabeyi William'la birbirlerine çok yakınlaştıklarını da anlatan Harry, ''Bazen bu kadar yakın olmamıza hayret ediyorum. O benim dünyada her şeyimi, sakınmadan her türlü derdimi konuşabildiğim tek insan. Birbirimizi anlıyor ve gereken desteği veriyoruz'' dedi. 
     Kız arkadaşı Chelsy Davy'den de ''özel ve şaşırtıcı'' diye söz eden Harry, özel yaşamıyla ilgili detaylara girmekten kaçındı. 
     Askerliğini geçen yıl yapan ağabeyinin ''Savaş bölgelerine gitmekten kaçınmam'' şeklindeki görüşüne de destek veren Harry, ''Oralarda birileri ülkemiz için savaşırken, ben merkezde oturmak istemem. Size çok vatansever ifadeler gibi gelebilir, ama bunlar gerçek'' ifadesini kullandı. 
     Annesinin insanlık için verdiği hizmetleri devam ettirmek istediğini de belirten Harry, bunu başarabileceğine inandığını anlattı. ''Kraliyet ailelerinin lüks içinde yaşayan, ömrünü güneşli tatillerde geçiren üyeleri gibi olmak istemem'' diyen Harry, ''İnsanlık için elimden gelenin en iyisini yapacağım'' diye konuştu. 
     
</TEXT>
</DOC>
