<DOC>
<DOCNO> 388097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/ekonomi/eko03.html </URL>
<DATE> 2005/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Boeing Türkiye 180 uçak alacak 
</HEADLINE>
<TEXT>


Türkiye'nin 10 yılda 12 - 15 milyar dolarlık 180 uçak alacağını belirten Boeing Pazarlama Başkan Yardımcısı Baseler, 'Dış politika ve siyaset işimizin bir parçası, bu gerçek' dedi 

Evrim Ergin 

Boeing Ticari Uçaklar Pazarlama Başkan Yardımcısı Randolph S. Baseler, Milliyet'e verdiği demeçte siyasetin işlerinin bir parçası olduğunu, ancak kendilerinin daha çok ürün kalitesi ile ön plana gelmeyi amaçladıklarını söyledi. Türk Hava Yolları'nın THY Airbus ile imzaladığı kontratta siyasetin etkisinin ne olduğu ile ilgili soru üzerine Baseler, "Dış siyaset işimizin bir parçası. Bu bir gerçek. Ancak biz daha çok ürünlerimiz üzerine odaklanmaya çalışıyoruz" dedi. 
Baseler, Türkiye'de özel havayolu şirketlerinin ucuza uçması ile ilgili soruyu da şöyle yanıtladı 
"Başka ülkelerdeki uygulamalar gösterdi ki bir süre sonra bilet fiyatları yukarı doğru gidecektir. Ancak şu anda çok geniş ağa sahip ve büyük maliyetleri olan havayolu şirketleri üzerinde bu doğal olarak bir stres yaratacaktır." 

'Petrol 45 dolar olur' 
Düzenlediği basın toplantısında ise petrol fiyatlarının 45 dolar seviyesine oturmasını beklediklerini dile getiren Baseler, "Bizim senaryomuza göre şu anki 65 dolar seviyesi çok yüksek. Bunun rafineri kapasiteleri, kasırgalar ve savaşlar gibi bir çok nedeni bulunuyor. Ancak bir süre sonra fiyatların 45 dolara düşmesini bekliyoruz" dedi. 
Türkiye'nin uçak taşımacılığı pazarının Avrupa ve ABD'ye oranla daha hızlı büyümesini beklediklerini dile getiren Baseler, "Türkiye'nin önümüzdeki 10 yılda 160 - 180 adet uçak almasını bekliyoruz. Bunların birçoğu tek koridorlu 100 - 200 yolcu kapasiteli uçaklar olacak. Toplam tutarının da 12 - 15 milyar dolar tutarında olacağını tahmin ediyoruz" diye konuştu. 
Dünyada ise 20 yılda toplam 2.1 trilyon dolarlık 25 bin 700 yeni uçak talebi olmasını beklediklerini belirten Baseler, şöyle devam etti 
"Airbus, yolcu kapasitesi büyük uçaklar yapmayı planlıyor. Biz ise düşük kapasiteli uçaklar geliştiriyoruz. Çünkü direkt uçuşların daha da önem kazanacağını düşünüyoruz. Büyük kapasiteli uçaklar ancak önemli merkezler arasında uçabilirler. Bu da aslında aktarmalı uçuşlara neden oluyor ve yolcular pek bu durumu tercih etmiyorlar." 


</TEXT>
</DOC>
