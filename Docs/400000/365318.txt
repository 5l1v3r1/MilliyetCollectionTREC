<DOC>
<DOCNO> 365318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sondun16.html </URL>
<DATE> 2005/07/29/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Londra'da 'perşembe sendromu' 
</HEADLINE>
<TEXT>

     Londra'da 7 Temmuz'daki saldırılar ve 21 Temmuz'daki saldırı girişimlerinin perşembe gününe denk gelmesinin ardından kentte dün, yarısı silahlı 6 bin polis devriye görevi yaptı. 
     Sokaklarda, metro istasyonları girişlerinde, trenlerde, otobüslerde görev yapan polisler, kuşkulu buldukları kişileri bir kenara çekerek sorguya ve kontrole tabi tuttu. 
     Metro trenlerinin ve otobüslerin hedef alındığı saldırı ve saldırı girişimlerinin ardından Londralılar, ''perşembe sendromu'' nedeniyle dün, ulaşımda daha çok bisikleti tercih etti. 
     Belediyenin ulaştırma hizmetlerinden sorumlu birimi ''Transport for London'', dün sokaklarda her zamankinden 50 bin daha fazla kişinin bisiklet kullandığını rapor etti. 
     Londra itfaiyesi ve ambulans servisi çalışanları da dün tam kadro çalıştı. 
     İngiliz polis teşkilatı yetkilileri, yüksek alarm düzeyinin devam edeceğini, metro ve benzeri yerlerin polis devriyesi tarafından korunacağını bildirdi. 
     İngiltere'de terörizme karşı alınan önlemlerin mali bedelinin de her geçen gün çığ gibi büyüdüğü belirtiliyor. 
     İngiliz basını, bütün izinlerin kaldırıldığı polis teşkilatında ödenen fazla mesai ücretlerinin günlük bedelinin, daha önce görülmemiş şekilde arttığına dikkat çekiyor. 
     
</TEXT>
</DOC>
