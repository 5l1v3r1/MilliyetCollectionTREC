<DOC>
<DOCNO> 380461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/spor/spo30.html </URL>
<DATE> 2005/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Denizli dönebilir 

İRAN'DA Mustafa Denizli'nin çalıştırdığı Pas takımı, Birleşik Arap Emirlikleri'nden El Ayn ile 3-3 berabere kalarak, Asya Kupası'na veda etti. Tahran'da 1-1 biten maçın rövanşında El Ayn'ı ağırlayan Pas, son 9 dakikada yediği 2 golle yarı finalin eşiğinden döndü. Denizli, "Bugün, İran'da bulunma nedenlerimden biri ortadan kalkmış oldu. Birkaç gün dinlendikten sonra kararımı vereceğim" dedi. 

Daçka Cup başlıyor 

DARÜŞŞAFAKA Kulübü'nün düzenlediği, "Daçka Cup" turnuvası bugün İstanbul'da start alıyor. Organizasyona Darüşşafaka'nın yanı sıra Beşiktaş, Mersin B.Bld. ve S.Karadağ'dan Buducnost takımı katılacak. Ayhan Şahenk Salonu'nda yapılacak ilk maçta Darüşşafaka ile Mersin B.B. 17.00'de karşılaşacak. 

Karar günü 

REKABET Kurulu bugün Futbol Federasyonu'nun Digitürk ile ihalesiz iki yıl daha devam etme teklifini görüşecek. Talebin kabulü halinde rahat bir nefes alacak olan federasyonda, hükümete yakınlığıyla bilinen ve olumlu görüş çıkması için büyük uğraş veren Başkanvekili Hasan Doğan'ın, Rekabet Kurulu'nu etkileme olasılığının yüksek olduğu bildirildi. 

Nihat'tan gol 

İspanya'da Real Sociedad'ta forma giyen Nihat Kahveci, ligde takımının Atletico Madrid'i 3-2 yendiği maçta fileleri havalandırmayı başardı. Uzun bir sakatlık dönemi sonrası yeni form tutmaya başlayan milli futbolcumuz, ilk yarıyı 2-0 geride kapattıkları maçta 81'de beraberlik golünü kaydetti. Kovacevic, attığı iki golle takımını zafere taşıdı. 

Kupa Beşiktaş'ın 

HENTBOLDA Gençlik ve Spor Genel Müdürlüğü GSGM Kupası'nı Halk Bankası'nı 48-34 yenen Beşiktaş kazandı. Siyah - Beyazlılar karşılaşmanın ilk yarısını da 21-15 önde kapadı. Beşiktaş'a kupasını Mehmet Atalay verdi. 

Prense davet 

MODERN Pentatlon Federasyonu Başkanı Mehmet Sait Yakut, Monaco Prensi ve Uluslararası Modern Pentatlon Federasyonu UIPM yönetim kurulu üyelerini Türkiye'ye davet etti. Dünya Şampiyonası'nın yapıldığı Monaco'da, federasyonun Onursal Başkan'ı olan Prens Albert ile görüşen Yakut, teklifinin büyük mutlulukla karşılandığını söyledi. 


</TEXT>
</DOC>
