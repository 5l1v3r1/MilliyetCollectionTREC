<DOC>
<DOCNO> 395288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/dunya/dun01.html </URL>
<DATE> 2005/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Özbekistan'a AB yaptırımı 
</HEADLINE>
<TEXT>


AB, Andican'daki ayaklanmanın kanla bastırılması nedeniyle Özbekistan'a silah ambargosu koydu ve 12 Özbek yetkiliye AB'ye giriş yasağı getirdi 

GÜVEN ÖZALP Brüksel 


Avrupa Birliği AB , Mayıs 2005'te Andican'da patlak veren isyanın bastırılması sırasında uygulanan ve yüzlerce sivilin ölümüyle sonuçlandığı iddia edilen aşırı baskıcı yöntemler nedeniyle Özbekistan'a iki ayaklı bir yaptırım uygulama kararı aldı. 
Birlik tarafından önceki gün alınan yaptırım kararının ilk ayağını, olaylar sırasında ayrım yapmaksızın, orantısız ölçüde güç kullanılmasından ve bağımsız bir soruşturma yürütülmesinin engellenmesinden sorumlu kişilere AB'ye giriş yasağı getirilmesi oluşturuyor. AB, bu bağlamda bir de "yasaklılar listesi" yayımladı. Listede Özbek İçişleri Bakanı Zakircan Almatov ve Savunma Bakanı Kadir Gafuroviç Gulamov da yer alıyor. 12 kişiden oluşan listede bu iki yetkilinin yanı sıra Andican eyalet valisi, istihbarat servisi başkanı ve askerler de yer alıyor. 
AB yaptırımının ikinci ayağını ise Özbekistan'a silah, askeri malzeme ve iç baskı yöntemi olarak kullanılabilecek malzemelerin ihracının yasaklanması oluşturuyor. AB'nin uzun süredir yakından izlediği ve sürekli uyarıda bulunduğu Özbekistan'a yönelik bu kararın alınmasında, özellikle Özbekistan Devlet Başkanı İslam Kerimov'un olaylarla ilgili bağımsız uluslararası soruşturma açılması talebini reddetmesi etkili oldu. AB ülkelerinden Özbekistan'a silah satışının az olması nedeniyle silah ambargosu kararı sembolik bir öneme sahip. 
AB yaptırımı bir yıl süreyle yürürlükte kalacak. Bir yıl sonra yapılacak değerlendirmede, olaylara ilişkin davaların gidişi, olayları araştırmak için atanacak uluslararası bir raportörle işbirliği ve Özbek yönetiminin insan hakları ve temel özgürlükler konusundaki tavrı dikkate alınarak yaptırımların sürüp sürmeyeceği karara bağlanacak. 

Türkiye ne yapacak 

Türkiye, AB'nin Özbekistan konusunda aldığı karar ve açıklamalara "paralel" bir yaklaşım sergiliyor. AB'nin yaptırım kararına dek yaptığı ve özellikle muhalefet lideri ve diğer tutukluların durumuna ilişkin açıklamalara Türkiye de resmi olarak destek verdi ve altına imzasını attı. Özbekistan'a ilişkin önceki açıklamalarda Türkiye'ye bu açıklamalara destek verip vermediği soruldu, ancak önceki günkü yaptırım kararıyla ilgili olarak AB'den bu yönde bir talep gelmedi. 


</TEXT>
</DOC>
