<DOC>
<DOCNO> 385818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sonsiy11.html </URL>
<DATE> 2005/10/11/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Bakan Eker Kuş gribi olayı çok abartılarak sektöre zarar veriliyor 
</HEADLINE>
<TEXT>

     Tarım ve Köyişleri Bakanı Mehdi Eker, Balıkesir’in Manyas ilçesinde görülen kuş gribi olayının aşırı abartılmasıyla, beyaz et sektörüne zarar verildiğini öne sürdü. 
     Bakan Eker, TBMM’de gazetecilerin sorularını cevaplandırırken, olayın basında gereksiz yere çok abartıldığını ifade ederek, "Tam bir bilgi kirliliği yaşanıyor. Önüne gelen açıklama yapıyor, bunlar da abartılarak haberleştiriliyor" dedi. 
     Olayı tam bir şeffaflık içinde kamuoyuna kendisinin açıkladığını ifade eden Eker, "Sadece bir vaka tespit edildi. Bunun aşırı derecede abartılması, sektöre çok büyük zarar verir" diye konuştu. 
     AB’nin Türkiye’den beyaz et alımını durdurmasıyla ilgili soruya da Eker, "Bu tamamen bir prosedür. Bizim zaten beyaz et ihracatımız sadece 4 bin ton. Bu ülkeler bizden beyaz et almıyor. Biz de bazı ülkelerden hiç ithalatımız olmamasına rağmen, bazı ürünlerin alımını zaman zaman yasaklıyoruz. Bunlar prosedür" dedi. 
     Mehdi Eker, kuş gribinin, aralarında İngiltere, Almanya, Belçika, Fransa gibi ülkelerin de bulunduğu 24 ülkede görüldüğünü hatırlatarak, bu ülkelerde olayın, Türkiye’deki kadar abartılmadığına dikkati çekti. 
     Olayda bir adım önde olduklarını ifade eden Eker, vatandaşların panik olması için bir neden bulunmadığını Söyledi. Eker, "Her türlü tedbirimizi aldık. Zaten bir ay önce de tatbikat yapmıştık. 
     Dolayısıyla hazırlıklıyız" diye konuştu. 
     
</TEXT>
</DOC>
