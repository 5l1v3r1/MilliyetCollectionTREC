<DOC>
<DOCNO> 368349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/soneko40.html </URL>
<DATE> 2005/08/09/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
İSO Anketi İç talepte artış bildiren işletmelerin oranı düştü 
</HEADLINE>
<TEXT>

     İstanbul Sanayi Odası'nın İSO Ekonomik Durum Tespit Anketi Çalışması'nın ilk yarı sonuçlarına göre, imalat sanayinde üretimde, iç talepte artış bildiren işletmelerin oranı düştü, ihracatlarında, yeni siparişlerde azalma, istihdamda daralma yaşayan işletmelerin oranı arttı. 
     İSO Yönetim Kurulu Başkanı Tanıl Küçük tarafından 2004 yılının ikinci yarısı ile karşılaştırılarak açıklanan ilk yarı verilerine göre, durum tespit anketi üretimdeki yavaşlama eğiliminin 2005 yılının ilk yarısında da devam ettiğine işaret ediyor. 
     Toplam işletmelerde üretimde artış bildirenlerin oranı yüzde 50.7'den yüzde 38.6'ya geriledi. Azalış bildirenlerin oranı ise yüzde 24.4'ten yüzde 37.4'e yükseldi. Artış bidirenlerin oranı önemli ölçüde azalırken, azalış bildirenlerin oranı büyüdü. Üretimdeki azalış eğilimi tüm ölçeklerde hissedildi. Üretimde artış bildirenlerin oranı, küçük ölçekli işletmelerde yüzde 41'den yüzde 32.2'ye, orta ölçeklilerde yüzde 55.3'den yüzde 46.3'e, büyük ölçeklilerde yüzde 63.3'ten yüzde 42.1'e geriledi. 
     İç satışlarının arttığını bildiren işletmelerin oranı da yüzde 48'den yüzde 38'e indi. Azalış bildirenlerin oranı yüzde 27.8'den 39.5'e yükseldi. İç satış oranındaki düşüş tüm ölçeklerde görüldü. 
     
     İHRACAT YAPMADA ZORLANMA 

     İhracattaki yavaşlama eğilimi, anket sonuçlarına da yansıdı. Yılın ilk yarısında dış satışlarında düşüş olduğunu bildiren işletmelerin oranı yüzde 24.9'dan yüzde 35.6'ya yükseldi. Artış yaşayan işletmelerin oranı da yüzde 43.6'dan yüzde 38.8'e geriledi. 
     İhracatta olumsuz gelişme yaşayan işletmelerin oranındaki artış, işletmelerin ihracat yapmada giderek zorlandıklarını göstermesi açısından dikkat çekici bulundu. 
     Gelecek dönem için en önemli göstergelerden biri olan yeni siparişlerde de olumsuz gelişme kaydedildi. 
     2004 yılı 2. yarısında yüzde 48 olan yeni siparişlerde artış bildiren işletmelerin oranı 2005'in ilk yarısında yüzde 37'ye geriledi. Siparişlerin azaldığını bildirenlerin oranı ise 12 puan artışla yüzde 33.9'a çıktı. 
     Yeni siparişlerinde azalış bildiren işletmelerin oranının 2002 yılı ilk yarısından bu yana ilk kez bu kadar yükseldiğini belirten Tanıl Küçük, ''Yeni siparişlerde azalma, büyümedeki yavaşlamanın 2005 yılı ikinci yarısında da süreceği olasılığını düşündürmesi açısından üzerinde durulması gereken bir gelişmedir'' değerlendirmesinde bulundu. 
     Anket, geçmiş dönemlerde olduğu gibi 2005'in ilk yarısında da istihdamda yeterince olumlu gelişme sağlanamadığını ortaya koydu. 
     İstihdamlarında daralma yaşayan işletmelerin oranı yüzde 18.1'den yüzde 28.8'e yükseldi. Bulgular, istihdam sorununun artarak devam ettiğine işaret etti. 
     
     ''İLK YARI 2004'ÜN 2. YARISINA GÖRE OLUMSUZ GEÇTİ'' 

     İlk yarıda sözkonusu 5 temel göstergede olumsuzluk yaşandığını belirten işletmelerin oranı yükseldi. İSO Yönetim Kurulu Başkanı Küçük, ''5 gösterge birarada değerlendirildiğinde 2005 ilk yarısının 2004 ikinci yarıya göre olumsuz geçtiği ortaya çıkmaktadır'' dedi. 
     Tanıl Küçük, ilk yarıda üretimde, iç satışlarda, yeni siparişlerde, ihracatta ve istihdamda ikinci yarıya yönelik daralma bekleyen işletmelerin ortalama olarak yüzde 17'nin biraz üzerinde olduklarına işaret ederek, ''Bu ortalama geçmiş dönemlerde yüzde 11'ler civarında kaldığı hatırlanırsa, ekonomide geleceğe yönelik olumlu bekleyişin bir miktar azaldığı ortaya çırmaktadır. Dikkat çeken bir bulgu, geçmiş dönemlere kıyasla daha çok işletmenin dış satışlar konusunda karamsar olmasıdır'' dedi. 
     Küçük, 2004 yılının ikinci yarısında 2005 yılı ilk yarısına yönelik oldukça iyimser beklentiler içindeyken, gerçekleşmelerin bu beklentilerin çok altında geliştiğini kaydetti. 
     Ankete katılan işletmelerde kapasite kullanım oranı yüzde 65.9'dan yüzde 63.2'ye geriledi. 
     Geçen yılın aynı dönemine göre karlılığının daha iyi olduğunu söyleyenlerin oranı yüzde 21.5, aynı kaldı diyenlerin oranı yüzde 20.8, karlarının düştüğünü söyleyenlerinin oranı yüzde 41 oldu. Yüzde 16.6'sı, zarar ettiklerini bildirdi. Bir önceki dönemle kıyaslandığında karlılıkta olumsuz gelişme kaydedildi. 
     Tanıl Küçük, ''2005 ilk yarı sonuçlarına göre işletmelerin yüzde 57.6'sı geçen yıla göre kar oranını artıramamış, geçen yılki kar oranının altında kalmış veya zarar etmiştir. Bu bulgu, işletmelerin mali yapılarındaki sıkıntıların henüz giderilemediğini göstermektedir'' dedi. 
     Karşılıksız çek ve protestolu senetle karşılaşan işletmelerin oranı yüzde 62.8'e, toplam satışlara oranı yüzde 4.3'e yükseldi. 
     Finansman darboğazında olan işletmelerin oranı da artış göstererek yüzde 57.9 oldu. Finansmanda küçük ve büyük işletmelerde olumsuzluk, orta ölçeklilerde bir miktar iyileşme gözlendi. 
     
     BÜYÜME TAHMİNİNDE DÜŞÜŞ 

     Anketin bir bölümünü de işletmelerin makro ekonomik göstergelere yönelik beklentileri oluşturuyor. 
     İşletmelerin 2005 yılı ortalama yüzde 5.6 büyüme tahmini, yüzde 5 olan program hedefine göre daha iyimser, ancak bir önceki ankete yansıyan yüzde 6.4 oranına göre daha kötümser oldu. 
     Tanıl Küçük, söz konusu bulgunun, diğer göstergelerdeki gelişmelere bağlı olarak büyüme hızındaki beklentilerin de azaldığına işaret ettiğini söyledi. 
     İşletmeler ilk yarı başındaki tahminlerinden daha düşük olarak, bu yılı için ÜFE'yi yüzde 8.1, TÜFE'yi yüzde 8.2 olarak tahmin ettiler. 
     İşletmelerin yıl sonu dolar kuru tahmini 1,440 YTL, avro kuru tahmini 1,744 olarak açıklandı. 
     İyileşmenin sürdürülebilirliğine ilişkin soruya verilen yanıtlar, işletmelerin olumlu beklenti içinde olduğunu gösteriyor. İyimserlik derecesi küçüklerde yüzde 63.7, ortalarda yüzde 74.5, büyüklerde yüzde 79.4 olurken, işletmelerin ortalama yüzde 70.7'sinin ekonomide sağlanan iyileşmenin sürdürülebileceği üzerinde birleştiği vurgulandı. 
     
     ''EKONOMİ YÖNETİMİ ZAMANI DAHA İYİ KULLANMALI'' 

     Tanıl Küçük, soruları yanıtlarken, hükümetin başarısının, gayretinin ortada olduğunu, İSO olarak yapılanları takdir ederken, yapılamayanların da altını çizerek ifade etmeye çalıştıklarını söyledi. 
     2005'in yapısal reformlar anlamında iyi değerlendirilemediğini düşündüklerini, daha iyi değerlendirmek, daha kararlı ve hızlı adımlar atmak gerektiğini ifade ettiklerini belirten Küçük, ''Ekonomi yönetimi zamanı daha iyi kullanmak mecburiyetinde'' dedi. 
     Üslupta dikkatli ve seçici olmaya çalıştıklarını belirten Küçük, ''Siz iyimserliğinizi koruyor musunuz '' sorusu üzerine de, ''Tabii ki koruyoruz ve korumak gerektiğini de düşünüyoruz'' dedi. 
     Tanıl Küçük, ''Balayı dönemi sona erdi mi '' şeklindeki soru üzerine, 2005 yılının 2006'da büyümenin devamı anlamında kritik olduğunu, Türkiye'nin mutlaka sürdürülebilir büyümeyi devam ettirmesi gerektiğini vurguladı. 
     Küçük, şunları söyledi 
     ''Yapılan çok şey var ama hala yapılamayan çok şey de olduğunu görmemiz ve göstermemiz lazım. Olumsuz görüşler genellikle bir başarı elde edilememiş iyi niyet gösterilmemiş gibi algılanabilir. İyi niyetli çalışma, başarı var. Esas olan bunun devamını sağlamak. Esas olan bizim için, sizin ifadenizle konuşuyorum, balayının bitmemesi değil, balayının hep devam etmesi. Onun için neler yapılması gerektiğini ifade ediyoruz.'' Kur konusundaki bir soruyu yanıtlarken, bir sıkıntı yaşandığının ortada olduğunu, ancak ne derecede ne yapılabileceğinin net cevabının bulunmadığını belirten Küçük, bir başka soru üzerine de, ekonomik programdan vazgeçilmemesi, ama Türkiye'nin çok kısa vadede kendi orta ve uzun vadeli programlarını ortaya koyabilmesi gerektiği düşüncesini tekrarladı. 
     İSO Danışmanı Erdoğan Özötün de, iç piyasadaki duraksamanın Türkiye'nin iç yapısından kaynaklandığı düşüncesini dile getirdi. 
     Özötün, ekonominin bir yere geldiğini, aynı hizada gitmeye başladığını, inişe geçmemesi, bunun için de önlemlerin en kısa sürede alınması gerektiğini vurguladı. 

     
</TEXT>
</DOC>
