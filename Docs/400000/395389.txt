<DOC>
<DOCNO> 395389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sondun14.html </URL>
<DATE> 2005/11/16/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Financial Times Iraklı Kürtler, yatırım çekmek istiyor 
</HEADLINE>
<TEXT>

     İhsan DÖRTKARDEŞ DHA 

      BATI’daki iş çevrelerinin etkin gazetesi Financial Times, Iraklı Kürtlerin bölgelerine yabancı yatırım çekmeye çalıştıklarını ve Türkiye’den gelecek yatırımlara bağlı kalmak istemediklerini yazdı. 
     Gazetenin bugünkü sayısında, Irak’taki politikacıların ABD Başkanı George Bush ve yönetiminin kapılarını gelecek ay yapılacak meclis seçimlerinden çıkacak yeni hükümete yardım sözü almak için çaba harcarken, Kuzey Irak’taki Kürtler’in Washington’a daha uzun vadeli amaçlarla geldiği belirtildi. Financial Times, ’Irak Kürdistanı’ olarak nitelendirdiği Kuzey Irak’taki ’Kürdistan Kalkınma Şirketi’nin başkanı Beyan Rahman’ın Kürt bölgesinin başta istikrar olmak üzere petrol, su, tarım ve turizm potansiyeline sahip olduğunu söylediğini belirterek, şöyle devam etti 
     "Rahman, Irak Kürdistanı’na yabancı yatırım çekmek için bir girişim başlatıyor. ’Öteki Irak’ sloganı altında Kürdistan, kendisini Irak’a ulaşan kapı olarak pazarlıyor. Kürtler, büyük komşuları İran ve Türkiye’den gelecek yatırıma bağımlı kalmak istemiyor. Beyan Rahman da ’Yatırımları çeşitlendirmek istiyoruz. Bütün yumurtalarımızı aynı sepete koymak istemiyoruz’ diyor." 
     
</TEXT>
</DOC>
