<DOC>
<DOCNO> 378942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/soneko15.html </URL>
<DATE> 2005/09/16/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Şener Rakamlara bakarak büyüme hedefinin tutacağını gördük 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, dün gerçekleştirdikleri Ekonomi Koordinasyon Kurulu'nda büyüme ile rakamları gözden geçirdiklerini vurgularken, ''gerçekleşme rakamları ve yılın 2. yarısına ilişkin beklentilere bakarak, büyüme hedefinin yüzde 5 tutacağını gördük'' dedi. 
     Şener, AB ile ortaklaşa yürütülen Leonardo Da Vinci Eğitim Programı çerçevesinde yürütülecek projelerin imza töreninden sonra, gazetecilerin sorularını yanıtladı. 
     Bakan Şener, azalan büyüme oranları konusunda bir önlem alınıp alınmayacağı sorusuna karşılık, dün Ekonomi Koordinasyon Kurulu'nu topladığını, toplantıya DPT, Hazine, Maliye müsteşarları, DİE Başkanı ve Sanayi Bakanlığı temsilcisinin katıldığını, büyüme rakamlarını gözden geçirdiklerini söyledi. 
     Şener toplantıda, gerçekleşme rakamlarının ve yılın 2. yarısına ilişkin beklentilere bakılarak, büyüme hedefinin tutacağını gördüklerini bildirdi. 
     
     TELSİM'İN DURUMU 
     Bu arada ''Uzanların ABD'deki davada, Telsim'in yüzde 66'sı ile iştiraklerdeki payının Motorola'ya devrini ve borçlarından düşürülmesini kabul ettiği'' yönündeki haberlerin hatırlatılması üzerine Bakan Şener, Uzanların girişiminin ''yetkisiz bir tasarruf'' olduğunu söyledi. 
     Uzanların şirketlerinin yönetimi ve denetiminin Fona geçtiğini belirten Bakan Şener, dolayısıyla Uzanların, bu şirketlerin üzerinde hiç bir tasarrufunun bulunmadığını söyledi. 
     
     ''BU YIL ÖZELLEŞTİRMEDE 20 MİLYAR DOLARA ULAŞILABİLİR'' 
     ''Tüpraş'ın yüzde 14.76 oranındaki hissesinin mart ayından İMKB'de satılması'' konusunda, basında ''ben olsam öyle yapmazdım'' şeklinde çıkan demecinin hatırlatılması üzerine Bakan Şener, bu konuda yorum yapmazken, özelleştirmelerde büyük başarı sağlandığını, bu sene 20 milyar dolarlık hedefe ulaşılabileceğini söyledi. 
     Bir başka gazetecinin, TÜPRAŞ hisselerinin borsada satılmasıyla ilgili ''SPK'nın görevini yapmadığı'' yönündeki yorumları hatırlatması üzerine Şener, konunun SPK'ya intikal ettiğini ve görevleri çerçevesinde incelediğini söyledi. 
     
</TEXT>
</DOC>
