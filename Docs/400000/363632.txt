<DOC>
<DOCNO> 363632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/son/sondun12.html </URL>
<DATE> 2005/07/23/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Londra'daki saldırılar... Gözaltına alınan 2 kişinin sorguları sürüyor 
</HEADLINE>
<TEXT>

     İngiltere'nin başkenti Londra'da önceki gün meydana gelen patlamaların ardından polisin dünkü operasyonları sırasında gözaltına alınan iki kişinin sorgularının sürdüğü açıklandı. 
     Polisin dün sabah saatlerinde bir zanlıyı Stockwell istasyonuna kadar takip ederek burada öldürmesinden sonra bölgede yapılan operasyonlar sonucunda iki ayrı evden alınan iki zanlının, Londra'nın merkezindeki yüksek güvenlikli Paddington Green karakolunda bulundukları bildirildi. 
     İki terör zanlısının burada sorgulanmakta olduklarını bildiren polis yetkilileri, dün görüntüleri yayımlanan 4 terör zanlısı konusunda halktan yardım taleplerini yineledi. Yetkililer, bu kişileri görenlerin onlardan uzak durmalarını, sadece polise haber vermelerini istedi. 
     Bu arada, bugün basına daha az bilgi vermeye başlayan Londra Metropolitan Polis Teşkilatı Müdürü Sir Ian Blair, sabah gazetecilerin soruları üzerine, soruşturmayı etkilemeyecek şekilde kamuoyunu bilgilendirmeyi sürdüreceklerini söylemekle yetindi. 
     
</TEXT>
</DOC>
