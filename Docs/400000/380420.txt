<DOC>
<DOCNO> 380420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/ekonomi/eko08.html </URL>
<DATE> 2005/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Lastikte dev adım 
</HEADLINE>
<TEXT>


168 milyon dolarlık yatırımla kapasitesini yüzde 67 artıran Brisa Fabrikası'nda, dev damperli kamyonlar için geliştirilen 101 ton taşıma kapasiteli lastikler üretilecek 

BERRİN HABERVEREN İzmit 

Sabancı Grubu şirketlerinden Brisa 168 milyon dolarlık yeni yatırımla cirosunu 600 milyon dolara, Beksa da ilave yatırımla üretimini artırarak 30 milyon euroya çıkaracak. 
İzmit Kentsa'daki Brisa ve Beksa'nın ek tesislerinin açılışını Başbakan Recep Tayyip Erdoğan yaptı. Törende konuşan Sabancı Holding Yönetim Kurulu Başkanı Güler Sabancı, "31 yılda 107 bin tona ulaşan Brisa'nın kapasitesini yakalanan ekonomik ve siyasi istikrar sonucu oluşan güven ortamına dayanarak 168 milyon dolarlık yatırımla iki yılda 160 bin tona çıkarıyoruz" dedi. 

Yabancıyla doğru strateji 
Kentsa tesislerinde 5 şirketleri bulunduğunu ve bunlardan 3'ünün beş ay öncesine kadar yabancı ortaklı olduğunu anlatan Sabancı, şöyle konuştu 
"Amerikalı DuPont ortağımızdan, Kordsa'nın hisselerini aldık. Şimdi iki yabancı ortağımız var. Bunlardan biri Bridgestone, diğeri de Belçikalı Bekaert. Bu iki ortaklığımızla ek tesislerle büyümeye devam ediyoruz. Bu örneklerden de görüldüğü gibi, stratejisi ve hedefleri doğru oluşturulmuş yabancı sermaye ortaklığının ülkemize kattığı değerlerin iki güzel başarılı örneğini görüyoruz." 

İhracat artacak 
Brisa Genel Müdürü Bülent Savaş da Brisa'nın yeni yatırımla 300 bin metrekare kapalı üretim sahasına ulaşarak dünyanın en büyük lastik fabrikaları arasında yerini alacağını belirtti. Savaş, "Bu ilave yatırımla üretimimiz yüzde 67 artışla 6 milyon adetten 10.5 milyon adede, ciromuz yüzde 50 artışla 400 milyon dolardan 600 milyon dolara çıkacaktır. Bu yıl ihracatımızın 150 milyon dolara ulaşmasını beklemekteyiz" dedi. 
Brisa'nın ek tesisinde özellikle madencilikte kullanılan yeni jenerasyon dev damperli kamyonlar için lastikler üretilecek. Dev lastiklerin her biri 101 ton taşıma kapasitesine sahip. 
Beksa'daki ek yatırımla da üretim kapasitesinin 15 bin ton artacağı ve satışların da 30 milyon euroya ulaşacağı, ayrıca 100 kişilik ek istihdam sağlanacağı bildirildi. 


</TEXT>
</DOC>
