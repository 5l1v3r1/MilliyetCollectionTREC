<DOC>
<DOCNO> 364480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sontur32.html </URL>
<DATE> 2005/07/26/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Alanya'da 6 ayda 1780 yabancıya oturma izni verildi 
</HEADLINE>
<TEXT>

     Antalya’nın Alanya İlçesi’nde, 6 ayda 1780 yabancıya oturma izni verildiği bildirildi. 
     Alanya Emniyet Müdürlüğü’nden alınan bilgiye göre, bu yılın altı aylık döneminde 1780 yabancıya oturma izni verildi. 
     Yetkililer, Alanya’da oturma izni alanlar arasında yüzde 30’u aşan oranla Almanların birinci, yüzde 20’yi aşan oranla Azerbaycanlıların ikinci, yüzde 17 civarına yaklaşan oranla Hollandalıların üçüncü sırada yer aldığını bildirdiler. 
     Oturma izni için başvuranların sayısının giderek arttığını belirten yetkililer, halen 482 kişi için düzenlenmiş ikamet tezkeresi bulunduğunu, oturma izni alanların sayısının yıl sonuna kadar 4 bine ulaşabileceğini vurguladılar. Yetkililer, günde ortalama 10 kişiye oturma izni verildiğini sözlerine eklediler. 
     Öte yandan, Alanya Emniyet Müdürlüğü Pasaport Şube Amirliği’nce, bu yılın altı aylık bölümünde 1360 kişiye de yurtdışına çıkış için pasaport verildiği kaydedildi. 
     
</TEXT>
</DOC>
