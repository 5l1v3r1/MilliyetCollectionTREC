<DOC>
<DOCNO> 387943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/soneko22.html </URL>
<DATE> 2005/10/19/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Türk Kahvesi'ne de AB standardı geldi... 
</HEADLINE>
<TEXT>

     Tarım ve Köyişleri Bakanlığı, Avrupa Birliği'ne AB uyum amacıyla, AB'nin ilgili direktiflerini dikkate alarak, Kahve ve Kahve Ürünleri Tebliği taslağı hazırladı. 
     Alınan bilgiye göre, Türk Gıda Kodeksi kapsamında hazırlanan tebliğ taslağı, 8 Kasım'a kadar görüşlerin bildirilmesi amacıyla, ilgili kesimlerin görüşüne açıldı. AB Komisyonu'nun 1999 4 EC sayılı ''Kahve ve Hindiba Ekstraktı'' hakkındaki direktifi dikkate alınarak AB'ye uyum çerçevesinde hazırlanan tebliğ taslağı, kahve ve kahve ürünlerinin tekniğine uygun ve hijyenik şekilde üretim, hazırlama, işleme, muhafaza, depolama, taşıma ve pazarlamasını sağlamak üzere, bu ürünün özelliklerini belirliyor. Çiğ çekirdek kahve ve kahve ürünlerini kapsayan tebliğ, ''çözünebilir cafe torrefacto''yu kapsamıyor. 
     Tebliğde, çiğ çekirdek kahve, ''Coffea arabica Lyn, Coffea canephora veya Coffea robusta, Coffea liberica ve benzeri türlerden kültüre alınmış kahve ağaçlarının meyvelerinden değişik yöntemlerle ayrılarak kurutulmuş tohumları'', kavrulmuş kahve çekirdeği de ''çiğ çekirdek kahvenin tekniğine uygun şekilde kavrulmasıyla elde edilen ürün'' olarak tanımlandı. 
     Tebliğe göre, kafein miktarı, kuru maddede, kafeinsiz çiğ çekirdek kahvede yüzde 0.2'yi, kafeinsiz kavrulmuş kahve çekirdeği ve kafeinsiz öğütülmüş kahvede yüzde 0.1'i, kafeinsiz kahve ekstraktı, çözünebilir kahve ekstraktı veya çözünebilir kahvede yüzde 0.3'ü geçmeyecek. Çiğ çekirdek kahvede kafein miktarı en az yüzde 0.8 olacak, rutubet miktarı yüzde 14'den fazla olmayacak. 
     Çiğ çekirdek kahve, kendine özgü renk, tat ve kokuda olacak, aralarında ölü böcek, böcek parçaları ve kemirici hayvan kalıntıları bulunmayacak. Çiğ çekirdek kahvede, çürük çekirdek, küflü çekirdek ve yabancı madde miktarı toplamı, ağırlıkça yüzde 5'i aşmayacak. 
     Kafeinsiz kavrulmuş çekirdek kahve ve kafeinsiz öğütülmüş kahvenin kuru madde esası üzerinden suda çözünen madde miktarı, ağırlıkça en az yüzde 22 olacak. 
     
     TÜRK KAHVESİ, ESPRESSO... 

     Çiğ çekirdek kahve, kavurma, öğütme ve veya pişirme işlemleriyle içime hazır hale getirilmesinde, kullanılan yönteme göre Türk kahvesi, Espresso, filtre kahve ve benzeri isimlerle tüketime sunulabilecek. 
     Tebliğ kapsamında yer alan ürünlerde, Türk Gıda Kodeksi Yönetmeliği'nin ''Gıda Aroma Maddeleri'' bölümüne uygun aromalar kullanılacak. Ancak, etil vanilin haricindeki yapay aroma maddeleri, krema veya süt aroması gibi süt ürünü muhteviyatı varmış gibi gösteren aromalar ve kahve tat ve kokusunu taklit eden aromalar kullanılamayacak. 
     Tebliğ kapsamında yer alan ürünler, azaltılan kafein oranına göre ''yüzde ... kafeini azaltılmış ...'' olarak isimlendirilebilecek. Tebliğde, öğütülmüş kahvenin kimyasal özellikleri de belirlendi. Öğütülmüş kahvede, rutubet oranı ağırlıkça en çok yüzde 4, toplam kül miktarı yüzde 6.5, kafein miktarı kuru madde esası üzerinden ağırlıkça en az yüzde 1, petrol eteri ekstraktı kuru madde esası üzerinden ağırlıkça en az yüzde 8.5 olacak. 
     Halen faaliyet gösteren ve tebliğ kapsamında yer alan ürünleri üreten ve satan işyerlerine, bir yıl uyum süresi verilmesi öngörülüyor. 
     
</TEXT>
</DOC>
