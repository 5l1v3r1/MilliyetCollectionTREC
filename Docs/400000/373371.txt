<DOC>
<DOCNO> 373371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/son/sonsiy05.html </URL>
<DATE> 2005/08/27/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Mortgage yasa taslağında uzlaşı 
</HEADLINE>
<TEXT>

     Devlet Bakanı Abdüllatif Şener, uzun vadeli, uygun koşullu Konut Finansman mortgage sistemine ilişkin yasa taslağında büyük ölçüde uzlaşma oluştuğunu söyledi. 
     Dün yapılan Ekonomi Koordinasyon Kurulu EKK toplantısına ilişkin bilgi veren Şener, Konut Finansman sistemine ilişkin yasa taslağı üzerinde bazı maddelerin redakte edilmesi ve bazı küçük düzenlemelere ihtiyaç duyulduğunu belirtti. 
     Bakan Şener bu düzenlemelerin tamamlanmasının ardından, yeni yasama döneminde TBMM'ye tasarı olarak sunulabilecek duruma geleceğini kaydetti. 
     
     Sistem 2006'da yürürlükte 
     Ev sahibi olmayanları uzun vadelerle ve uygun finansman koşulları ile konut sahibi yapmayı amaçlayan mortgage sistemi 2006 yılında yürürlüğe girecek. 
     Geçtiğimiz haziran ayında konuya ilişkin bilgi veren Sermaye Piyasası Kurulu SPK Başkanı Doğan Cansızlar, yabancı finans kuruluşlarının da sisteme katılmak için sırada beklediklerini ve ilginin yüksek olduğunu kaydetti. 
     Sistemin kanun çıktıktan sonra 2006 yılından itibaren yavaş yavaş uygulamaya konulacağını kaydeden Cansızlar, "Bu model, bankacılık, BDDK, Merkez Bankası, Adalet Bakanlığı, Hazine, Maliye Bakanlığı, Tapu ve Kadastro Genel Müdürlüğü gibi kurumların bir bütün olarak sistemin içinde yer aldığı bir model. SPK'nın burada yaptığı, teknik, hukuki altyapıyı hazırlayıp, taslak oluşturmak. Asıl görevimiz, piyasaların ikincil boyutu ile ilgili olacak SPK olarak'' dedi. 
     Türkiye'de bankaların kendi mevduat kaynakları ile sisteme ilişkin orta ve uzun vadeli finansmanları yapmalarının mümkün olmadığına dikkat çeken Cansızlar, yurtdışından taze kaynak ve orta ve uzun vadeli kaynakların bulunması gerektiğini söyledi. 
     Bu anlamda yurtdışından oldukça önemli ve yoğun ilgi olduğunu da kaydeden Cansızlar, bu sistemi bekleyen çok sayıda yabancı yatırımcı bulunduğunu ve bu yatırımcıların hem teknik destek istediklerini hem de fonlama açısından hazır olduklarını bildirdiklerini dile getirdi. 
     
</TEXT>
</DOC>
