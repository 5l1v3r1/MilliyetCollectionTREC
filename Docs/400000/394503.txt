<DOC>
<DOCNO> 394503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/son/sondun10.html </URL>
<DATE> 2005/11/13/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
İsveç, Türkiye’den rekor kar elde etti 
</HEADLINE>
<TEXT>

     ALİ HAYDAR NERGİS Stockholm DHA 

      TÜRKİYE başta olmak üzere Bulgaristan ve Kıbrıs gibi yakın mesafeli ülkelere ucuz charter seferi düzenleyen İsveçli seyahat acentaları, 2005 yılında 500 milyon ile 1 milyar kron arasında değişen rekor gelir elde etti. 
     İsveç’in en büyük gazetelerinden Dagens Nyheter’in editörlerinden Conny Pettersson’un yaptığı araştırmaya göre, Güney Doğu Asya’da yaşanan tsunami felaketinden sonra İsveç’in büyük seyahat acenteları hedef değiştirerek ’uzak ve pahalı’ seyahat yerine ’yakın ve ucuz’ charter seferlerine yöneldi. Bu değişiklikten sonra, daha önce zararda olan acentalar gelirlerini hızla arttırarak, daha yıl sonu gelmeden bu yılı karla kapattı. 
     Fritidresor Genel Müdürü Johan Lundgren, yıl içinde Türkiye, Kıbrıs ve Bulgaristan gibi ülkelere düzenledikleri kısa mesafeli ve ucuz charter seferlerinden 488 milyon kron gelir elde ettiklerini, bu miktarın kendileri için geçen yıllara kıyasla bir rekor olduğunu söyledi. 
     STS İnternational seyahat acentasından Olle Magnusson ise 2005 yılında Türkiye’nin DE aralarında bulunduğu turizmde gelecek vadeden ülkelere 1 milyon krondan fazla yatırım yaptıklarını, bu hizmet karşılığında 50 milyon kron net kar elde ettikleri bildirildi. 
     MY Travel Genel Müdürü Elvor Andersson da, 2003 yılında Güney Doğu Asya’ya düzenledikleri turları 121 milyon kron zararla kapattıklarını , 2004 yılında Türkiye ve yakın mesafeli diğer ülkelere yöneldikten sonra yılı 143 milyon kron karla kapattıklarını kaydetti. Andersson, 2005 yılında da 500 milyon kron dolayında kar beklediklerini açıkladı. 
     Seyahat acentalarının temsilcileri, 2006 yılında daha büyük karlar beklediklerini kaydetti. 
     
</TEXT>
</DOC>
