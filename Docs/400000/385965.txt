<DOC>
<DOCNO> 385965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/spor/axspo07.html </URL>
<DATE> 2005/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyler, hayırlı işler 
</HEADLINE>
<TEXT>


Süper Lig hakemi Orhan Erdemir ile Yalovaspor'un çalıştırıcısı Cihat Erbil'in geçen ağustosta birlikte kurdukları turizm şirketi kanalıyla Futbol Federasyonu'na araç kiraladıkları ortaya çıktı 

ÖZEL HABER CEMAL ERSEN 


Futbolda ilginç işbirliği gündeme bomba gibi düştü. Süper Lig hakemi Orhan Erdemir ile Yalovaspor Teknik Direktörü Cihat Erbil'in ağustosta kurdukları turizm şirketi kanalıyla Futbol Federasyonu'na araç kiraladıkları, İstanbul civarındaki illerde göreve gidecek hakem triolarına da bu şirketten araba önerdikleri ortaya çıktı. 
"Erdeğer Spor Aktiviteleri Turizm ve Dinlenme Tesisleri Sanayi ve Ticaret Limited Şirketi" adı altında faaliyet gösteren şirketten araç kiralayan federasyonun önerilen fiyatı cazip bulduğunu açıklaması ve bu işbirliğinde herhangi bir sakınca görmemesi ise şaşkınlık yarattı. Halen aktif olarak Süper Lig hakem kadrosunda görev yapan Erdemir ile 2. Lig B Kategorisi 3. Grup'ta şampiyonluk mücadelesi yapan Yalovaspor'un çalıştırıcılığını yürüten Cihat Erbil'in ortak şirket kurması, dahası federasyona ve bazı hakemlere araç kiralaması etik tartışmalarını beraberinde getirdi. 

Erbil'i bilmiyorlarmış 
Futbol Federasyonu üst düzey yetkilileri, Erdeğer LTD'den araç kiralandığı doğrulayıp, "Bize bu şirketi bir MHK üyesi tavsiye etti. Şartlar da uygun olduğu için menfaat birlikteliği içine girmemizde sakınca görmedik" savunmasını yaptılar. Ancak olayı Milliyet'ten öğrenen Federasyon Başkanvekili Şekip Mosturoğlu, "Bu idari bir konu. Ancak arkadaşlar şirketin diğer ortağının Cihat Erbil olduğunu bilmiyormuş. Acilen soruşturacağız ve gereğini yapacağız" diye konuştu. Bu arada Erdemir ve Erbil'in ortağı olduğu şirketin sunduğu teklifin, federasyon hukukçuları tarafından incelendikten sonra onay verildiği, bu süreçte çeşitli defalar araç kiralandığı iddia edildi. 

İlginç ortaklık 
1 Ağustos 2005 tarihinde 561046 sicil numarası ile İstanbul Ticaret Odası'na tescil edilen şirketin 150 bin YTL sermaye ile kurulduğu ve "Otel, Lokanta ve Eğlence yerleri" meslek grubunda faaliyet gösterdiği belirlendi. Ticaret odası kayıtlarında da şirket ortakları olarak Erdemir ve Erbil'in adı geçerken, işbirliğinin konusu olarak, "Turizm işletmeciliği yapmak, yurt içinde ve yurt dışında turistik amaçlı şirketler kurmak ve işletmek, geziler ve turlar düzenlemek, rehberlik hizmeti vermek, seyahat acentaları kurmak, bilet satış yerleri açmak, personel ve öğrenci taşımacılığı yapmak" gibi faaliyetlerin bulunması dikkat çekti. 

Hakemler takipte 
Kadıköy Fener Kalamış caddesinde faaliyet gösteren şirketin İstanbul'da oynanacak maçlara gelen hakem trioları ile yakın kentlere göreve gidecek hakemlere araç önermesi, hatta bazılarına şoförlü araba tahsis etmesinin yanında, bu hakemlerin isimlerinin ve hangi maça gideceklerinin önceden şirket yetkililerince bilinmesi de çeşitli soru işaretlerini gündeme getirdi. 


</TEXT>
</DOC>
