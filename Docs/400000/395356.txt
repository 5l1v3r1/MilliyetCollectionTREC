<DOC>
<DOCNO> 395356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/yasam/yas11.html </URL>
<DATE> 2005/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadınlar sensörleri kamera diye kırdı 
</HEADLINE>
<TEXT>


KAYSERİ DHA 

Kayseri Büyükşehir Belediyesi Su ve Kanalizasyon İdaresi KASKİ Genel Müdürlüğü'nün umumi tuvaletlerde su tasarrufu sağlamak amacıyla kurduğu sensörler, kadınlar tarafından kamera zannedilerek tahrip edildi. 
KASKİ Genel Müdürü Ender Batukan, yaptığı yazılı açıklamada, kent merkezindeki umumi tuvaletlere içeride kimsenin bulunmadığı zamanlarda suyu otomatik olarak kesen sensörler yerleştirdiklerini ve 26 umumi tuvalette ayda 9 bin ton su tasarrufu sağladıklarını kaydetti. Harekete duyarlı sensör sisteminin 3 bin YTL'ye kurulduğu ve sağladığı tasarrufla kurulma maliyetlerini 7 - 8 ay içinde karşıladığını belirten Batukan, "Ancak son zamanlarda özellikle kadınlar tuvaletindeki sensörler tahrip edilmeye başlandı. Sensörler kadınlar tarafından kamera zannedilerek tahrip ediliyor. Vatandaşlar bu konuda daha duyarlı olmalı" dedi. 




</TEXT>
</DOC>
