<DOC>
<DOCNO> 382357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sontur18.html </URL>
<DATE> 2005/09/28/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Ermeni asıllı vatandaşların yaşadığı köyün muhtarı Ermeni sorunu yok 
</HEADLINE>
<TEXT>

     Hatay’ın Samandağ İlçesi’ne bağlı, tümü Ermeni asıllı vatandaşlardan oluşan Türkiye’deki tek köy olan Vakıflı Köyü sakinleri, "ikide bir ’Ermeni sorunu’ diye gündem yaratanlardan rahatsızlık duyduklarını" söylediler. 
     Köy Muhtarı Berc Kartun, AA muhabirine yaptığı açıklamada, devlet desteğiyle köylerine yaptırılan 2 köy misafirhanesi sayesinde yörelerine turist gelmeye başladığını, bunların arasında Ermenilerin de bulunduğunu belirterek, " Ermeni sorunu var diyenler gelip bizim ne kadar mutlu olduğumuzu görüp öyle konuşsunlar" dedi. 
     Türkiye’nin hiçbir yerinde hiç kimseye etnik kökeninin sorulmadığını, ayrımcılık yapılmadığını ifade eden Kartun, "Buradaki huzurumuza rağmen ikide bir sözde Ermeni katliamı, Ermeni sorunu diye gündem yaratanlardan rahatsızlık duyuyoruz. Hiç kimse bizi inançlarımızdan dolayı yargılamıyor, yadırgamıyor, dışlamıyor. Bitsin artık bu tartışmalar" diye konuştu. 
     
     "TÜRKİYE GİBİ BİR ÜLKE DÜNYANIN HİÇBİR YERİNDE YOK" 
     Köyün yaşlılarından Hanne Bebek ise gerçek adının Ohannes Babikyan olduğunu, 1939’dan sonra şimdiki adını aldığını, Ermeni olduğunu ancak gururla Türkiye Cumhuriyeti vatandaşı kimliği taşıdığını belirterek, şunları söyledi 
     "Ben Türkiye’nin her tarafını gezdim. Avrupa’yı Asya’yı da gördüm. Türkiye gibi bir ülke dünyanın hiçbir yerinde yok. İbadet özgürlüğü, dostluk, sevgi, hoşgörü, kardeşlik ve dayanışma burada. Şu aşağımızdaki mahallede Arap Alevileri ile Hıristiyanlar birlikte yaşıyor. Köyümüzün tamamı Ermeni. Bir başka yerde başka etnik kökenliler kol kola geziyor. Düğünlerimiz beraber, cenazelerimiz beraber, ağlamamız, gülmemiz beraber." Türkiye’yi bölüp, parçalama arzusunda olanların "Ermeni sorunu var" diye ortaya çıktıklarını ifade eden Bebek, "90 yıldır akılları neredeydi Baktılar Türkiye aldı başını gidiyor, hemen önünü tıkamak için Ermeni meselesi deyip tutturdular. Bu konuların gündeme getirilmesi tamamen politik. Ben Ermeniyim, aslımı hiçbir zaman inkar etmem, dinimden de dönmem. Ancak Türkiye Cumhuriyeti vatandaşıyım, Türk’üm. Atatürk’ün dediği gibi Ne mutlu Türküm diyene " dedi. 
     Köy halkından Mali Müşavir Can Kartun ise "Türkiye dışındaki Ermenilerin ne düşündüklerini bilemiyoruz. Harplerde karşılıklı, 2 taraflı ölümler olmuş. Bunların yıllar sonra gündeme getirilmesini tamamen siyasi buluyoruz. Global dünyada artık kardeşliğin hakim olması lazım" diye konuştu. 
     
     "TEK SORUN DİN ADAMI" 
     Köy Muhtarı Kartun, köylerindeki tek sorunun din adamı sıkıntısı olduğunu, bu yüzden köydeki kiliseye geçici görevle İstanbul’dan din adamı gönderildiğini, ancak cenaze ya da düğün törenleri olduğunda sıkıntı yaşadıklarını bildirdi. 
     Kartun, cenazeleri olduğunda, İstanbul’dan rahip gelinceye kadar cenazelerini bekletebilmek için morg yaptırmak zorunda kaldıklarını kaydetti. 
     Kiliseye geçici görevle gelen Rahip Sahag Maşalyan da 15’er günlük görevlerle Vakıflı’ya gelerek Ermeni cemaatinin ibadet yapmalarını sağladıklarını söyledi. 
     Maşalyan, "Türkiye’deki 70 bin Ermeni’nin büyük bölümü İstanbul’da yaşıyor. 70 bin kişiye 25 din görevlisi hizmet veriyor. 
     Vakıflı’da gençler okumak için göç ettiklerinden köyün nüfusu 140 civarında. Bu nedenle bu kadar kişiye din görevlisi verilemiyor" dedi. 
     
</TEXT>
</DOC>
