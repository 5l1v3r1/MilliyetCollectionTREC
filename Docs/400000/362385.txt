<DOC>
<DOCNO> 362385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/soneko08.html </URL>
<DATE> 2005/07/19/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Yargıtay'ın İstanbul'da yoksulluk sınırı 900 milyon 
</HEADLINE>
<TEXT>

     Yargıtay, İstanbul’da 900 milyon maaşla çalışan kadına yoksulluk nafakası verilmeyebileceğini bildirdi. 
     E.A ve M.A, Beyoğlu 2’nci Aile Mahkemesi’nde boşandı. 
     Mahkeme, koca M.A’nın boşandığı karısı E.A’ya nafaka ödemesini kararlaştırdı. M.A’nın kararı temyiz etmesi üzerine, dava Yargıtay’a taşındı. 
     Yargıtay 2’nci Hukuk Dairesi, E.A’nın çalıştığı ve aylık 900 milyon lira ortalama gelir elde ettiğini tespit etti. Daire, Türk Medeni Yasası’nın 175’nci maddesinin koşullarının oluşmadığı gerekçesiyle yoksulluk nafakası talebinin reddedilmesini kararlaştırdı. 
     Medeni Yasanın bu maddesi, "Boşanma yüzünden yoksulluğa düşecek taraf, kusuru daha ağır olmamak koşuluyla geçimi için diğer taraftan mali gücü oranında süresiz olarak nafaka isteyebilir" hükmünü düzenliyor. 
     Daire bu görüşle kararı bozarak, dosyayı yerel mahkemeye gönderdi. 
     
</TEXT>
</DOC>
