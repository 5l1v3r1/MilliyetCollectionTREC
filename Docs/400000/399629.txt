<DOC>
<DOCNO> 399629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/soneko27.html </URL>
<DATE> 2005/12/01/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
İşsizlik Sigortası Fonu'nda 17 milyar YTL birikti... 
</HEADLINE>
<TEXT>

     Türkiye İş Kurumu İş-Kur Genel Müdürlüğü İşsizlik Sigortası Daire Başkanlığı Şube Müdürü Şaban Karakuş, ''2002 yılında başlayan işsizlik sigortası uygulamalarından, bugüne kadar 500 bin kişi yararlandı'' dedi. 
     Sivas İş-Kur İl Müdürlüğü'nde 20 ilin katıldığı ''İşsizlik Sigortası Uygulamaları'' konusunda düzenlenen hizmetiçi eğitim seminerinde konuşan Karakuş, 2 gün sürecek seminerde, genel müdürlüğün bu konudaki çalışmaları hakkında kurum çalışanlarını bilgilendireceklerini söyledi. 
     Vatandaşa daha kolay ve hızlı bir hizmet sunabilmek için eğitim çalışmalarına önem verdiklerini ifade eden Karakuş, amaçlarının, personelin hizmet verdiği alanlarda bilgilenmelerini sağlamak olduğunu söyledi. 
     Karakuş, işsizlik sigortasının, bir işyerinde çalışırken, çalışma istek, yetenek, sağlık ve yeterliliğinde olmasına rağmen, kendi istek ve kusuru dışında işini kaybedenlere ödendiğini belirtti. 
     Bu durumdaki kişilerin uğradıkları gelir kayıplarının kısmen de olsa karşılanarak kendilerinin ve aile fertlerinin zor duruma düşmelerinin önlenmeye çalışıldığını ifade eden Karakuş, ülke genelinde aylık ortalama 90 bin kişinin bu uygulamadan yararlandığını söyledi. 
     Bu kişilerin işsizlik ödeneğinden, sağlık sigortası, danışmanlık ve işe yerleştirme, mesleki eğitim hizmetlerinden yararlanabildiklerini belirten Karakuş, ''2002 yılında başlayan işsizlik sigortası uygulamalarından, bugüne kadar 500 bin kişi yararlandı. Ekim ayı içerisinde 90 bin 221 kişiye, 23 milyon 54 bin 674 YTL ödendi. İşsizlik Sigortası Fonu'nda ise 31 Ekim 2005 itibariyle 17 milyar 179 milyon 514 bin YTL birikti'' dedi. 
     
</TEXT>
</DOC>
