<DOC>
<DOCNO> 387938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/soneko17.html </URL>
<DATE> 2005/10/19/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Van Çimento ihalesini yine baba-kız kazandı... 
</HEADLINE>
<TEXT>

     Tasarruf Mevduatı Sigorta Fonu'nun TMSF 22 milyon dolar muhammen bedelli Van Çimento Fabrikası'nın satışı için düzenlediği ihalenin açık artırmasında, en yüksek teklifi 54 milyon 250 bin dolar ile Limak Kurtalan Çim. San ve Tic. A.Ş. verdi. 
     TMSF'nin sattığı 9 çimento fabrikasının da ihalesine giren Limak, dün ve bugün yaptığı ataklarla toplam 175 milyon dolara Ergani ve Van Çimento fabrikalarının sahibi oldu. 
     TMSF'nin Van Çimento Fabrikası'nın satışı için bugün düzenlediği ihalede en yüksek teklifi, açık artırma bölümünde 54 milyon 250 bin dolar ile Limak Kurtalan Çim. San ve Tic. A.Ş. verdi. 
     Sepetçiler Kasrı'nda gerçekleştirilen ihaleye, Limak Kurtalan Çim. San ve Tic. A.Ş., Oci Çimento A.Ş., Kur İnş. Tic ve San A.Ş., K-L Çimento Yat. Mad. San ve Tic. A.Ş. ile Tek İnş. Taah. San. Tic. A.Ş.'nin katıldı. 
     Limak'ın 54 milyon 250 bin dolarlık teklifi, 22 milyon dolarlık muhammen bedelin yaklaşık 2.5 katını oluşturdu. Bu teklif, ihale komisyonu tarafından Fon Kurulu'nun onayına sunulacak. 
     Limak, dün de 120 milyon 750 bin dolarlık teklifle Ergani Çimento Fabrikası'nı almıştı. Ergani Fabrikasını alarak Güneydoğu Anadolu Bölgesi'nin en büyük çimento üreticisi konumuna yükselen Limak, Van Çimento Fabrikası'yla da bu liderliğini pekiştirdi. 
     Limak İnşaat Yönetim Kurulu Üyesi Ebru Özdemir, daha önceki iki ihalede olduğu gibi Yönetim Kurulu Başkanı babası Nihat Özdemir'i açık artırma masasında yalnız bırakmadı. Boğaziçi İnşaat mezunu 31 yaşındaki Ebru Özdemir, babasının en büyük destekçisi olduğunu gösterdi. 

     
</TEXT>
</DOC>
