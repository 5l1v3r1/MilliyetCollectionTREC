<DOC>
<DOCNO> 375190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sontur45.html </URL>
<DATE> 2005/09/02/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Cinayetten teslim oldu, cezaevinde falçata ve makasla öldürüldü 
</HEADLINE>
<TEXT>

     İzmit'te, işadamını öldürmek suçuyla aranan ve dün Kocaeli Adliyesi'ne gelerek teslim olan Savaş Uzun, bugün cezaevinde uğradığı saldırı sonucu öldü. 
     Teslim olduktan sonra İzmit Cezaevi'ne konulan Savaş Uzun, başka koğuşta kalan ve henüz adları belirlenemeyen kişilerin falçatalı ve makaslı saldırısına uğradı. Çeşitli yerlerinden yaralanan Uzun, olay yerinde hayatını kaybetti. 
     Yetkililer, olayla ilgili soruşturmanın sürdüğünü ve faillerin belirlenmesine çalışıldığını bildirdiler. 
     İşadamı Ali İhsan Kaya'nın 8 Aralık 2004 Çarşamba günü öldürülmesi olayına karıştığı iddia edilen Savaş Uzun'un adı, geçmişte Kocaeli Çetesi davasında Hadi Özcan ile de anılmış ve çeşitli suçlardan hüküm giymişti. 
     Uzun, dün karıştığı iddia edilen cinayetle ilgili davanın duruşmasının yapıldığı saatlerde adliyeye gelerek, savcılığa teslim olmuştu. 
     
</TEXT>
</DOC>
