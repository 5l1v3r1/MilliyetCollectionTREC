<DOC>
<DOCNO> 388725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/spor/aspo.html </URL>
<DATE> 2005/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İnönü karabasanı 
</HEADLINE>
<TEXT>


Beşiktaş İnönü Stadı, siyah - beyazlı takım için yoğun protestolar yüzünden adeta deplasman haline geldi. Futbolcuların, "Stres nedeniyle elimiz, ayağımız dolaşıyor. Artık İnönü'de maç oynamak istemiyoruz" diyerek yönetime başvurduğu bildirildi 

BİLAL MEŞE 


Senelerdir rakip takımların korkulu rüyası olan BJK İnönü Stadı bugünlerde Beşiktaşlı futbolcuların uykularını kaçırıyor. Siyah - beyazlı oyuncular, taraftarların yoğun protestoları yüzünden İnönü Stadı'nın, kendileri için artık bir k bus haline geldiğini dile getiriyor. 
Bolton Wanderers ile oynanan UEFA Kupası maçı ardından da büyük tepki alan futbolcular adeta isyan etti. Siyah - beyazlıların, "İnanılmaz baskı altındayız. Artık İnönü Stadı'nda oynamak istemiyoruz" şeklindeki sözleri gündeme bomba gibi düşerken, futbolcuların konuyu Futbol Komitesi Başkanı Kıvanç Oktay'a da aktardıkları vurgulandı. 

Yönetime taşınacak 
Futbolcuların her maçtan sonra biraz daha yoğunlaşan şikayetleri üzerine düğmeye basan Kıvanç Oktay'ın, konuyu Yönetim Kurulu toplantısında gündeme getirerek çözüm arayacağı öğrenildi. 
Oktay, futbolcuların İnönü Stadı'nda maç oynamak istememelerinin söylentiden ibaret olduğunu ileri sürerken, bazı oyuncuların yakın çevrelerine, "Tamam, taraftarlar haklı, ancak inanılmaz bir baskı altındayız. Sahaya destek altında çıkıyoruz, protestolar içinde bitiriyoruz. Adeta elimiz, ayağımıza dolaşıyor. Bu baskı altında nasıl başarılı olabiliriz " diyerek dert yandıkları kaydedildi. 

AVRUPA BASINI 
'Bolton yaşlı tavuk budu' 

İNGİLTERE 
The Sun Bolton'u, Borgetti kurtardı. Dünya güzeli Boğaziçi'nin yanı başında 7. dakikada gelen gol Bolton'u kamçıladı. 
Daily Mirror Borgetti, çarşamba 51. yaşgününü kutlayan Sam Allardyce'e doğum günü hediyesi verdi. 
Daily Mail Sam biraz da olsa Türk lokumunun tadına bakma fırsatını yakaladı. 
Times İstanbul artık İngiliz takımları için cehennem değil. Beşiktaş taraftarları bunun en güzel örneği. İlk yarının başlarında Beşiktaş adına yaraşır bir biçimde Kara Kartallar gibi oynarken, Bolton'a olsa olsa yaşlı tavuk budları denebilirdi. 
Independent İbrahim Akın ile Kleberson'un çabaları takımı kurtarmaya yetmedi. 
BBC Beşiktaş, Rıza Çalımbay'ın istifasının ardından antrenörsüz sahaya çıkmasına rağmen etkileyici bir başlangıç yaptı. 

PORTEKİZ 
Abola Başsız Beşiktaş, Bolton'dan ancak 1 puan kopartabildi. 
Record Beşiktaş'ın Bolton ile berabere kalması Vitoria için iyi sonuç. Grubun en zor deplasmanı olan İstanbul'dan alınan her puan altın değerinde. 

İSPANYA 
Marca Beşiktaş'ın, Sevilla deplasmanından da puan çıkaramaması halinde gruptan çıkmazı zor. 
Diarioas Bolton, İstanbul'dan istediğini, beklenenden daha kolay aldı. Sevilla 3 Kasım'da Beşiktaş'ı UEFA dışına itebilir. 

Ferdinand yorumladı 

Beşiktaş'ın eski futbolcusu Les Ferdinand, Bolton'un büyük iş başardığını söyledi. İngiliz SKY 1 kanalına maçı yorumlayan Ferdinand, kaleci Cordoba'ya övgüler yağdırırken, Ailton'un golünü de çok beğendiğini söyledi. Eski ünlü golcü, "Bolton Avrupa macerasına iyi başladı. Türkiye'den ateşli Beşiktaş taraftarı önünde puan almak çok zordur. Kara Kartal golü bulduktan sonra oyundan düştü. Özellikle İbrahim Akın çok kötüydü" dedi. 

Taraftarlara sitem ve uyarı 

Beşiktaş Basın Sözcüsü Yahya Kemal Gencer, bir grup taraftarın, Bolton maçında yaptığı aleyhte tezahüratların futbolcuları olumsuz etkilediğini belirterek tribünlere sitem etti. Gencer, "Fenerbahçeli Volkan şanssız bir gol yedi ama, taraftarlar onu dışlamayıp, sahip çıktı. Takımı bu moralle 1 gol atarak semeresini aldı. Bolton maçında kendilerini taraftar zanneden bir grup takımı yanlış şekilde teşvik etmeye çalıştı. Bunlar taraftar değil, dışarıdan yönlendirilen bir kesim. Yaptıkları asla hoş karşılanamaz. Bizim taraftarlarımız iyi günde Beşiktaş'ı tercih ediyor, kötü günde ise takıma küsüyor. Bu şekilde bozguncu hareketlere prim tanımış oluyorlar" ifadesini kullandı. 


</TEXT>
</DOC>
