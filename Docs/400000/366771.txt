<DOC>
<DOCNO> 366771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sonspo41.html </URL>
<DATE> 2005/08/03/ </DATE>
<TIME> 22.30 </TIME>
<AUTHOR>  </AUTHOR>
<HEADLINE>
Güneş "Rakibe karşı kaçırdığımız gollerle turu kaybettik" 
</HEADLINE>
<TEXT>

     Trabzonspor Teknik Direktörü Şenol Güneş, Anorthosis Famagusta maçıyla ilgili olarak, "Rahat tur atlamamız gereken bir maçta, rakibe karşı kaçırdığımız goller nedeniyle turu kaybettik" dedi. 
     Güneş, Şampiyonlar Ligi 2. ön eleme rövanş maçının ardından yaptığı açıklamada, kendileri için beklenmeyen bir sonuç olduğunu belirterek, "Rahat tur atlamamız gereken bir maçta, rakibe karşı kaçırdığımız goller nedeniyle turu kaybettik. Bunun tesellisi hiçbir şekilde olamaz. Sezon başı olması özellikle üzüntü verici" diye konuştu. 
     Karşılaşmanın ilk dakikasından son dakikaya kadar gol aradıklarını ifade eden Güneş, "Ancak ilk maçta aldığımız 3-1’lik mağlubiyetin acısını burada gördük. Sezon başında bu sonucu almamız çok olumsuz oldu. Taraftarlar takıma destek verdi. Ancak sezon yeni başlıyor. Bu nedenle takımı toparlamak zorundayız. Birilerini, özellikle de futbolcuları sonuçtan dolayı mahkum etmek doğru olmaz" dedi. 
     Rakibin avantajını iyi kullanarak turu geçmeyi başardığını kaydeden Güneş, şöyle devam etti 
     "Bizim için sıkıntılı bir dönem başlıyor. Özellikle Trabzonspor’un hedefi olan Devler Ligi’ne katılamamaktan daha büyük bir kayıp olamaz. Oyun akışına bakıldığında çok mükemmel oynadığımız söylenemez. Ancak çok da kötü oynamadık. Hiçbir mazerete bakılmaksızın 2 maçı da kazanmalıydık. Şimdiyse ayakta kalma zamanı. Ayakta 
     kaldığımız sürece Trabzonspor’u ileriye götürebiliriz. Eleştiri olması normaldir. Ancak eleştirileri sadece yönetime veya başka bir yere yüklemek doğru değil." 
     
</TEXT>
</DOC>
