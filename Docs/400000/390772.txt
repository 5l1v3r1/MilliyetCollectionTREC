<DOC>
<DOCNO> 390772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/guncel/gun03.html </URL>
<DATE> 2005/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuklar, ilahiyatçılara emanet 
</HEADLINE>
<TEXT>


YILDIZ YAZICIOĞLU Ankara 

AKP, Sosyal Hizmetler ve Çocuk Esirgeme Kurumu SHÇEK Genel Müdür Vekilliği'ne Uludağ Üniversitesi İlahiyat Fakültesi mezunu İsmail Barış'ı oturturken çeşitli görevler de imam hatip lisesi İHL ya da ilahiyat mezunlarına emanet edildi. 
SHÇEK Genel Müdür Yardımcılığı ile Strateji Geliştirme Daire Başkanlığı'nı yürüten İmambey Ertem, din kültürü ve ahlak bilgisi öğretmeni. Memuriyete 1977'de Diyanet İşleri Başkanlığı bünyesinde başlayan Ertem, Milli Eğitim Bakanlığı'ndan MEB SHÇEK kadrosuna geçti. 
Eğitim Daire Başkanlığı'na ise ilahiyat fakültesi mezunu Lütfü Öztürk getirildi. 
İHL mezunu Emin Tantürk, Ankara Ümitköy Huzurevi'nde din görevlisi kadrosundayken, Sincan Çocuk Yuvası Müdürü oldu. 
Yine ilahiyat fakültesi mezunu Mustafa Korkmaz, Konya Çocuk Yuvası Müdürü oldu. AKP iktidarının ilk döneminde Konya Çocuk Yuvası Müdür Yardımcılığı'na getirilen ilahiyat fakültesi mezunu Hasan Onat ise, tepkiler üzerine yuva öğretmeni kadrosuna geri çekildi. 
İlahiyat mezunları Mehmet Sütçü, Konya Erkek Yetiştirme Yurdu Müdürü, Mehmet Bayram ise Müdür Yardımcısı olarak atandı. Bayram'ın istifası üzerine, yerine yine ilahiyat mezunu Dursun Ali Çelik tercih edildi. Konya Huzurevi Müdürlüğü'ne atanan Dr. Metin Şahin ve Konya Necati Çetinkaya Kız Yetiştirme Yurdu Müdürlüğü'ne getirilen öğretmen Özkan Yavuz, İHL mezunu. Konya SHÇEK İl Müdürü Mustafa Gürbüz de İHL kökenli bir öğretmen. 




</TEXT>
</DOC>
