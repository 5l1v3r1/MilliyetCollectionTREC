<DOC>
<DOCNO> 370020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sonspo38.html </URL>
<DATE> 2005/08/15/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Teknik direktör Fuat Yaman, Azerbaycan'daki kulübünden ayrıldı... 
</HEADLINE>
<TEXT>

     Azerbaycan Birinci Futbol Ligi'nde mücadele eden Kervan takımını çalıştıran Türk teknik direktör Fuat Yaman, kulübünden ayrıldı. 
     Yaklaşık 1.5 ay önce Kervan takımını çalıştırmaya başlayan Fuat Yaman'ın görevine, 1-0'lık yenilgiyle biten bu haftaki maçın ardından kulüp başkanıyla yaşadığı tartışmanın ardından son verildi. 
     AA muhabirine açıklamada bulunan Yaman, kulüp başkanının, 3 gün önce geçen yıldan sözleşmeleri süren 2 oyuncuyu takıma dahil ettiğini ifade ederek, ''Bu konuda başkanla aramızda sorun çıktı. Tunuslu olan bu futbolcular, geçen yıl davranış bozukluğu göstererek takımdan ayrılmış. Ben de buna karşı çıktım. Başkan, Tunuslu oyuncuları göndermemiz halinde FIFA'ya ceza ödeneceğini söyledi. Yabancı oyuncu kontenjanı açılması için yeni transferlerimizi de göndermek zorunda kaldık. Bunlara karşı çıkmam aramızda tartışmaya neden oldu'' diye konuştu. 
     Yaman, bu tartışmanın ardından takımdan ayrıldığını ve çarşamba günü İstanbul'a döneceğini sözlerine ekledi. 
     
</TEXT>
</DOC>
