<DOC>
<DOCNO> 383754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/spor/spo05.html </URL>
<DATE> 2005/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yeter ki şans olsun' 
</HEADLINE>
<TEXT>


Teknik Direktör Fatih Terim, Yunanistan'ın Danimarka önünde puan kaybetmesini bekleyeceklerini söyledi, "İnşallah, Arnavutluk'ta kendi göbeğimizi kendimiz kesecek duruma geliriz" diye konuştu 

MEHMET DEMİRCAN 


Milli Takımlar Teknik Direktörü Fatih Terim, Dünya Kupası'na gitmeyi hak ettiklerini söyledi, "İnşallah Arnavutluk'ta kendi göbeğimizi kendimiz kesecek duruma geliriz" dedi. 
Danimarka'nın çok iyi bir takım olduğunu düşündüğünü anlatan Terim, "Oyuncularımın play - off'a kalma ve orayı da geçme isteği çok fazla. Yeter ki Arnavutluk şansını yakalayalım. Beni korkutan, ürküten tek şey futbolda bütün tersliklerin olması ve şansımızın Arnavutluk maçına kalmaması olur" diye konuştu. 

Gençleri övdü 
Fatih Terim, Fatih Tekke ve Ümit Karan'ın sakatlığı nedeniyle kadroya, sezon başından beri takip ettikleri Kayserisporlu Gökhan'ı çağırmak istediklerini, ancak bu oyuncunun da kasığından sakatlığı bulunduğu için mevcut kadroyla devam edeceklerini söyledi. 
A Milli Takım'ın hocası, Dünya 4.'sü olan 17 Yaşaltı Milli Takımı'nın büyük iş yaptığını belirtti, "Şampiyon da olabilirlerdi. Ama Türk futbolu adına çok güzel işler yaptılar. Nuri Şahin'in uzun yıllar milli takımda olmasını umut ediyorum" ifadelerini kullandı. 

Ümit-Fatih yok 

Fatih Tekke ve Ümit Karan, sakatlıkları nedeniyle kadrodan çıkarıldı. Milli Takım Doktoru Cengiz Dinç, "Ümit'e, sağ uyluk arka adalesinde ödem nedeniyle birinci derece adale zorlanması tanısı konuldu. En az 1 hafta antrenmanlara katılması sakıncalı. Fatih'in ise belinde zorlanma sonucu sinirde sıkışma ve çekilen MR'nda da sağ tarafta kasık adalesinin yapışma yerinde ödem tespit ettik" dedi. 

ZDF'den canlı yayın 

Almanya'nın resmi televizyon kanalı ZDF, en çok izlenen spor programı, "Das Aktuelle Sportstudio"yu, 8 Ekim Cumartesi günü İstanbul'dan canlı olarak gerçekleştirecek. İlk kez yurt dışında yayınlanacak programda ünlü futbol adamları Franz Beckenbauer ile Jürgen Klinsmann'ın yorumcu olacağı, Fenerbahçe'nin hocası Daum'un ise açılışı yapacağı belirtildi. 

Halil'e gün doğdu 

A Milli Takım ilk antrenmanını dün Ümraniye Nevzat Demir Tesisleri'nde yaptı. Teknik Direktör Fatih Terim'in Almanya maçında cezalı Hakan Şükür, Ümit Karan ve Fatih Tekke'nin yokluğunda forvette Halil Altıntop'a şans vermesi bekleniyor. Dünkü antrenmana kadrodan çıkarılan Fatih Tekke ve Ümit Karan'ın yanı sıra henüz kampa katılmayan Nuri Şahin, Emre, Nihat ve Tolga katılmadı. Bu arada Beşiktaş'ın hocası Rıza Çalımbay, idman öncesi Fatih Terim ve futbolcuların yanına giderek "Hoş geldiniz" dedi ve sohbet etti. 

Ümitler de toplanıyor 

Ümit Milli Takım, 11 Ekim'de Arnavutluk ile oynayacağı Avrupa Şampiyonası grup eleme maçının hazırlıklarına bugün başlayacak. İstanbul Crowne Plaza Otel'de saat 16.00'da toplanacak olan Ay - Yıldızlı ekipte şu oyuncular bulunuyor Arda Turhan, Fevzi Elmas, Oğuz Sabankay, Uğur Uçar G.Saray , Can Arat, Olcan Adın, Semih Şentürk F.Bahçe , Ali Uçkulak, Mehmet Topuz, Ergün Teber Kayseri , Emre Güngör, Serkan Kırıntılı A.Gücü , Cafercan Aksu, Yasin Çakmak Ç.Rize , Bilal Kısa, Ramazan Kahya Malatya , Adem Koçak Trabzon , Bekir İrtegün Gaziantep , Mehmet Çakır G.Birliği , Serdar Kurtuluş Bursa , Muhammet Reis Kocaeli , Selçuk İnan Dardanel , Mevlüt Erdinç Sochaux 




</TEXT>
</DOC>
