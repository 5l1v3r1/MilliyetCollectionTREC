<DOC>
<DOCNO> 393392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/soneko30.html </URL>
<DATE> 2005/11/09/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Şener Mortgage konusunda yasama sürecini bekleyeceğiz 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Türkiye ekonomisinin istikrar ortamında güçlü bir yapıya sahip olduğunu söyledi. 
     Türkiye Bilişim Derneği tarafından düzenlenen 22. Bilişim Kurultayı'na katılan Şener, çıkışta gazetecilerin sorularını yanıtladı. 
     Bakan Şener, dün İstanbul'da düzenlenen YASED'in toplantısında dile getirilen Türkiye ekonomisindeki olası kriz beklentilerini değerlendirdi. 
     Şener bu konuda, ''makroekonomik verilere bakarsak, ekonominin bu güçlü yapısını hissederiz. Önemli bir yabancı sermaye ilgisi var Türkiye'ye. Türkiye ekonomisi, istikrar ortamında güçlü bir yapıya sahiptir'' diye konuştu. 
     Mortgage Yasa Tasarısı'nın Başbakan tarafından imzalanıp imzalanmadığına ilişkin soruya da Şener, ''ona tamam diyebilirsiniz, şimdi yasama sürecini bekleyeceğiz'' yanıtını verdi. 
     
</TEXT>
</DOC>
