<DOC>
<DOCNO> 359518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/guncel/axgun02.html </URL>
<DATE> 2005/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevitler arızalı otomobile kaldı 
</HEADLINE>
<TEXT>


Başbakanlık'a başvurarak sık sık arıza yapan makam otomobilinin değiştirilmesini isteyen Ecevit 3 aydır yanıt bekliyor. Başbakanlık, kısa süre önce 10 yeni Mercedes alırken, Ecevitler'i unuttu 

Elçin Ergün - Ankara 

Başbakanlık, kendisine tahsis edilen ve sık sık arıza yapan 1995 model Mercedes marka makam otomobilinin yerine yeni bir aracın verilmesi için başvuran eski Başbakan Bülent Ecevit'e 3 aydır yanıt vermedi. Ecevit de, inip binerken zorlanmasına karşın, DSP'nin kendisine tahsis ettiği panelvan tipi zırhsız araçla seyahat etmek zorunda kaldı. Ecevitler, Başbakanlığa ulaştırılan talep sırasında "tahsis edilecek otomobilin Mercedes olması şart değil" mesajını da iletti. 
Başbakanlık kısa süre önce Mercedes marka 10 yeni otomobil alırken, Ecevit'in aylardır makam araçsız kaldığı anlaşıldı. Başbakanlık görevinin sona ermesinin ardından Ecevit'e 1995 model Mercedes marka bir binek makam otomobili tahsis edildi. Ecevit, Başbakanlığı döneminde rahatsızlığı da göz önüne alınarak kendisine özel olarak hazırlanan Ford marka son model panelvan tipi aracı da iade etti. 

1.5 yılı serviste geçti 
Ancak, Ecevit'e tahsis edilen otomobil arıza yapmaya başladı. Yaklaşık 3 yıl önce tahsis edilen aracın ortalama 1 - 1.5 yılı, aralıklarla serviste geçti. Aracın değiştirilmesi dışında başka bir seçeneği kalmayan Ecevit, koruma görevlileri aracılığıyla 6 ay önce durumu şifaen Başbakanlığa iletti. Yanıt alınmaması üzerine de 3 ay önce bu talep resmi olarak iletildi. Resmi talepte, aracın uzun süredir arıza yaptığı ve maliyeti artırdığı vurgulandı. 
Son Başbakanlık görevi öncesi Kartal marka makam aracı kullanan Ecevit'in başvurusunda "yeni aracının Mercedes olması şart değil" mesajını ilettiği de belirtildi. Başvurusuna yanıt bekleyen Ecevit, bu arada DSP'nin kendisine tahsis ettiği Mercedes marka panelvan araçla seyahat etmeye başladı. Ancak Başbakanlık'taki yönetmeliklere göre, zırhlı araca binmesi gereken Ecevit'in kullandığı panelvanın zırhsız olduğu belirtildi. 
Giriş kapısı yerden yüksek olan panelvana iniş ve binişlerde zorlanan Ecevit çifti, önceki gün Dünya Radyo'nun yayınına katılmak için Or - An semtinden Balgat'a da aynı araçla gitmek zorunda kaldı. 

114 araç eskilere 
Başbakanlık'taki koruma ve araç tahsis yönetmeliklerine göre, Başbakanlık görevini tamamlayanlara ömürleri boyunca zırhlı araç tahsis edilmesi gerekiyor. Geçen yıl, siyasi olan ya da olmayan eski yöneticilerden 106 kişiye 114 makam aracı tahsis edilmişti. Bunlardan 21'i Başbakanlık, 6'sı Yargıtay, 9'u Dışişleri Bakanlığı, 11'i Adalet Bakanlığı, birer tanesi Sağlık, Kültür ve Turizm bakanlıkları, 65'i de İçişleri Bakanlığı'nın eski görevlilerine verimişti. 
Başbakanlık, geçtiğimiz günlerde kurum otoparkını yenilemek için harekete geçmiş ve bu çerçevede makam otosu olarak 10 yeni Mercedes almıştı. S350 model Mercedeslerin yaklaşık fiyatının ise toplam 1.5 milyon euro olduğu ortaya çıkmıştı. 10 Mercedes'ten 4'ü Başbakanlığa gönderilirken, sipariş edilen 6'sının da yıl sonuna kadar teslim edilmesi planlanıyordu. 
Eski ve sık sık arıza yapan araçlar için harcanan parayı yüksek bulan Başbakanlık, otoparktaki 135 değişik modeldeki araçtan 30'unu satılması için TASİŞ'e göndermişti. Başbakanlık ve bakanlıklarda 27'si zırhlı olmak üzere 52 Mercedes araç bulunuyor. 

Ecevit'ten Türk hacılar için arazi 

Ecevit'in, Suudi Arabistan'da büyük büyük dedesi Medine Harem Şeyhi Hacı Emin Paşa'dan kalma arazisinin olduğu ortaya çıktı. Ecevit, Medine'nin Kapa Kapısı mevkiinde bulunan tapulu arazisini hac dönemlerinde Türk hacılara kullandırmak üzere Diyanet İşleri Başkanlığı'na bağışladı. Diyanet İşleri Başkanı Ali Bardakoğlu 'bu jeste' teşekkür etmek için önceki gün Ecevit'i ziyaret etti. 


</TEXT>
</DOC>
