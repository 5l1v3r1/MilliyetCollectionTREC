<DOC>
<DOCNO> 395611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/ekonomi/aeko.html </URL>
<DATE> 2005/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Cari açık riskine karşı savunmayı artırın 
</HEADLINE>
<TEXT>


IMF Türkiye Temsilcisi Bredenkamp, ekonominin dış şoklara karşı güçlendiğini ancak cari açığın yakından izlenerek, koşullar kötüleşirse hemen önlem alınması gerektiğini söyledi 

REUTERS 

Uluslararası Para Fonu IMF Türkiye Temsilcisi Hugh Bredenkamp, yabancı yatırımcı ilgisiyle değerli seyreden liranın ve özel sektördeki büyümenin beslediği cari açığın yakından izlenmesi ve kötüleşmesi durumunda "hemen" önlemler alınması gerektiğini söyledi. 
Ekonominin geçmiş yıllarda olduğundan çok daha güçlü bir duruma geldiğini ancak bazı risklerin bulunduğunu vurgulayan Bredenkamp, bunları şöyle sıraladı 

Başarı belirtisi ama... 
"AB'ye yeni üye olan ülkeler ve diğer gelişmekte olan ülkelere göre kamu borcu arzulanandan daha yüksek. Diğer önemli risk cari açık. Açık, öngörülenden çok daha fazla, gayri safi milli hasılanın yüzde 6'sı olacak gibi görünüyor ve gelecek yıl da fazla düşmeyebilir. Bir perspektiften bakıldığında, açık başarı belirtisidir özel sektör yatırımlarında görülen artışı yansıtmakta. Yabancı yatırımcılar paralarını Türkiye'ye getirmek istemekte. Bu koşullar altında bir cari açıktan kaçınmak zordur." 
Bredenkamp, "Yetkililer maliye politikasını sıkı tutma, iç talepten gelen baskıyı hafifletme ve Merkez Bankası'nın döviz rezervlerini güçlendirme konusunda ciddi. Biz bunun cari açık riskine karşı uygun bir yanıt olduğuna inanıyoruz. Ancak durum yakından takip edilmeli. Açık ya da uygun finansman arzı kötüleşirse, daha fazla önlemler hemen alınmalı" dedi. 

Dış finans yükü 
Türkiye'nin cari açık ve borç itfa yükümlülüklerini karşılamak için dış finansmana bağımlı olmasının, uluslararası piyasa koşullarında bir bozulmadan zarar görmeye açık olduğu anlamına geldiğini vurgulayan Bredenkamp, şöyle dedi 
"Riskler her zaman var olacaktır. Önemli olan bu risklere karşı ülkenin savunmasını güçlendirmeyi sürdürmek. Bu da süregelen mali yapının güçlendirilmesi ve yapısal reformları sürdürmeyi gerektirir." 

'Enflasyon hedeflemesine geçiş için her şey hazır' Enflasyon hedeflemesine geçiş için mevcut şartların elverişli olduğunu belirten Bredenkamp, şöyle dedi 
"Mali disiplin iyice yerleşti. Merkez Bankası para politikasını bağımsız bir şekilde uyguluyor ve mali sistem şu anda birkaç yıl öncesine göre daha güçlü. Ayrıca söylemem gerekir ki Merkez Bankası ile enflasyon hedeflemesinin benimsenmesi hazırlıklarında yakın bir işbirliği yaptık ve yeni rejimin planlandığı gibi ocakta başlatılması için iyi hazırlandıklarına inanıyorum." 

'Not'çulardan ve yatırım bankalarından olumlu sinyaller Moody's Mali gerçekleşmeler iyi, cari açığın finansmanı sağlıklı 
Uluslararası kredi derecelendirme kuruluşu Moody's'in Türkiye Analisti Kristin Lindow, Türkiye konusunda değerlendirmelerin sürdüğünü, ancak bir not gözden geçirmesinin zamanlaması için tahminde bulunamayacağını belirtti. 
Moody's başkan yardımcılığı görevini de yürüten Lindow, mali gerçekleşmelerin tahminlerden iyi olduğunu ve yüksek petrol fiyatlarına rağmen, enflasyondaki düşüşün sürdüğünü söyledi. Cari açığın finansmanının eskisine göre daha sağlıklı olduğunu da ifade eden Lindow bazı risklere de dikkat çekti. 
Lindow, global likidite koşullarının önemli ölçüde daralması durumunda, Türkiye'nin yüksek dış borçlanma ihtiyacı nedeniyle kurda ciddi bir düzeltme olabileceğini vurguladı. Lindow, yüksek kamu borcu nedeniyle Türkiye'ye ilişkin değerlendirmelerin sürdüğünü kaydetti. Moody's'in kredi notu, yatırım yapılabilir seviyesinin altında olan B1 düzeyinde. 

Morgan Stanley, Türkiye'yi hedef pazar olarak seçti 
Uluslararası yatırım bankası Morgan Stanley, Türkiye'yi 'hedef pazar' olarak seçti. 
Morgan Stanley'nin küresel satış ve ticaretten sorumlu üst yöneticilerinden Jerker Johansson, yaptığı açıklamada, Türkiye gibi en iyi fırsat sunan gelişmekte olan piyasalardaki ağırlıkların, personel sayısı ve yerel bankalarla ortaklıklarını artıracaklarını söyledi. 
Jerker Johansson, Türkiye gibi ülkelerin, refah artışı nedeniyle, yatırım açısından çok sayıda fırsat sağladığını vurguladı. Bu doğrultuda Türkiye başta olmak üzere, Ortadoğu'daki varlıklarını artırma yoluna gideceklerini belirten Johansson, Türkiye'nin ardından, Brezilya, Meksika, Çin, Güney Kore, Tayvan ve Singapur'da da faaliyetlerini arttırmayı planladıklarını ifade etti. 

JCR Avrupa Birliği'nin yeni statüsü nota olumlu yansır 
Japon Kredi derecelendirme kuruluşu JCR Türkiye analisti Yoshihiko Tamura, Avrupa Birliği'nin AB son yayınladığı ilerleme raporunda, "Türkiye'ye verilen yeni statü, Türkiye'nin kredi notunu olumlu etkileyecektir" dedi. 
Yoshihiko Tamura, AB tarafından Türkiye ekonomisinin yapısına ilişkin olarak yapılan tanımlamanın, Türkiye'ye ilişkin değerlendirmeleri de etkileyeceğini söyledi. Tamura, "Türkiye'nin 'işleyen piyasa ekonomisi'ne sahip olduğunun teyit edilmesi ekonomik değerlendirmelere olumlu yansır" diye konuştu. 
Tamura, Türkiye ekonomisinin gündeminde bulunan cari işlemler açığına da değindi. Cari işlemler açığının, kısa vadeli bir sorun oluşturabileceğini, ancak bunun kesinlikle ciddi bir sorun olmayacağını belirten Tamura, bununla birlikte şu andaki cari işlemler açığına ilişkin gidişatın uzun vadede sürdürülebilir olmadığını, gelecekte bir ayar gerekebileceğini de vurguladı. JCR son olarak Türkiye'yi, BB - notu ile değerlendirirken, pozitif izlemeye almıştı. 

Merrill Lynch Kriz olmaz ama likidite şoku olumsuz etkiler 
Merrill Lynch'in Ortadoğu, Afrika ve Avrupa'daki Gelişmekte Olan Ülkeler Strateji ve Ekonomi Bölümü Başkanı Mehmet Şimşek, Türkiye'de 1994 ve 2001 krizi gibi bir kriz beklemediklerini belirterek, "Mali disiplin sağlandı. Kırılganlık azaldı" dedi. 
Şimşek, dünyada 2006 için üç değişik şok senaryosu bulunduğunu, bunların 'büyüme', 'emtia fiyatları' ve 'likidite' şoku olduğunu belirterek şöyle dedi "Likidite şoku olursa, dünyada bundan en fazla etkilenecek ülke Türkiye olacak, çünkü Türkiye'nin dış borçlanma gereksinimi çok fazla, cari açığı yüksek, borcu çok yüksek." 
Şimşek, "Moody's'in Türkiye'nin kredi notunda yapması beklenen yarım kademelik artış fiyatlanmış durumda. Siyasi istikrar ve AB müzakereleri not artmasını destekliyor. Bu nedenle Merrill Lynch olarak Türkiye'nin dış borcuna nötr verdik" dedi. Cari açıkta değerli liranın da bir faktör olduğunu belirten Şimşek, "Lira değerli ama aşırı değil. Cari açık üzerindeki etkisi sınırlı" dedi. 

İMKB 'kredi notu artırımı' sinyaliyle yüzde 1.58 yükseldi 
Kredi derecelendirme kuruluşlarının Türk ekonomisi hakkında yaptıkları olumlu açıklamalar, İMKB endeksini 542 puanlık artışla 34.866'ya yükseltti. Hisse senetlerinin dünkü değer artışı da yüzde 1.58 olarak gerçekleşti. AB ile ilgili gelişmelerden sonra 4 Ekim'de 35.624 puanla rekor kıran endeks, daha sonra gelen k r amaçlı satışlarla 19 Ekim'de 30.766 puana kadar gerilemişti. 

Prof. Hanke'nin 'kriz uyarısı'na Egemen Bağış'tan yanıt 
Saatime baktım, yıl 1997 değildi ANKARA ANKA 
Başbakan danışmanı Egemen Bağış, Johns Hopkins Üniversitesi Profesörü Steve Hanke'nin Türkiye ekonomisinin yeni bir krizin eşiğinde olabileceği uyarılarına, bu değerlendirmeyi veren Financial Times gazetesine mektup yazarak tepki verdi. 
Bağış, mektubunda, Türkiye'nin bir krizin eşiğinde olabileceği sözlerini duyduğunda 'saatine baktığını ve yılın 1997 olup olmadığını kontrol ettiğini' ifade etti. Profesör Hanke'nin çok hatalı olduğunu belirten Bağış, "Geçmişteki finansal krizler zayıf siyasi yapı nedeniyle çıktı" dedi. 
Egemen Bağış, mektubunun son bölümünde AKP'nin iktidarda olduğunu ve tarihlerin 2005 yılı Kasım ayını gösterdiğini belirtti. 


</TEXT>
</DOC>
