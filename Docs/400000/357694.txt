<DOC>
<DOCNO> 357694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/son/sontur11.html </URL>
<DATE> 2005/07/02/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Hatalı sollama faciası 3 ölü, 1 yaralı 
</HEADLINE>
<TEXT>

     Hikmet SEPET KULA Manisa , DHA 

      MANİSA'nın Kula İlçesi yakınlarında, hatalı sollama yapan otomobil kamyonla çarpıştı. Kazada, otomobilde bulunan İzmirli aileden 3 kişi öldü, 1 kişi yaralandı. 
     Kaza, dün gece saat 23.30 sıralarında, Kula'ya 20 kilometre uzaklıktaki Yurtbaşı Köyü mevkiinde, İzmir- Ankara karayolunda meydana geldi. Ankara yönüne gitmekte olan Tevfik Algeç yönetimindeki 35 NDV 65 plakalı otomobil hatalı sonlama yapınca, karşı yönden gelen Nihat Dongaz yönetimindeki 35 HDV 93 plakalı kamyonla kafa kafaya çarpıştı. 
     Kamyonun altına girerek sürüklenen otomobil hurdaya döndü. Otomobil sürücüsü 46 yaşındaki Tevfik Algeç, yanında bulunan eşi 45 yaşındaki Mürivet Algeç, kızları 12 yaşındaki Başak Algeç, olay yerinde hayatını kaybetti. Kazada ağır yaralanan Büşra Algeç, Kula Devlet Hastanesi'nde yapılan ilk müdahalenin ardından Ege Üniversitesi Tıp Fakültesi Hastanesi'ne sevk edildi. 
     Hafif yaralanan kamyon şoförü 46 yaşındaki Nihat Dongaz, jandarma tarafından gözaltına alındı. Kula Cumhuriyet Savcılığı kazayla ilgili soruşturmaya başlarken, İzmirli Algeç ailesine ait cesetler Kula Devlet Hastanesi morguna kaldırıldı. 
     
</TEXT>
</DOC>
