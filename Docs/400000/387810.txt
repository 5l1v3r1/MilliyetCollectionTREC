<DOC>
<DOCNO> 387810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/guncel/gun05.html </URL>
<DATE> 2005/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Olmazsa olmaz 
</HEADLINE>
<TEXT>


Onca kuyruk zahmetine rağmen ramazanın vazgeçilmezidir pide. Günde birkaç bin pide satan fırıncılar ramazan bitince hayal kırıklığına uğrar, 50 pideyi bulmaz sattıkları 

MEHMET GÜNDEM 

Ramazanın simgelerinden birisidir pide. O sımsıcak, kendine has lezzeti ve kokusuyla fırından kapıp iftar sofralarımıza taşıdığımız ramazan pidesi... 
Tarihten, ta sultan sofralarından günümüze kadar gelmiş ve h l aynı zevkle yeniyor. 
İftar saati yaklaştıkça pide çıkaran fırınların önünde kuyruklar belirir, o lezzeti bu günün iftarına da taşımaktır amaç. 
Fırınların önünde oluşan kuyruklar, sadece bu aya özel çıkarılan çıtır çıtır ramazan pidesi almak uğruna. İftariyeliklerle uyumu harikadır. Kaymak, bal, tahin, tereyağı, zeytin, hurma yanında varsa bir ramazan pidesi, işte o lezzetine doyulmaz bir iftar sofrasıdır. O pideyi almak için evin en küçüğünü mahalle fırınına göndermekse neredeyse gelenektir. 

Makineyle değil elle 
Ramazan pidesi ekmek gibi makinelerde üretilmez, elle yapılır. Hamuru ekmek hamuruna göre fırıncıların tabiriyle daha "cıvık"tır. Odun fırınlarında pişirilir. Hazmı ekmeğe oranla daha kolaydır. Pişirmesi de ekmeğe oranla daha zordur. 
Ekmek ustası yapamaz ramazan pidesini. Ramazan pidesinin hamur ustası, "tırnakçı" tabir edilen esas ustası ve bu iki ustanın emeğini taçlandıran kürekçi... Ancak bu üçlünün maharetiyle yapılır nefis ramazan pidesi... Bu üç usta da hayatımıza ramazan pidesiyle gelir ve yine hayatımızdan ramazan pidesiyle giderler. 
Bu tadı biz sadece ramazanda tatmakla yetiniriz. Yılın diğer günlerinde, aylarında yoktur soframızda. Çünkü biliriz ki o, ramazana aittir. Onu sade, susamlı, yumurtalı, tırnaklı, tahinli, pekmezli çeşitleriyle ramazandan koparmaya, sıradanlaştırmaya gönlümüz razı gelmez. 
Ramazan pidesi gerçekten ramazana özgüdür. Halk onca zahmete rağmen ısrarla istediği ramazan pidesine ramazanın dışında rağbet etmez. Günde birkaç bin pide satan fırınlar ramazanın dışında da aynı pideyi yapmaya kalkınca hayal kırıklığına uğrarlar, günde 50 pideyi bulmaz sattıkları. 
Bu, ona karşı bir ilgisizlik değil, onu orijininden çıkarmama hassasiyetidir, ramazan geleneği koruma adına bir vefadır. 
Ramazan pidesi, odun ateşinde "karafırın" tabir edilen fırınlarda pişirilir, bir de "matador" denilen, fırını borulu sistemle yanan fırınlarda. İkisi arısındaki tek fark lezzet farkıdır. Bir karafırın günde 2 bin tane ramazan pidesi tüketirken, bir matador ise ancak onun yarısını bulabilir. 

Yumurtalı, susamlı... 
Lezzeti ustaların hünerli ellerinden, bir de hafif hafif yanan fırındandır. Hamur ustası un, tuz, şeker, yağ ve mayayı hamur kazanında kıvama gelinceye kadar karıştırır. Su, usul usul dökülerek hamura ilave edilir. Aynı titizlikle bu sefer sıvıyağ buluşur teknedeki hamurla. Usta "Tamamdır, oldu" dedikten sonra küçük küçük parçalara ayrılarak yan yana dizilir. Pide olmaya namzet her bir parça 15 dakika dinlendirilmeye bırakılır. Ardından, "tırnakçı" tabir edilen bir diğer ustanın önüne pasalar fırıncıların kullandığı tahta tepsi üzerinde getirilir. Usta, elle bastırarak 20 - 25 santimetre çapında pideleri açar. Usta, suyla ıslatılmış elleriyle hamurun kenarlarını tırnaklar, orta bölüme ise elinin kenarıyla bastırarak baklava şeklini verir. İsteğe göre, üzerine yumurta sarısı sürülür, yine isteğe göre susam veya çörekotu serpiştirilir. Bu haliyle 20 dakika kadar oda sıcaklığında mayalandırılır. 

Ve son nokta 
Sıra üçüncü ustadadır. Fırının başındaki kürek ustası, sıra sıra küreğine yerleştirdiği pideleri, 250 derecede fırına bırakır. Küreğiyle sürekli yoklar pideleri. Zordur ekmeğe göre pideyi yakmadan pişirmek, kıvamında fırından çekmek. Fırındaki yolculuk 15 - 20 dakika kadar sürer. Nihayet hazırdır iftar sofrasındaki yerini almaya ramazan pidesi. 

Lezzeti 'çıtır'ında 
Dışarıda kuyruk yavaş yavaş uzayıp gider karafırının önünde... Önce kokusu gelir, sonra bir bir ulaşır, elleriyle dokunur çocuklar, yaşlılar, erkekler, kadınlar pideye... "Çıtır" sesiyle lezzeti hatırlanır birden. 
Unutmayın pide çoktur ama ramazan pidesi bir tanedir. 
Ramazan nedeniyle pide vurgunu peşinde koşanlar, merdiven altı üretim yapanlar, hijyene dikkat etmeyenler, "2 metre 10 santim uzunluğunda dev pide", "en uzun pideyi ben yaptım" türü haberlerin eli kulağındadır. 


</TEXT>
</DOC>
