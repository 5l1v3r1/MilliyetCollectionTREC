<DOC>
<DOCNO> 367024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/soneko35.html </URL>
<DATE> 2005/08/04/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Enerji Bakanı Tuzgölü'nün altında doğalgaz deposu oluşturuyoruz 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, Tuz Gölü'nün altında 5 milyar metreküp hacimli doğalgaz deposu oluşturduklarını söyledi. 
     Güler, çeşitli açılış ve ziyaretlerde bulunmak için geldiği Aksaray'da, ilk olarak Vali Hüseyin Avni Coş'u makamında ziyaret etti. Vali Coş'tan kent hakkında brifing alan Güler, sorunları yerinde görüp değerlendirmek istediklerini belirtti. 
     Doğalgaz kullanımını ülke genelinde yaygınlaştırmaya çalıştıklarını ifade eden Güler, ''Aksaray Organize Sanayi Bölgesi'ne OSB doğalgazı verdik. Şimdi de şehir içinde yaygınlaştıracağız. Böylece Aksaray temiz hava soluyacak'' dedi. 
     Elektrikle ilgili çıkarılan yeni bir yasayla OSB'lerin daha ucuz elektrik kullanacağını ifade eden Bakan Güler, bu şekilde işyerlerinin maliyetlerinin düşürülerek karlılığın artırılacağını söyledi. 
     Tuz Gölü'nün 700 metre altında tuz blokları olduğunu, bu tuzların Hirfanlı Barajı'ndan taşınacak suyla eritileceğini anlatan Güler, şu bilgileri verdi 
     ''Erittiğimiz bu suyu Tuz Gölü'ne yeniden boşaltacağız. Boşalan hacme ise doğalgaz depolayacağız. Bu amaçla, Tuz Gölü'nün altında 5 milyar metreküp hacimli doğalgaz deposu oluşturuyoruz. Böylece, doğalgazı ucuzken depolayıp pahalıyken buradan kullanacağız. Bu projeyle ilgili görüşmeler bitmek üzere. İlk olarak 1 milyar metreküple başlanacak. Daha sonra bu depolama işi 5 milyar metreküpe çıkacak. Proje, 5-6 yıllık dönemi kapsıyor. Teknik değerlendirmeleri yapıyoruz. Bu projenin bölgeye önemli katkıları olacak. Burası bir işletme haline getirileceği için istihdam yaratacak. Yatırım yapılacağı için de kent ekonomisine katkısı olacak. Yaz-kış fiyat farkından dolayı da kar edeceğiz.'' 
     
</TEXT>
</DOC>
