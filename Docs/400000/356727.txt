<DOC>
<DOCNO> 356727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sonspo58.html </URL>
<DATE> 2005/06/29/ </DATE>
<TIME> 22.50 </TIME>
<AUTHOR>  </AUTHOR>
<HEADLINE>
Şahin "Sporda başarılı olan ülkeler en çok tanınan ülkelerdir" 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, sporda başarılı olan ülkelerin dünyada en çok tanınan ülkeler olduğunu söyledi. 
     Devlet Bakanı ve Başbakan Yardımcısı Şahin, çeşitli etkinliklere katılmak üzere geldiği Denizli’de, Denizli Belediyesi tarafından yapımına devam edilen Bakırlı Köprülü Kavşağı’nda incelemelerde bulundu ve Zafer Katrancı Altyapı Tesisleri’nin açılışına katıldı. 
     Başbakan Yardımcısı Şahin, tesislerde, İspanya’nın Almeria kentindeki Akdeniz Oyunları’nın açılışına katıldığını ve sporcuların başarısı oranında ülkelerin tanındığını söyledi. 
     Sporu tesislerle tabana yaymak, yarım kalan tesisleri tamamlayarak sporcuların hizmetine sunmak için çalışma yürüttüklerini ve işadamlarının spora destek olmaları amacıyla sponsorluk yasasının çıkartıldığını anımsatan Şahin, şöyle dedi 
     "Sporda başarılı olan ülkeler dünyada en çok tanınan ülkelerdir. İstanbul’da oynanan Şampiyonlar Ligi final maçının ülkemizin tanıtımına sağladığı katkının piyasa değerini ölçmek mümkün değildir. Bu nedenle spora büyük önem veriyoruz. Sponsorluk yasasından yararlananlar, sponsor olduğu kadarının tamamını vergiden düşüyor. Amacımız, sporu tabana yayarak çeşitli turnuvalarda başarılı olacak sporcuları yetiştirmektir. Denizlispor Başkanı Zafer Katrancı da, daha önce Türkiye’de başka örneği olmayan tesis yaptırarak spora hizmet etmiş ülke sporunun gelişmesine katkı sağlamıştır." Denizli Valisi Gazi Şimşek de Zafer Katrancı Altyapı Tesisleri’nin 7 branşta 600 sporcuya hizmet vereceğini, geleceğin sporcularının bu tesislerden yetişeceğini söyledi. 
     Daha sonra 700 bin dolar harcanarak Aralık 2004’de temeli atılan Zafer Katrancı Altyapı Tesisleri’nin açılışı yapıldı. 
     Denizlispor Başkanı Katrancı ise Denizlispor’un markalaşma yolunda büyük mesafe aldığını ve üst sıralarda 2 yıl yer aldıktan sonra lig şampiyonluğuna oynamayı hedeflediğini söyledi. 
     Açılış sonrası, Başbakan Yardımcısı Şahin, Denizli Valisi Şimşek, AK Parti Denizli Milletvekili Mehmet Yüksektepe, Denizli Belediye Başkanı Nihat Zeybekçi ve Pamukkale Üniversitesi Rektörü Prof. Dr. Hasan Kazdağlı takım oluşturarak eski Denizlisporlu futbolcular ve yöneticilerden oluşan takımla futbol maçı yaptı. 
     
</TEXT>
</DOC>
