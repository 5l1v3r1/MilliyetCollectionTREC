<DOC>
<DOCNO> 392510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/yasam/ayas.html </URL>
<DATE> 2005/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İsyanı internetten organize ediyorlar 
</HEADLINE>
<TEXT>


Afrika kökenli 2 gencin polisten kaçarken ölmesiyle Paris'te patlak veren ve başka kentlere de sıçrayan olaylarda yüzlerce araç ve bina yakıldı. Polis, isyancıların cep telefonu ve internetle organize olduğunu açıkladı 

DIŞ HABERLER SERVİSİ 

Fransa'nın başkenti Paris'in banliyölerinde başlayarak çeşitli kentlere yayılan isyanın dokuzuncu gecesinde yaklaşık 900 araç yakıldı, 253 kişi tutuklandı. İsyancıların cep telefonu ve internet üzerinden haberleşerek organize olduğu belirtildi. 

Çocuk saldırganlar 
900 aracın 656'sı şiddet olaylarının en yoğun olduğu Paris'te ateşe verildi. Güneydeki Toulouse ve Nice kentleri ile kuzeydeki Lille ve Rennes şehirlerinde de çok sayıda araç ve bina yakıldı. Polis, tutuklanan 253 kişi arasında çocuk yaştaki saldırganların da bulunduğunu açıkladı. 
Polis sözcüsü Patrick Hamon, gençlerin haberleşmek için cep telefonu mesajı ya da toplanma yerlerini belirlemek için elektronik posta kullandığını söyledi. Paris Savcısı Yves Bot da, gençlerin internet üzerinden diğer kentlerde de isyan başlatılması çağrısı yaptığını belirterek, "Organize eylemve stratejilerle karşı karşıyayız" dedi. 

7 milyon euro zarar 
Paris'in Clichy-sous-Bois banliyösünde, Afrika kökenli iki gencin polisten kaçarken elektrik trafosunda akıma kapılarak hayatını kaybetmesinin ardından patlak veren olaylarda yakılan araç sayısının 1500'ü geçtiği açıklandı. Yetkililere göre, olayların en çok etkilediği Seine-Saint-Denis'de kamu malına verilen zarar 7 milyon euro. 

Hükümet suçlanıyor 
Fransa Başbakanı Dominique de Villepin, dün durumu değerlendirip önlem almak için acil bir toplantı düzenledi. Muhalefet partilerinin temsilcileri ise İçişleri Bakanı Nicolas Sarkozy'nin istifasını istedi. 
Fransız gazeteleri, isyanla ilgili haberlerinde hükümeti eleştirdi. Le Monde'da önceki gün, isyanın bastırılamamasının, devletin tepesinde başıboşluk yaşanmasından kaynaklandığı belirtildi. İçişleri Bakanı Nicolas Sarkozy, aşırı sağcı kesimin hoşuna gidecek açıklamalar ve işler yapmakla, Cumhurbaşkanı Jacques Chirac ise olayları durdumak için yeterince hızlı hareket etmemekle suçlandı. 
Gazete, Başbakan Dominique de Villepin'i de olayların ilk 5 gününde hiçbir şey yapmamakla eleştirdi. Liberation'da da, isyancıların öfke, yoksunluk ve işsizliğin yanı sıra Sarkozy'ye olan nefretleriyle harekete geçtikleri belirtildi. 

Şiddete karşı yürüdüler 

Fransa'nın başkenti Paris'in Aulnay-sous-Bois banliyösü sakinlerinden bir grup, son günlerde meydana gelen şiddet olaylarına karşı çıkmak için sessiz protesto yürüyüşü yaptı. Yaklaşık 3 bin kişinin katıldığı gösteri 1 saat sürdü. Göstericiler, "Şiddete hayır, diyaloğa evet" yazılı pankartlar taşıdılar. Banliyönün Belediye Başkanı Gerard Gaudron, sessiz gösteri sırasında yaptığı açıklamada, şiddete taviz vermeyeceklerini belirtti ve banliyö sakinlerinin son olaylardan bıktığını bildirdi. Nüfusu yaklaşık 80 bin olan banliyö, son günlerdeki şiddet olaylarının en yoğun meydana geldiği bölgelerden biri. 


</TEXT>
</DOC>
