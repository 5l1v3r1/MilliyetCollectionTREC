<DOC>
<DOCNO> 352354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sonyas05.html </URL>
<DATE> 2005/06/15/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
Bu yıl Rock'n Coke'da bomba gibi gruplar çalacak 
</HEADLINE>
<TEXT>

     Hezarfen Havaalanı’nda 3-4 Eylül’de gerçekleştirilecek Rock’n Coke İstanbul Festivali 2005’e ilişkin basın toplantısı, Sirkeci Garı’nda yapıldı. 
     Organizasyon yetkililerinin verdiği bilgiye göre, bu yıl ilk kez "Saundwave" adlı bir tren Avrupa’nın çeşitli kentlerini dolaşıp 600 Avrupalı genci alarak, İstanbul’daki festivali izlemesi için Türkiye’ye getirecek. 
     Hezarfen Havaalanı’nda 3-4 Eylül’de gerçekleştirilecek festivalden önce yola çıkacak ve üzerinde festival logosu bulunacak Saundwave treni, 20 Avrupa ülkesini dolaşacak. Trenin her vagonunda ayrı tür müzik çalınarak, gençlerin hoşça vakit geçirmesi sağlanacak. 
     Rock’n Coke İstanbul Festivali 2005’e 40-50 bin kişinin katılması bekleniyor. Her yıl, bir önceki yıldan daha iyi bir organizasyonla yapılması hedeflenen festivale bu yıl önemli yabancı müzik grupları katılacak. 
     Son 25 yılın en önemli gruplarından kabul edilen The Cure, punk-rock’ın en çok konuşulan grubu The Offspring ve modern zamanların en büyük rock gruplarından Korn, Rock’n Coke Festivali için 3-4 Eylül’de İstanbul’a gelecek. 
     Rock’n Coke İstanbul Festivali sanatçıları arasında Ana Sahne’de yer alacağı kesinleşen yabancı gruplar The Cure, Korn, The Offspring, The Tears, Hot Hot Heat, Skin. Yerli gruplar ise Replikas, Pamela, Ceza ve MaNgA. 
     Pozitif-Rock’n Coke Proje Direktörü Cem Yegül, 21 Ağustos 2005’te İstanbul’da Formula 1’in yapılacak olması nedeniyle festivali önceki yıllarda olduğu gibi Ağustos ayında değil, Eylül’de yapmayı kararlaştırdıklarını söyledi. 
     Coca-Cola Türkiye Bölgesi Pazarlama Müdürü Can Arcasoy da Saundwave treninden bahsederek, bu trenin Türkiye’nin tanıtımına katkıda bulunacağını söyledi. 
     Arcasoy, ayrıca Avrupa’daki şehirlerde satılacak ürünlerinin üzerinde İstanbul ve festival logosunun da bulunacağını, bu nedenle İstanbul’a çok sayıda yabancı müziksever beklediklerini kaydetti. 
     Rock’n Coke İstanbul Festivali 2005’in biletleri, Biletix gişelerinde satılacak. 
     Sirkeci Garı’ndaki toplantının ardından katılımcılar, DJ’lerin performansıyla hoşça vakit geçirdi. 
     
</TEXT>
</DOC>
