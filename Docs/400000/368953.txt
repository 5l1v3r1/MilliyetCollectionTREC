<DOC>
<DOCNO> 368953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/soneko49.html </URL>
<DATE> 2005/08/11/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Bankalardaki mevduat ilk 7 ayda 16.7 milyar arttı... 
</HEADLINE>
<TEXT>

     Mevduat bankalarında toplam mevduat, bu yılın ilk 7 ayında 16.7 milyar YTL artarak, 29 Temmuz itibariyle 204 milyar 355.2 milyon YTL'ye çıktı. 
     Mevduat bankalarında toplam mevduat 31 Aralık 2004 tarihinde 187 milyar 648.1 milyon YTL idi. 
     Merkez Bankası'nın verilerine göre, ilk 7 ayda bankalardaki yabancı mevduat 2 milyar 880.2 milyon YTL azalarak 76 milyar 17 milyon YTL'ye indi. Bankalardaki yabancı mevduat 31 Aralık 2004 tarihinde 78 milyar 897.2 milyon YTL idi. 
     Bu yıl Ocak-Temmuz döneminde, YTL cinsinden mevduat 19 milyar 847.2 milyon YTL artarak, 29 Temmuz itibarıyla 123 milyar 712.2 milyon YTL oldu. Geçen yılın sonunda YTL mevduatı, 103 milyar 864.9 milyon YTL idi. 
     
     KREDİ HACMİ 
     Bankacılık sistemi kredi hacmi ilk 7 ay sonunda, 109 milyar 31.4 milyon YTL oldu. Bankacılık sistemi kredi hacmi 31 Aralık 2004 tarihi itibarıyla 88 milyar 544 milyon YTL idi. 
     29 Temmuz itibariyle, mali kesime verilen kredilerin 800.3 milyon YTL'si mevduat bankaları, 2 milyar 20.2 milyon YTL'si de kalkınma ve yatırım bankaları kredilerinden oluşuyor. 
     Mali olmayan kesime verilen kredilerin dağılımına bakıldığında ise yaklaşık 78.5 milyon YTL'sinin Merkez Bankası, 100 milyar 734.1 milyon YTL'sinin mevduat bankaları, 5 milyar 398.2 milyon YTL'sinin de kalkınma ve yatırım bankaları kredilerinden oluştuğu görüldü. 
     
     TÜKETİCİ FİNANSMAN ŞİRKETLERİNİN KREDİ HACMİ 
     Tüketici finansman şirketlerinin kredi hacmi ise bir haftada 37.5 milyon YTL artarak, 8 Ağustos itibarıyla yaklaşık 1 milyar 758.7 milyon YTL oldu. 
     Tüketici finansman şirketlerinin kredi hacmi, 29 Temmuz'da 1 milyar 721.3 milyon YTL düzeyindeydi. 
     Toplam kredinin yaklaşık 1 milyar 244.3 milyon YTL'si bireysel kredi, 514.3 milyon YTL'si de kurumsal krediden oluştu. 
     
     MENKUL DEĞERLER CÜZDANI 
     Bankaların alım satım amaçlı ve satılmaya hazır menkulleri, bu yılın ilk 7 ayında 11 milyar 84.6 milyon YTL artarak, 29 Temmuz 2005 tarihi itibariyle 76 milyar 517.6 milyon YTL'ye çıktı. 31 Aralık 2004 tarihinde, Bankaların alım satım amaçlı ve satılmaya hazır menkulleri 65 milyar 432.9 milyon YTL idi. 
     Verilere göre, 29 Temmuz itibarıyla mevduat bankalarının portföyünde yaklaşık 47 milyar 931.1 milyonu YTL, 26 milyar 148.4 milyon YTL'si de yabancı para menkul değerleri olmak üzere yaklaşık 74 milyar 79.5 milyon YTL'lik değerli kağıt bulunuyor. 
     Bu bankalardaki yabancı para ve TL cinsinden menkul değerlerin yaklaşık 956.5 milyon YTL'si yurtdışında bulunurken, yurtiçi yabancı para cinsinden değerler arasında 26 milyar 29 milyon YTL'lik, Türk parası değerler açısından da yaklaşık 44 milyar 318.6 milyon YTL'lik devlet tahvili yer alıyor. 
     
</TEXT>
</DOC>
