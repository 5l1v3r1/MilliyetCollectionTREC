<DOC>
<DOCNO> 389947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sontur51.html </URL>
<DATE> 2005/10/26/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Türk bayrağı ve Atatürk büstlerine saldırı... 
</HEADLINE>
<TEXT>

     Kayseri’de, 4 ilköğretim okulundaki Türk bayrakları ile Atatürk büstleri boyandı, duvarlara terör örgütü lehine ifadeler yazıldı. 
     Hacılar İlçesi’ndeki Gürdoğanlar, Ali İhsan Kalmaz, Mustafa Tatar ve Yunus Çepken ilköğretim okullarının bahçelerindeki Türk bayrakları, gece gönderlerinden indirilip sprey boya ile boyandı. Okulların bahçelerindeki Atatürk büstleri de yeşil boyayla boyandı. Okulların duvarlarına terör örgütü lehine ifadeler ve küfürler yazıldı. 
     Vali Vekili Tevfik Karabalık, 4 ilköğretim okulunun bahçesinde gece meydana gelen ve sabah ortaya çıkan olayla ilgili çok yönlü soruşturma başlatıldığını kaydetti. 
     Karabalık, olayın provokasyon amaçlı olabileceğini söyledi. 
     İl Milli Eğitim Müdürü Erdoğan Ayata da büst ve duvarlardaki boyaların silindiğini, Türk bayraklarının ise parmak izi incelenmesi yapılması için emniyet güçlerine teslim edildiğini bildirdi. 
     Okullardaki çirkin saldırıların sorumlularını şiddetle kınadıklarını ifade eden Ayata, "Üzerlerine konulan boyalarla çocuklarımızın kalplerindeki bayrak ve Atatürk sevgisini ortadan kaldıramazlar. Biz yine çocuklarımızı bayrak ve Atatürk sevgisi ile yetiştirmeye devam ederek, bu tür saldırılara en iyi cevabı vereceğiz" dedi. 
     Saldırganların kimliklerinin belirlenmesi ve yakalanması için soruşturma başlatıldığı bildirildi. 
     
</TEXT>
</DOC>
