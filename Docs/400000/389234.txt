<DOC>
<DOCNO> 389234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/soneko43.html </URL>
<DATE> 2005/10/24/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
MÜSİAD GMYK üyesi Dede "İstikrar, kalkınmanın anahtarıdır" 
</HEADLINE>
<TEXT>

     Müstakil Sanayici ve İşadamları Derneği MÜSİAD genel Merkez Yönetim Kurulu Üyesi Mahmut Dede, ''İstikrar, siyasi ve ekonomik kalkınmanın anahtarıdır'' dedi. 
     Dede, MÜSİAD Mersin Şubesi'nce HiltonSA Otel'de düzenlenen iftar yemeğinde, demokrasilerde partiler arası rekabetin doğal ve siyasetin gereği olduğunu söyledi. 
     İktidar ve muhalefet rekabetinin, hizmeti ve kalkınmayı hedefleyen bir yapıda ve çözüm odaklı olması gerektiğini kaydeden Dede, ''İstikrarı bozacak kavga ve polemikler, toplumsal gerginliklerin yanısıra, ekonomide istikrasızlığı ve sermaye kaçışını getirebilir'' dedi. 
     Türkiye'nin her geçen gün çekim merkezi olduğunu ve yükselen bir piyasa merkezi haline geldiğini ifade eden Dede, şöyle konuştu 
     ''Yabancı yatırımcıların ilgisi ve yatırımları her geçen gün artmakta, varlıklarımızın değeri yükselmektedir. Yabancı yatırımda önemli olan sermayenin rengi ve milleti değil, ülkemize katmadeğer katacak, istihdam kazandıracak alanlara yönlendirilmesidir. Sermayenin rengi tartışmaları gereksiz ve faydasız olmasıyla birlikte, potansiyel yatırımlar için ürkütücü hal alma eğilimindedir. İstikrar, siyasi ve ekonomik kalkınmanın anahtarıdır. 15-20 yıl aradan sonra sağlanan bu ikinci dalgayı kaçırmamalıyız. MÜSİAD, körfez sermayesi için 15 yıldan bu yana uğraşmaktadır.'' 
     
     TÜRKİYE'NİN AB MÜZAKERE SÜRECİ 

     Türkiye'nin AB ile müzakere sürecine değinen Dede, ''Türkiye'nin 1963 yılında başlayan AB macerası, 3 Ekim'de yeni bir safhaya girmiştir'' diye konuştu. 
     Türkiye'nin artık müzakere eden bir aday ülke konumunda olduğunu vurgulayan dede, şöyle devam etti 
     ''Bu bakımdan 3 Ekim kararları Türkiye'nin AB karşısındaki resmi konumundaki nitelik yönünden yapısal bir ilerlemeyi temsil etmektedir. Böylece AB üyeliği yolunda önemli bir aşama geçilmiştir. Hükümetin AB yolundaki tutumunu, yani dayatmalara direnmesini olumlu değerlendiriyor ve takdir ediyoruz.'' Türkiye'nin, AB müzakere sürecinde hatalara düşmemesi gerektiğini ifade eden Dede, şu önerilerde bulundu 
     ''AB ile üyelik müzakereleri, siyaset, iş dünyası, sivil toplum kuruluşları ve medya zemininde bir milli dış politika meselesi bağlamında değerlendirilmelidir. Farklı ve kutuplaşan duruşların, müzakere gücünü zayıflatan psikolojik zaafiyetler ortaya çıkarma tehlikesi vardır. Öncelikle sivil toplum kuruluşları ile istişare edebilecek bir yapı kurulmalıdır. Türkiye dış politikadaki açılımlarını sürdürmeli derinleştirmeli ve tamamlayıcı alternatifler oluşturmalıdır. AB hedeflerine odaklanır ve bu yolda ilerlerken, başta İslam ülkeleri ve Türk Cumhuriyetleri olmak üzere, Ortadoğu, Orta Asya, Kafkaslar ve Balkanları kapsayan Avrasya hinterlandında çevre ve komşu ülkelere ve dünyanın diğer bölgelerindeki konu ve gelişmeleri ilgisini azaltmamalı, aksine yeni konumu ile daha etkin roller almaya hazır olmalıdır. AB'ye tam üye olmak ya da olmamak, Türkiye açısından tarihin sonu değildir. Bununla beraber üyelik sürecinde sosyo kültürel ve inanç değerlerimizi muhafaza etmek, hatta Avrupa içine taşımak zorundayız. AB içinde bir asimilasyon değil, farklılıklarımızı bir kültürel zenginlik potası kabul edip, ortak yaşama kültürünü Avrupalılara benimsetme mücadelesi vermek zorundayız.'' 
     
     MÜSİAD MERSİN ŞUBE BAŞKANI SALT 

     MÜSİAD Mersin Şube Başkanı Mekin Merter Salt da tek parti iktidarının getirdiği huzur ve güven ortamının iyi ekonomik politikalarla birleştirilerek, ekonomide iyileşmenin ve atıl kapasitelerin kullanılmaya başladığını söyledi. 
     Üretimde artışların olduğunu, faizlerin düşmesinin hem iç ve hem dış borçların artış hızını yavaşlattığını, bunun da ölü sermayenin yatırıma dönüşmesini sağladığını anlatan Salt, ''Tüm bu gelişmelere rağmen istihdamda iyileşme sağlanamamış, ihracatla birlikte ithalat da hızla artmış, cari açık büyümüştür. Bu yılki açık için başarılı özelleştirmeler dengeyi sağlamasına rağmen, yine de gelecek yılın hazırlıkları şimdiden yapılmalıdır. Çünkü bu yıl muazzam bir açık olacak ve ekonomi üzerinde negatif etkisi hissedilecektir'' diye konuştu. 
     Konuşmaların ardından MÜSİAD'a üye olan işadamlarına rozet takılırken, yemeğe katkıda bulunanlara plaket verildi. 
     Yemeğe, Vali Atilla Osmançelebioğlu birlikte vali yardımcıları, kurum ve kuruluş temsilcileri ile MÜSİAD üyeleri katıldı. 
     
</TEXT>
</DOC>
