<DOC>
<DOCNO> 370908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/soneko42.html </URL>
<DATE> 2005/08/18/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Enerji Bakanı Biodizel üretiminde Avrupa üçüncüsüyüz 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, Türkiye'nin biodizel üretiminde Avrupa'nın 3. ülkesi konumunda bulunduğunu söyledi. 
     Geçirdiği kalp krizi sonucu hayatını kaybeden işadamı Yüksel Poyraz'ın cenazesine katılmak üzere Ordu'ya gelen Bakan Güler, cenaze töreninin ardından Taşbaşı Mahallesi'ndeki Deniz Liman Hudut Müdürlüğü'nde daire müdürleri ile bir toplantı yaptı. 
     Vali Kemal Yazıcıoğlu ile AK Parti Milletvekilleri Enver Yılmaz, Hamit Taşçı ve Belediye Başkanı Seyit Torun'un da katıldığı toplantı öncesi gazetecilerin çeşitli sorularını yanıtlayan Bakan Güler, biodizel üretimine önem verdiklerini söyledi. 
     Artan petrol fiyatları konusunda alternatif yakıt üretiminin öneminin daha çok ortaya çıktığını ifade eden Güler, şunları kaydetti 
     ''Artan petrol fiyatları yeni alternatifler gerektiriyor. Bilindiği gibi bir süreden bu yana biodizel üretimi sürüyor. Biodizel üretiminde sesiz sedasız Avrupa'nın 3. ülkesi konumuna geldik. Geçtiğimiz günlerde Mısır gezisi sırasında orada üretilen cocoba adlı ürünün de biodizel için çok uygun olduğunu öğrendik. Şimdi bunun ekim çalışmalarının da yapılması için gerekli girişimleri yaptık.'' Bunların yanı sıra bioenatol üretimi konusunda da çalışma yapıldığını anlatan Güler, ''Bu da şeker pancarından üretiliyor ve benzin yerine geçiyor. Öncelikle biodizeli iyice yaygınlaştırmamız gerekiyor. Ayrıca biodizel üretirken yan ürün olarak gliserin ve küspe de elde ediyoruz. Kısacası bir taşla 5 kuş vurmak mümkün'' diye konuştu. 
     Daha sonra Ordu'daki yatırımlarla ilgili daire müdürlerinden bilgi alan Güler, yapımı devam eden Kordonboyu'ndaki kaldırım çalışmalarını inceledi. 
     
</TEXT>
</DOC>
