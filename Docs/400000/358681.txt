<DOC>
<DOCNO> 358681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sonsiy19.html </URL>
<DATE> 2005/07/06/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
CHP'den istifa eden milletvekili Güler Bağımsız kalma lüksümüz yok 
</HEADLINE>
<TEXT>

     CHP’den 28 Haziran’da istifa eden Mersin Milletvekili Hüseyin Güler, "Mutsuz bir ailede mutlu olmak mümkün değildir" dedi. 
     Hüseyin Güler, Mersin Gazeteciler Cemiyeti’nde düzenlediği basın toplantısında, halkın sorunlarını örgütle el ele vererek ülke gündemine taşımak için siyasete girdiğini ifade ederek, "CHP’de yerel ve genel politikaları gördükçe anladım ki halk denen kavrama yer yok. 
     İktidara gelme derdi yok. Çünkü kendi dünyalarında küçük iktidarlarını kurmuşlar" diye konuştu. 
     Geçen hafta yapılan Mersin Merkez İlçe Kongresi’nin de haklılığını ortaya koyduğunu belirten Güler, "Heyecandan yoksun bir kongreydi. Bu da haklılığımı gösteriyor. İstifamın gerekçesi de buydu. Kendi yazdıkları delegelerini bile kongreye getiremediler" dedi. 
     "Mutsuz bir ailede, mutlu olmak mümkün değildir" diyen Güler, şunları kaydetti 
     " Bu yapı bizi taşımaz diye durumu uzun süredir parti platformunda paylaşmaya özen gösterdim. Olayın gidişatının bu noktaya geleceği belliydi. CHP’nin bugünkü yapısı, ne topluma ne de iç dinamiklerine umut veriyor. Şu anda CHP’de 80’e yakın ciddi anlamda sıkıntıları olan milletvekili var." Birçok siyasi partiden, partilerine katılım konusunda davet aldığını ifade eden Güler, şunları kaydetti 
     "Bunu siyasi açıdan bir kazanım olarak görüyorum. Bağımsız kalmak gibi bir lüksümüz yok. Amacımız, iddiamız, ülkeyi yönetmek ve yarınlara dönük yaşanan sıkıntılara bir an önce çözüm bulmaktır. Bu nedenle görüşmelerimiz sürüyor. Sıkıntıları asgari düzeyde yaşayabileceğimiz, iddiamızı ve heyecanımızı iktidara dönük taşıyabileceğimiz bir siyasi oluşum içinde elbette bulunacağız." 
     
</TEXT>
</DOC>
