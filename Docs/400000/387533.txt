<DOC>
<DOCNO> 387533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/spor/spo08.html </URL>
<DATE> 2005/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Okul sporları Ata'sını buldu 
</HEADLINE>
<TEXT>


Yeni kurulan federasyonun ilk başkanlığına seçilen Ata Özer, Türkiye'de halı sahaları okula taşıyan ilk isim olarak tanınıyor. Aynı zamanda müdürlüğünü üstlendiği Şehremeni Anadolu Lisesi spordaki başarısıyla gıpta ediliyor 

ÖZEL RÖPORTAJ MİNE İSTANBULLU 


Yeni doğan ve emekleme evresini aşıp 'yurt sathı'ndaki Tüm gençleri kucaklamayı amaç edinmiş bir oluşum Okul Sporları Federasyonu... Ve başında da, sporla eğitimi iç içe geçirmiş, dinamik, çalışkan, kararlı bir isim var Ata Özer... Özer son 20 yılda yolu okul sıralarından geçen, eğitim ve sporla uğraşan herkes için bilinen bir sima. Geniş ufkuyla Okul Sporları Federasyonu'nun ilk başkanı olması da kimseyi şaşırtmadı. Aynı zamanda Şehremeni Anadolu Lisesi'nin müdürlüğünü yapan Özer bu eğitim yuvasının ismini Dünya'ya ezberletmiş durumda. Çiçeği burnunda başkan, İstanbul Otakçılar Lisesi'ne halı saha kurdurup, spor eğitiminde attığı ilk adımı Şehremeni Lisesi'nde doruğa çıkarmış. Faruk Çetin Cıngıllıoğlu ile girdiği yarışta 23 oyun 18'ini alarak başkanlık koltuğuna oturan, 32 yıllık eğitimci Ata Özer'le hedeflerini, projelerini konuştuk 

'İddialıyım, başaracağım' 
Milli Eğitim Müdürlüğü ve ilgili kurullar arasında koordinasyon eksikliği var. Bunu gidermek ilk hedeflerden biri. Mevcut imkanları bu işbirliği ile artırıp, okuldaki her öğrencinin spor yapabilmesini sağlamalıyız. İddialıyım, bunu başaracağım. Bu amaçlar uğruna savaşırken hatalarım da olacak. Ama asla camiaya leke sürmeyeceğiz. Yerel yönetimlerle de işbirliği yapmak istiyoruz. Belediyelerin kapalı spor salonlarını öğrencilerin kullamına açmalarını isteyeceğim. Kötü alışkanlıkları engellemek için de mahalli spor okulları açacağım ve herkesi spora yönlendireceğim. Beden eğitimi öğretmenleri çoğu okullarda eşya gibi duruyor. Asıl ve asil görevleri sporu sevdirmek ama imkanları çok sınırlı. Projemde beden eğitimi öğretmenlerine çok iş düşüyor. Onları belirli dönemlerde eğitime tabi tutup, kendilerini yenilemelerini sağlayacağım. Ülke genelindeki yetenekli gençleri tespit etmelerini isteyeceğim. 

"Ben yok, biz varız" 
Federasyonda asla eşim - dostum yer almayacak. Yönetime sporu kim seviyorsa o gelecek. Ben yok, biz olacağız. İşadamlarından sponsorluk isteyeceğiz. Ülkemizde spor lisesi çok az. Bunların sayısını artıracağız. İmkanları iyi olan okulların spor kulübü açmalarını sağlayacağım. Atıl durumda tesis bırakmayacağım. Bu sayede Türk sporunun altyapısını oluşturmayı amaçlıyorum. Bu başarılar sadece İstanbul'da kalmayacak, tüm Anadolu'ya yayılacak. 
Bu amaçlarımı gerçekleştirmek yolunda Büyükşehir Belediye Başkanı Kadir Topbaş'ın bana, Valiliğe ve İl Müdürlüğü'ne verdiği önemli bir söz var. İstanbul'daki 81 okula spor salonu yaptıracağım demişti. İhaleleri tamamlandı yapıma başlandı. Tüm bu tesisler, gece - gündüz öğrencilerin kullanımına açık olacak" 

Sporcu madeni 

Ata Özer'in yönetimindeki Şehremeni Lisesi Türkiye'deki sayısız başarının yanı sıra, futbolda Asya Olimpiyat Şampiyonluğu, basketbolda 2001'de Dünya beşinciliği, bu yıl da şampiyonluk yaşadı. Lisesinin masa tenisinde de Dünya üçüncülüğü ve beşinciliği bulunuyor. 20 yıl profesyonel futbol oynayan Özer'in yolu Beşiktaş ve Trabzonspor'dan da geçmiş. Aynı zamanda iki yıldır Futbol Federasyonu temsilciliği yapıyor. Şu anda liseden çıkan 35'e yakın milli futbolcu var. Emre Belözoğlu da bunlardan biri. Okulun 19 mezunu Süper Lig ve A Kategorisi'nde forma giyiyor. Son olarak da Özgürcan, Harun, Erkan ve Serdar 17 Yaşaltı Milli Takımı'nda forma giyiyor 

'Sevgi ve güven' 

"Şu okula geldiğimde, her türlü suç mevcuttu. Ama biliyorum ki çocuklara değer verirsen, o zaman bir daha kötülük göremezsin. Benim başarımın sırrı da bu Sevgi ve güven. Çocukları severseniz ve güvenirseniz başarı da kendiliğinden gelir. Sportif başarı için de çocuğu heyecanlandırmak gerekir. Onu bir maça götürmek lazım mesela, o atmosferi hissetmesi lazım..." 


</TEXT>
</DOC>
