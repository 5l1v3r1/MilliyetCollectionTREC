<DOC>
<DOCNO> 353704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sonsiy11.html </URL>
<DATE> 2005/06/20/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Cezaevinden Cumhurbaşkanı affıyla çıkan mahkum çatışmada öldü 
</HEADLINE>
<TEXT>

     Kadir ÇELİK İSLAHİYE Gaziantep , DHA 

TUNCELİ’nin Ovacık İlçesi kırsalında, güvenlik güçleriyle girdiği çatışmada öldürülen yasa dışı Maoist Komünist Parti- Halk Kurtuluş Örgütü MKP- HKÖ üyesi terörist 34 yaşındaki Ökkeş Karaoğlu’nun, 2001 yılında Cumhurbaşkanı Ahmet Necdet Sezer’in affı ile cezaevinden çıktığı anlaşıldı. 
     16 Haziran’da Yasa dışı MKP- HKÖ örgütünün Mercan Vadisi’nde yaptığı 2’nci kongresine güvenlik güçlerince düzenlenen operasyonda 17 terörist ölü ele geçirilmişti. Ölen teröristlerden Ökkeş Karaoğlu’nun cenazesi memleketi Gaziantep’in İslahiye İlçesi’ne bağlı Kabaklar Köyü’ne getirildi. 
     Cesedi kırmızı bir beze sarılan Karaoğlu için cenaze namazı kılındı. Polis ve jandarmanın geniş güvenlik önlemi altında Karaoğlu’nun cenazesi olaysız bir şekilde köy mezarlığında toprağa verildi. Cenazede gözyaşlarına boğulan annesi Hatice Karaoğlu, oğlunun kader kurbanı olduğunu söyleyerek, Onu 17 yaşında elimden aldılar, bir daha geri dönmesine izin vermediler'' dedi. 
     
     CUMHURBAŞKANI AFFETMİŞ 
     Ökkeş Karaoğlu’nun 1995 yılında terör örgütüne üye olmak, polis aracına silahlı saldırı ile jandarma karakoluna baskın yapmak suçlarından 15 yıl hapis cezasına çarptırıldığı ve cezasını çektiği Edirne E Tipi Cezaevi’nde 3 ay açlık grevi başlattığı belirlendi. 
     Açlık grevi sırasında sağ ayak parmakları kesilen Karaoğlu’nun cezası, beyninde de oluşan ağır hasar nedeniyle 2001’de Cumhurbaşkanı Ahmet Necdet Sezer tarafından kaldırıldı. Cezaevinden çıktıktan sonra bir süre Gaziantep’te yaşayan Ökkeş Karaoğlu’nun, daha sonra İstanbul’a, oradan da Tunceli’ye geçtiği anlaşıldı. 
     Bursa Uludağ Üniversitesi Çalışma Ekonomisi ve Endüstriyel İlişkiler Bölümü 4’üncü sınıftan ayrıldığı belirtilen Karaoğlu’nun Ustamınoğlu’ adlı kitabının da piyasaya sürülmek üzere olduğu iddia edildi. 
     
</TEXT>
</DOC>
