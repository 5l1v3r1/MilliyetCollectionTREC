<DOC>
<DOCNO> 363279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/spor/spo06.html </URL>
<DATE> 2005/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Havuzda Rekabet riski 
</HEADLINE>
<TEXT>


Futbol Federasyonu, yeni kriterler konusunda tüm kulüplerle anlaşırken, bundan sonra Rekabet Kurulu'nun, Digitürk ile yeni yapılan sözleşmeyi onaylamasını bekleyecek 


Futbol Federasyon Başkanı Levent Bıçakcı, naklen yayınlar konusunda 18 Süper Lig kulübüyle anlaşmaya vardıklarını açıklarken, "Kimse geçen yıldan az kazanmayacak. Bunu garanti altına aldık" diye konuştu. 
Havuz krizini çözen Futbol Federasyonu şimdi dört büyüklerin ilk dörde girmesi ve Rekabet Kurulu'nun, Digitürk ile yapılan yeni sözleşmeyi onaylaması için dua edecek. 
Fenerbahçe, Galatasaray ve Beşiktaş'ın geçen sene aldıkları yayın ücretinin yüzde 6'lık artış sonrası yaklaşık 19 milyon YTL'lik, Trabzonspor'un ise 15.5 milyon YTL'lik bölümünü garanti eden federasyon, bu takımların sezon sonunda ilk dörde girememesi durumunda oluşturacağı fonu devreye sokacak. 
Yayıncı kuruluşun enflasyon oranında sağlayacağı artışın yanısıra, kulüplerin gelirlerinden kesilecek yüzde 3'lük pay ile federasyon hissesinden ayrılacak diğer yüzde 3'lük bölümle oluşturulacak fonun portresinin 8.5 milyon YTL tutacağı bildirildi. 
Dört büyük kulübün son 10 yılda ilk dört dereceye girememe tablosunu çıkaran federasyon, Galatasaray ve Fenerbahçe'nin birer, Beşiktaş'ın 2, Trabzonspor'un ise 4 kez klasman dışı kalmasını gözönüne alarak bu ek kaynağın yeterli olacağı görüşünde birleşti. Ancak adı geçen takımlardan bir kaçının ilk dört dışında kalması durumunda ayırdığı fonun yetmeyeceğini hesaplayan federasyon, bu olasılık karşısında kendi bütçesinden yaklaşık 4 milyon YTL'lik bir pay ayırmak zorunda kalacak. 
Yayın krizini çözdükten sonra bugün Rekabet Kurulu'na başvuracak olan federasyon, iki senelik sözleşme uzatımı kabul edilmediği takdirde bir başka kaosa sürüklenecek. Ligin isim hakkı ve Türkiye Kupası'nın yayını karşılığı yaklaşık 13 milyon dolarlık bir anlaşma yapan Futbol Federasyonu'nun, Rekabet Kurulu'ndan olumsuz yanıt alırsa söz konusu parayı nereden bulacağı ise tam bir soru işareti. 



</TEXT>
</DOC>
