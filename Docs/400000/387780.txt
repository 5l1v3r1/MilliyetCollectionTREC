<DOC>
<DOCNO> 387780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sonyas15.html </URL>
<DATE> 2005/10/18/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
3 Türk oteli. en iyi 10 otel arasına girdi 
</HEADLINE>
<TEXT>

     Dünyanın en büyük tur operatörlerinden Alman TUI’nın, müşterilerinden gelen değerlendirmeleri sonucunda, çalıştığı pazarlardaki en iyi 100 otel sıralamasına Türkiye’den 16 otel girerken, bunlardan 3’ü en iyi 10 otel arasında gösterildi. 
     TUI’nın bu yıl müşteri gönderdiği çeşitli ülkelerdeki yüzlerce otel arasında yapılan değerlendirme sonucu belirlediği "TUI Holly 100" listesinde ilk 10’a, Hotel Amara Beach Resort 5’inci, Hotel Cornelia De Luxe Resort 9’uncu ve Iberotel Sarıgerme Park da 10’uncu sıradan girdi. Listede, Robinson Club Çamyuva ve Pamfilya, Barut Hotel Arum, Hotel Cornelia De Luxe Resort, Hotel Delphin Deluxe Resort, Hotel Sunrise Queen, Iberotel Sarıgerme Park ve Club Lykia World Village da yer aldı. Bu oteller geçen yıl da ilk 100 otel arasına girmişlerdi. 
     İlk 100 listesine Türkiye’den bu yıl Hotel Amara Beach Resort, Robinson Club Nobilis, Hillside Beach Club, Hotel Asteria, Robinson Select Maris, Rixos Hotel Bodrum, Hotel Sea Garden, Hotel Zeytinada ise ilk kez girdiler. 
     Geçen yıl ilk 10 listesine Türkiye’den bir otel girerken, bu yıl üç otel, ilk 10 otel arasında gösterildi. Ancak, geçen yıl ilk 100 otel arasında 21 otel bulunurken, bu yıl yalnızca 16 otel ilk 100 listesinde yer almayı başardı. 
     TUI’nin bir sonraki sezon kataloglarında ayrı yer verdiği en iyi oteller sıralamasında, Türkiye’nin rakiplerinden Mısır’ın gerilediği görüldü. Geçen yıl ilk 10 listesinde 2 tesisle yer alan Mısır, 2005 yılında bu listeye otellerini sokamadı. 2004 yılında 100 tesis içinde 9 oteli bulunan Mısır, 2005’te 8 tesisle ilk 100 listesinde yer aldı. 
     
     İSPANYA TESİS SAYISINI ARTIRDI 
     Türkiye’nin Avrupa pazarındaki en güçlü rakibi İspanya ise TUI listesinde en fazla tesise sahip ülke olarak yerini buldu. İspanya bu yıl 30 tesisle, ilk 100 otel listesine en fazla giren ülke oldu. İspanya’dan bu listeye geçen yıl 27 konaklama tesisi girmişti. İspanya, geçen yıl olduğu gibi bu yıl da birinciliği kaptırmamış oldu. 
     Bu yıl TUI’nin ilk 100 otel listesine, İspanya’dan 30, Türkiye’den 16, Yunanistan’dan 10, Mısır’dan 8 ve Portekiz’den 6 otel girmeyi başardı. 
     
     
TUI MÜŞTERİLERİNİN EN İYİ 10 OTELİ 1-Travel Charme Kurhaus Binz Almanya 2-Seaside Grand Hotel Residencia Kanarya Adaları-İspanya 3-Hotel Duque de Najera İspanya 4-Hipotel Barrosa Palace Wellness Spa İspanya 5-Hotel Amara Beach Resort Side-Türkiye 6-Pestana Palms Aparthotel Portekiz 7-Travel Charme Hotel Strandidyll Almanya 8-Travel Charme Hotel Kurhaus Sellin Almanya 9-Hotel Cornelia De Luxe Resort Belek-Türkiye 10-Iberotel Sarıgerme Park Muğla-Türkiye 
     
</TEXT>
</DOC>
