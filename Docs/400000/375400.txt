<DOC>
<DOCNO> 375400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/son/sontur04.html </URL>
<DATE> 2005/09/03/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Van'da molotofkokteyli saldırı... 
</HEADLINE>
<TEXT>

     Van’da bir turizm firmasına ait yazıhaneye kimliği belirlenemeyen kişilerce molotofkokteyli atıldı. 
     Alınan bilgiye göre, molotofkokteyli kimliği belirlenemeyen maskeli iki kişi tarafından yazıhane kapatıldıktan sonra saat 22.30’da atıldı. 
     Olayda kimsenin yaralanmadığı, yazıhanede bulunan koltukların alev aldığı belirtildi. Yangın, çevredeki vatandaşların müdahalesiyle büyümeden söndürüldü. 
     Emniyet Müdürlüğü ekipleri olay yerinde incelemelerde bulundu. 
     Kaçan saldırganların yakalanması için çok yönlü soruşturma başlatıldığı bildirildi. 
     
     ORMANLIK ARAZİDE TELSİZ BULUNDU 
     Öte yandan, saat 23.00’de Edremit Karayolu üzerinde bulunan polis lojmanları karşısındaki Çevre ve Orman İl Müdürlüğü’ne ait ormanlık araziye şüpheli 2 kişinin girdiğini gören vatandaşlar, polise haber verdi. 
     Terörle Mücadele ile Özel Harekat ve Asayiş Şube Müdürlüğü ekiplerinin ormanlık arazide panzerlerle yaptığı aramada şüpheli şahıslara rastlanmazken, ağaçların altına bırakılmış bir adet telsiz bulundu. 
     Herhangi bir bomba düzeneğine bağlı olabileceği ihtimaliyle bomba imha uzmanları tarafından kontrol edilen telsiz, incelenmek üzere Emniyet Müdürlüğü’ne götürüldü. 
     
</TEXT>
</DOC>
