<DOC>
<DOCNO> 391163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sontur04.html </URL>
<DATE> 2005/10/31/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Bayramda yağmur var... 
</HEADLINE>
<TEXT>

     MİLLİYET İNTERNET 

HAFTA sonunu soğuk ve yağışlı geçiren Türkiye, bayramı da yağmurla karşılıyor. Arife günü ile bayramın 1. ve 2. gününde yurt genelinde yağış bekleniyor. 
     Devlet Meteoroloji İşleri Genel Müdürü Adnan Ünal, soğuk ve yağışlı havanın yurdun kuzey, iç ve doğu bölgelerinde etkisini sürdürdüğünü belirterek, "Bayramın özellikle 1. ve 2. gününde yurdun üçte ikisinde yağış bekliyoruz" dedi. 
     Yağışların yüksek yerlerde kar ve karla karışık yağmur şeklinde olacağını belirten Ünal, bayramın 3. gününden itibaren ülke genelinde batıdan itibaren hava sıcaklıklarında çok olmasa da biraz artış olacağını kaydetti. Ünal, hava sıcaklıklarının hafta boyunca güney ve batı kıyılarında 18-22 derece, kuzey kıyılarında 11-13, iç bölgelerde ise 9-11 derece civarında seyredeceğini bildirdi. En düşük hava sıcaklıkları İstanbul'da 10, Ankara'da 8, İzmir'de 16, Adana ve Antalya'da 19, Erzurum'da 6, Trabzon'da 13, Diyarbakır'da 16 derece olacak. 
     İSTANBUL'da bayramın birinci günü sağanak yağışlı, bayramın ikinci günü de yağış beklenirken, cumartesi ve pazar parçalı bulutlu bir hava bekleniyor. Hafta sonu güneşin görülmesi ve rüzgarın hafiflemesiyle hava sıcaklıklarında artış görülecek. 
     Afet Koordinasyon Merkezi’nden AKOM yapılan açıklamaya göre, İstanbul'a Karadeniz üzerinden gelen soğuk ve yağışlı havanın etkisi bayrama kadar devam edecek. Sağanak şeklinde görülen yağışların aralıklarla şiddetini artırması ve Anadolu yakası ile Boğaz’a yakın semtlere miktar olarak daha fazla düşmesi bekleniyor. İstanbul Valiliği ise kenti etkileyecek olan soğuk, yağış ve poyraz nedeniyle vatandaşların tedbirli olmaları uyarısında bulundu. 
     BUGÜN Marmara’nın doğusu, Karadeniz, İç Anadolu’nun kuzey ve doğusu ile Doğu ve Güneydoğu Anadolu bölgeleri yağışlı geçecek. Yağışlar yağmur, Karadeniz’in iç kesimleri ile iç ve Doğu Anadolu’nun kuzeyinin yüksek kesimlerinde karla karışık yağmur ve kar şeklinde olacak. Yağışların, Marmara’nın doğusu İstanbul, Kocaeli, Adapazarı , batı Karadeniz kıyıları Zonguldak, Bartın, Karabük , Doğu Anadolu’nun batısı Erzincan, Malatya, Elazığ , doğu Karadeniz Gümüşhane, Bayburt, Ordu ve Giresun illeri... bölgelerinde etkili olması bekleniyor. 
     YARIN ve ÇARŞAMBA ARİFE Marmara, Batı Karadeniz, İç Anadolu’nun kuzeybatısı, doğu Akdeniz ile doğu Karadeniz bölgeleri yağışlı geçecek. Yağışlar, yağmur, Karadeniz’in iç kesimlerinde ise karla karışık yağmur, yüksek kesimlerde kar şeklinde olacak. 
     BAYRAMIN 1. GÜNÜ Doğu Karadeniz, Doğu ve Güneydoğu Anadolu dışında tüm Türkiye yağış altında. Bolu-Sivas hattında karla karışık yağmur, özellikle Muğla, Antalya ve Mersin'de etkili yağmur görülecek. 
     BAYRAMIN 2. GÜNÜ Marmara’nın doğusu, Karadeniz, iç Anadolu’nun doğusu, doğu Akdeniz ile doğu ve güneydoğu Anadolu bölgeleri yağışlı geçecek. Yağışlar, yağmur ve sağanak, Karadeniz’in iç kesimleri ile doğu Anadolu’nun kuzeyinde karla karışık yağmur ve kar şeklinde olacak. 
     BAYRAMIN SON GÜNÜ VE PAZAR ise, yurdun kuzeydoğu kesimleri yağışlı, iç ve batı bölgeleri parçalı bulutlu geçecek. 
     
     
     GÜNEYDE YAZ, KUZEY VE DOĞUDA KIŞ 

     KIŞ henüz güneye inemedi. Muğla Ölüdeniz'de turistler, 25 derecelik sıcaklığın keyfini çıkardı. Bodrum’un Yalı Beldesi'nde ise tatil yapan İsviçreli ve Alman turistler yazdan kalma bir gün yaşadı. Kaldıkları otelin havuz kenarında güneşlenip havuza giren turistlerden bir bölümü de su kayağı yaparak tatilin tadını çıkardı. 
     Yurdun büyük bölümünde soğuk ve yağışlı hava etkili olurken, Bodrum’da son 2 günde Yalı Beldesi'ndeki Sea Garden Tatil Köyü’ndeki İsviçreli ve Alman turistler havuz başına akın ederek bol bol güneşlendi, havuza girdi. Genç turistlerin de koylarda su kayağı yaptığı Bodrum’da görüntüler yaz aylarını aratmadı. Hava sıcaklığının 22, deniz suyu sıcaklığının da 24 derece olduğu Bodrum'da, ekim ayının sonu olmasına rağmen, turistler keyifli bir gün yaşadı. 
     SİVAS'ta iki gündür aralıklarla devam eden sağnak yağış, yerini kar yağışına bıraktı. Trafiğe çıkanlar, kar yağışı nedeniyle tedbirli olmaları konusunda uyarıldı. 
     Bugün sabah satlerinde kapalı ve soğuk havayla birlikte başlayan kar yağışı, bu yıl şehir merkezine yağan ilk kar oldu. 
     
</TEXT>
</DOC>
