<DOC>
<DOCNO> 386628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sondun41.html </URL>
<DATE> 2005/10/14/ </DATE>
<TIME> 21.55 </TIME>
<AUTHOR>  </AUTHOR>
<HEADLINE>
Hırvatistan'ın AB'ye tam üyelik planı 2009'da... 
</HEADLINE>
<TEXT>

     Hırvatistan parlamentosunun, 2009'da AB'ye tam üyeliği hedefleyen bir belgeyi büyük çoğunlukla onayladığı bildirildi. 
     Parlamentoda sadece 1 karşı oyla onaylanan ve bu ay başında başlayan üyelik müzakerelerinin stratejik hatlarıyla ilgili olan bu belgede, ''Hırvatistan parlamentosu, hükümeti, Hırvat vatandaşlarının 2009'daki Avrupa Parlamentosu seçimlerine katılabilmelerine olanak tanınması için, AB ile üyelik müzakerelerini etkili bir biçimde sürdürmeye davet eder'' denildi. 
     Parlamento, hükümete ayrıca, BM savaş suçları mahkemesine karşı yükümlülüklerini de yerine getirmeye devam etmesi çağrısında bulundu. 
     AB, BM savaş suçları mahkemesi Başsavcısı Carla Del Ponte'nin, Hırvatistan hükümetinin önemli bir savaş suçlusunun mahkeme önüne çıkarılması konusunda tam işbirliği içinde olduğu yolunda güvence vermesinin ardından, Hırvatistan ile tam üyelik müzakerelerini başlatma kararı almıştı. 
     AB, Hırvatistan'ın savaş suçlarından aranan Hırvat General Ante Gotovina'yı uluslararası savaş suçları mahkemesine teslim etme konusunda tam işbirliği yapmadığı gerekçesiyle, üyelik görüşmelerini geçen mart ayında dondurmuştu. 
     
</TEXT>
</DOC>
