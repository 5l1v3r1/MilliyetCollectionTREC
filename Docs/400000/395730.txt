<DOC>
<DOCNO> 395730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/soneko04.html </URL>
<DATE> 2005/11/17/ </DATE>
<TIME> 08.05 </TIME>
<AUTHOR>  </AUTHOR>
<HEADLINE>
Kişi başına her ay 85 YTL dolaylı vergi ödüyoruz 
</HEADLINE>
<TEXT>

     Kişi başına düşen aylık ortalama dolaylı vergi ödemesi, bu yılın ocak-ekim döneminde 84.8 YTL’ye ulaştı. 
     Böylece geçen yıl aylık ortalama 70.4 YTL olan kişi başına dolaylı vergi ödemesi, bu yılın 10 aylık döneminde yüzde 20.4 arttı. Kişi başına aylık ortalama dolaylı vergi 
     tutarının 2006 yılının bu yılın tümünde 87 YTL’ye gelecek yıl ise 96.3 YTL’ye çıkacağı belirlendi. Kayıt dışı ekonominin yüksekliği ve vergi tabanının genişletilememesi nedeniyle Türkiye’deki vergilerin yüzde 70’inden fazlası dolaylı olarak tahsil ediliyor. Adeta Devlet günlük hayatın her anından vergi alıyor. Türkiye’de insanlar, elektriğin düğmesini, suyun musluğunu açtığında, kaloriferini yaktığında, telefonla konuşmaya, ekmek yemeye, su içmeye başladığı andan itibaren dolaylı vergi de ödemeye başlıyor. Hatta sigaradan, içkiye, akaryakıttan, dayanıklı tüketim mallarına kadar bir çok ürün için de birden fazla dolaylı vergi ödeniyor. Hem ÖTV hem de KDV alınan söz konusu ürünler için ödenen ÖTV’nin de KDV’si alınıyor. Maliye Bakanlığı’nın bu yılın ilk 10 aylık bütçe uygulama sonuçlarına göre, bu dönemde toplanan vergi gelirlerinin yüzde 70.85’i dolaylı vergilerden sağlandı. Bu dönemde dahilde alınan KDV’den 10.4 milyar YTL, ÖTV’den 26.3 milyar YTL, motorlu taşıtlar vergisinden 2.1 milyar YTL, özel iletişim vergisinden 2.5 milyar YTL, şans oyunlarından 190.6 milyon YTL, özel işlem vergisinden 16.3 milyon YTL, gümrük vergilerinden 1.1 milyar YTL, ithalde alınan KDV’den 14.4 milyar YTL, damga vergisinden 1.7 milyar YTL, harçlardan 2.3 milyar YTL tahsilat yapıldı. Böylece Ocak- Ekim 2005 döneminde tahsil edilen 86.3 milyar YTL’lik verginin, 61.2 milyar YTL’sini dolaylı vergiler oluşturdu. Bu yıl ortası için 72.1 milyon olan nüfus tahmini dikkate alındığında 10 ayda kişi başına yapılan dolaylı vergi ödemesinin 848.2 YTL olduğu hesaplandı. Böylece aylık kişi başına yapılan ortalama dolaylı vergi ödemesi de 84.8 YTL’ye ulaştı. Geçen yılın tümünde tahsil edilen dolaylı vergi tutarı ise 60 milyar 184 milyon YTL ile toplam 90 milyar YTL olan vergi gelirlerinin yüzde 66.8’ini oluşturmuştu. 71.2 milyon olan yıl ortası nüfus tahmini dikkate alındığında, ortalama kişi başına yapılan dolaylı vergi tahsilatı geçen yıl 845.3 YTL oldu. Aylık ortalama kişi başına tahsil edilen dolaylı vergi de 70.4 YTL olarak hesaplandı. Bu yılın ilk 10 aylık döneminde tahsil edilen kişi başına aylık ortalama dolaylı vergi tutarı geçen yıla göre yüzde 20.4 artış gösterdi. 2005 yılına ilişkin olarak yapılan son gelir tahminleri, dolaylı vergilerin bu yıl sonunda 75 milyar 641 milyon YTL ile 107 milyar YTL’ye ulaşması beklenen toplam vergi gelirlerinin yüzde 70.7’sine ulaşacağına işaret ediyor. 2006 yılında ise vergi iadeleri hariç 118.3 milyar YTL’ye ulaşması öngörülen vergi gelirlerinin 84 milyar 348 milyon YTL ile yüzde 71.28’inin dolaylı vergilerden sağlanacağı öngörülüyor. Gelecek yıl ortası nüfus tahmininin 73 milyon olduğu dikkate alındığında kişi başına yıllık dolaylı vergi tahsilatının 1155 YTL’ye, aylık ortalama dolaylı vergi tahsilatının ise 96.3 YTL’ye ulaşarak, 2005 yılına göre yüzde 10.1 artacağı hesaplanıyor. 
     
</TEXT>
</DOC>
