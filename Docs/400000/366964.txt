<DOC>
<DOCNO> 366964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sondun25.html </URL>
<DATE> 2005/08/04/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Hırdavat veya kozmetik mağazasından malzemelerle bomba yaptılar 
</HEADLINE>
<TEXT>

     Londra'da 52 kişinin ölümüne yol açan intihar saldırılarında kullanılan bombaların saç açıcı maddeler gibi çok basit maddelerden yapıldığı öne sürüldü. 
     New York Emniyet Müdürü Raymond Kelly, güvenlik yetkililerinin katıldığı bir brifingde, ev yapımı patlayıcıların İngiltere'nin kuzeyindeki bir apartman dairesinde bir buzdolabında saklandığını, yine soğutucular içinde Londra dışındaki bir istasyona götürüldüğünü ve buradan trenle kent merkezine taşındığını söyledi. 
     Kelly, ''Başlangıçta bu maddelerin ordudan kaçırılan patlayıcılar olduğu tahmin ediliyordu, ancak bunun böyle olmadığı anlaşıldı. Büyük olasılıkla teröristler hırdavat dükkanından ya da kozmetik mağazasından alışveriş yaptılar'' dedi. 
     Amerikalı yetkililer, bombacıların, HMDT adlı peroksit bazlı patlayıcı kullandıklarını söylediler. Bunun, hidrojen peroksit içeren saç açıcılardan elde edilebileceği belirtiliyor. Bunun yanı sıra bombaların üçünün cep telefonu kullanılarak patlatılmış olduğu tahmin ediliyor. 
     İngiliz terörle mücadele ekipleri ise Amerikalıların raporlarını teyit edici açıklamada bulunmuyorlar. 
     
</TEXT>
</DOC>
