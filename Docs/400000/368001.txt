<DOC>
<DOCNO> 368001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/sondun34.html </URL>
<DATE> 2005/08/08/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
KKTC'de gazeteci dövüldü... 
</HEADLINE>
<TEXT>

     Kıbrıs Türk basınının duayenlerinden, Dış Basın Birliği Dış İlişkiler Sekreteri Özcan Özcanhan ile kardeşi Öner Canbaz, dün gece Karpaza-Lefkoşa karayolunda arabalarının önü kesilerek dövüldü. Basın kuruluşları, olaya sert tepki gösterdi. 
     Dış Basın Birliği, gazeteci Özcan Özcanhan'a saldırıya tepki göstererek, ''sebebi ne olursa olsun, bu ve benzer voyvodalıkların asla kabul edilemeyeceğini'' vurguladı. 
     Dış Basın Birliği Başkanı Mesut Günsev, yaptığı yazılı açıklamada, ''aynı zamanda birliğin dış ilişkiler sekreteri olan duayen gazeteci Özcanhan'ın dün gece aracının önü kesilerek saldırıya uğradığını ve darp edildiğini'' belirtti. 
     Olayla ilgili iki zanlıyı gözaltına alan güvenlik güçlerinin gerekli işlemi yapacağı inancını dile getiren Günsev, Özcanhan'a ve kardeşi Öner Canbaz'a geçmiş olsun ve bir an önce sağlıklarına kavuşarak görevleri başına dönmeleri dileğinde bulundu. 
     -DİĞER TEPKİLER- Kıbrıs Türk Gazetecileri Birliği KTGB , Basın Emekçileri Sendikası Basın-Sen ve Kıbrıs Türk İletişimciler Birliği de KTİB , gazeteci Özcan Özcanhan'ın dövülmesini kınadı. 
     Üç örgütün ortak açıklamasında, ''Kıbrıs Türk basının kıdemli gazetecilerinden Özcan Özcanhan ve kardeşi Öner Canbaz'ın dün gece Karpaz-Lefkoşa anayolunda arabalarıyla seyir halindeyken kimliği belirsiz vandallar tarafından yollarının kesilerek dövüldükleri'' belirtildi. 
     Açıklamada, basın örgütlerinin şiddetin her türüne karşı olduğu vurgulanarak, şöyle denildi 
     ''Meslektaşımız Özcan Özcanhan'ın maruz kaldığı bu olayın bir an önce aydınlığa kavuşturulması ve sorumlularının yargı önüne çıkarılması için yetkililerin azami gayreti göstermesini talep ediyoruz. Özcan Özcanhan'a ve kardeşi Öner Canbaz'a yapılan bu saldırıyı şiddetler kınar, bu tür olayların faili meçhul kalmasının, buna yeltenenleri her zaman için cesaretlendirdiğini vurgularız.'' 
     
</TEXT>
</DOC>
