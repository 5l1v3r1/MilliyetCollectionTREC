<DOC>
<DOCNO> 382470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/spor/yozer.html </URL>
<DATE> 2005/09/29/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Farkı bırak garantiye bak 
</HEADLINE>
<TEXT>



Galatasaray, bu sezonun en kritik maçına çıkacak. Kafalarda farklı bir galibiyet var. Beni de korkutan bu. Bu söylemlerin futbolcuyu da etkilemesi normal. 
Ancak Galatasaray'da o kadar tecrübeli oyuncular var ki hiçbir şeye pabuç bırakmazlar. Artı bir avantajın ne kadar tehlikeli olduğunu çok iyi biliyorlar. Rakibin üçüncü sınıf, ancak direncinin yüksek olacağını elbette tahmin ediyorlar. O yüzden kimseye aldırmamaları gerekiyor. 
Kontrolsüz, riskli bir hücum futbolu başa iş açabilir. Ben bu futbol tarzında bile Galatasaray'ın rakibini eleyeceğine inanıyorum. Ancak tur şansı yüzde 90 da olsa, herkes yüzde 10'u düşünmek zorunda. Buna Gerets de dahil. Üstelik rakip takımı daha kuru sahada görmedik. Yaş tamam, ama kuru zemin çok farklı. Ortada soru işareti var. Üçlü forvet yine oynamalı ama Necati orta alanda Saidou'ya daha çok yardım etmeli. 
Ve ne olursa olsun Hakan Şükür oynamalı. Rakibin uzun forveti ile uğraşacak en önemli adam o. O kargaşadan ise Ümit'e fırsat doğacak. En büyük avantaj ise İliç'in cezalı olması. Kimse çok kolay olacağını sanmasın. Seyirci de ona göre davransın. Futbolcuları paniğe sokmak en büyük hata olur. Asla unutmamak lazım, futbol basit bir oyun. Ve bu basitlik içinde bazen küçük takımlar başa bela olabiliyor. O yüzden farkı bırak, sadece tura bak. 


</TEXT>
</DOC>
