<DOC>
<DOCNO> 387186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/dunya/dun01.html </URL>
<DATE> 2005/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İran menzil artırıyor 
</HEADLINE>
<TEXT>


Tahran yönetiminin eski Rus askerleri ve Kuzey Kore'nin yardımıyla Avrupa'nın birçok başkentini vurabilecek yetenekte 3500 km menzilli füze geliştirdiği öne sürüldü 

DIŞ HABERLER SERVİSİ 


İran'ın, eski Rus askerlerinin yardımıyla Kuzey Kore'den aldığı füze teknolojisi ile Fransa'ya kadar ulaşabilecek 3 bin 500 km menzilli füze geliştirmek için çalıştığı bildirildi. 
İngiliz The Sunday Telegraph gazetesinin Batılı istihbarat yetkililerine dayandırdığı haberinde, Rusların, İran ile Kuzey Kore arasında 2003'te yapılan milyonlarca sterlin değerindeki bir anlaşmaya aracılık yaptığı ve Pyongyang'dan Tahran'a füze teknolojisi ile ilgili gizli bilgilerin Rusya üzerinden gönderildiği öne sürüldü. Kuzey Kore'nin ABD'nin batı kıyılarını vurabilecek Taepo Dong 2 adlı bir füze geliştirdiği, bu teknolojinin Rusya'nın yardımıyla İran'a kaçırıldığı belirtildi. 
Habere göre, Rusya vasıtasıyla Kuzey Kore'den İran'a ulaştırılan bilgiler, Tahran yönetiminin 3 bin 500 km'lik menziliyle Avrupa'yı vurabilecek füze geliştirmesini sağlayacak. 1.2 ton taşıma kapasitesine sahip olacak füzeye nükleer başlık da takılabilecek. 
Sunday Telegraph, İran'ın halen elinde bulundurduğu en uzun menzilli füzenin 1300 km'lik menziliyle İsrail'i vurabilecek Şahab - 3 füzesi olduğunu hatırlattı ve Kuzey Kore ile yapılan anlaşma sayesinde geliştirilecek İran füzelerinin Roma, Berlin ve hatta Fransa'nın birçok bölgesine ulaşacağını yazdı. 
Eski Rus askerlerinin İran'daki tesislere, bu teknolojinin nasıl kullanılacağını anlatan grafikler ve açıklayıcı talimatlar ile sıvı yakıt ilettiği kaydedildi. 
Gazete ayrıca, İran'ın Şahab - 5 füzesi geliştirmesine yardım etmek üzere Rus uzmanların bu ülkeye gönderildiğini de öne sürdü. İran yönetiminin, Şahab - 5'in 10 yıl içinde kullanıma hazır olacağını düşündüğü belirtildi. 
Gazeteye konuşan üst düzey bir ABD'li yetkili, Rus yönetiminin İran'ın planlarından haberdar olduğunu belirterek, "Bence Rusya Devlet Başkanı Vladimir Putin, İranlıların ne yaptığını biliyor" dedi. 


</TEXT>
</DOC>
