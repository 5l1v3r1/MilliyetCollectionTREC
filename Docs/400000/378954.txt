<DOC>
<DOCNO> 378954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/soneko27.html </URL>
<DATE> 2005/09/16/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Gedik Yatırım Ortaklığı sermayesini artırıyor... 
</HEADLINE>
<TEXT>

     Gedik Yatırım Ortaklığı, sermayesini yüzde 100 artırarak 3 milyon 850 bin YTL'ye çıkaracak. 
     Gedik Yatırım Ortaklığı A.Ş'den İMKB'ye yapılan açıklamada, şirket Yönetim Kurulu'nun 10 milyon YTL kayıtlı sermaye tavanı içinde 1 milyon 925 bin YTL olan sermayesinin yüzde 100 oranında artırılarak 3 milyon 850 bin YTL'ye çıkarılmasına karar verdiği belirtilerek, yapılan artırımın yüzde 20 oranındaki kısmının bedelsiz ve yüzde 80 oranındaki kısmının da bedelli kaynaklarla karşılanmasının, artırılan sermayeyi temsil eden hisse senetlerinin kurul kaydına alınması için SPK'ya başvurulmasının, sermaye artırımı işlemleri için aracılık konusunda Gedik Yatırım Menkul Değerler A.Ş. ile sözleşme yapılmasının kararlaştırıldığı kaydedildi. 
     
     KONİTEKS 
     SPK'nın Haftalık Bülteni'ndeki kararına istinaden Koniteks Konfeksiyon Endüstri ve Ticaret A.Ş. hisse senetleri ile ilgili olarak alınması gereken tedbirlere ilişkin işlemlerin sonuçlandırılabilmesi amacıyla söz konusu hisse senetlerinin sırasının bugünden itibaren geçici olarak işleme kapatıldığı belirtildi. 
     SPK'nın tebliği çerçevesinde Koniteks hisse senetlerinin Kredili İşlem Yapılabilen Menkul Kıymetler Listesi'nden çıkarılmasına karar verilmesi sonucunda bu hususun Borsa genel mektubu ile duyurulması sonrasında şirketin işlem sırasının 19 Eylül tarihinden itibaren yeniden işleme açılacağı bildirildi. 
     
     PARK ELEKTRİK 
     Park Elektrik Madencilik Sanayi ve Ticaret A.Ş., Siirt Madenköy'de devam eden yatırımlarla ilgili Outokumpui Technology Minerals Oy ve Atlas Copco Makineleri İmalat A.Ş. şirketlerinden yapacağı toplam 6 milyon 644 bin 510 avro tutarındaki ithalat nedeniyle Vakıflar Bankası Kavaklıdere Şubesi ile 8 milyon 637 bin 863 avro tutarında genel gayri nakdi kredi sözleşmesi imzaladı. 
     
     TRABZONSPOR SPORTİF 
     Trabzonspor Sportif Yatırım ve Ticaret A.Ş. Yönetim Kurulu, 2005 yılı brüt karından 8 milyon 63 bin 563 YTL , ilgili yasal kesintiler yapıldıktan sonra, 1 YTL hisse başına, 0.28077 YTL brüt ve 0.25270 YTL net olmak üzere toplam brüt 7 milyon 19 bin 346 YTL nakit kar payının, 10 Ekim 2005 tarihinde başlayarak 22 gün süre ile dağıtılmasına karar verdi. 
     
</TEXT>
</DOC>
