<DOC>
<DOCNO> 396470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/yazar/cemal.html </URL>
<DATE> 2005/11/20/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Futbol acısı 
</HEADLINE>
<TEXT>


Canım sıkkın. Futbol acısı çöktü içime. Günlerdir öyle. Almanya yattı. Dünya Kupası'na gidemiyoruz. Kendimi ne kadar çok hazırlamıştım bunun için... 
Olmadı. 
O bir golü atamadık. 
Bern'de de, İstanbul'da da. 
H l içim yanıyor. 
O tek golle iş bitecekti. 
Başaramadık. 
Futbol bu işte. 
Adaleti yok 
Bern'deki maçta döküldük. İstanbul'da çok iyi oynadık. Ama o bir gol çıkmayınca, Dünya Kupası'na gitmek için gerekli üç fark gelmedi. 
Yazık 
Elbette yalnız sonuç değil beni son derece üzen. Spora ve sportmenliğe hiç sığmayan, hiç yakışmayan olaylar yaşandı. 
Çok şey söyleyebilirsiniz. Bin dereden su getirmek mümkün. Ama nihayet futbol bu, bir spor. Hakem düdüğü çalar, tabela sonucu gösterir. O andan itibaren artık yapılacak tek şey vardır 
Gidip rakibini kutlamak. 
Elini sıkabilmek 
Yapılmayan budur, Saraçoğlu Stadı'nda 90 dakikanın sonunda. Fatih Hoca ve oyuncularımız, centilmenliğin gereği olan bu davranışı herkesin gözü önünde sergileyebilseydiler, farklı olurdu çok şey. 
Gerekiyorsa, içine taş basıp bunu yapabileceksin. 
Bunu yapamadık. 
Yazık oldu. 
Centilmenliğin gereğini yerine getirebilseydik, bu konuda Fatih Hoca ve takım kaptanı Hakan Şükür başı çekebilselerdi, maç sonunda yaşanan üzücü olayların, koridorlardaki bazı saldırıların önü alınabilirdi. 
Evet, Bern'deki maçta milli marşımız kısa süreli ıslıklandı. Maçın sonlarına doğru bir ara Volkan'a kale arkasından ellerine ne geçirdilerse fırlattılar. Kışkırtıcı davranışları oldu İsviçreli oyuncuların. Hakem de pek iyi değildi. Bir penaltımızı yedi. 
Ama biz de çok kötü oynadık. 
Yenilgiyi hak ettik. 
Ayrıca, Bern'de yaşananlar herhalde bizim İstanbul'da yaptıklarımızı mazur gösteremezdi. Havalimanında konukseverlikle ilgisiz görüntüler vardı. 
Bir yanlış daha yapıldı. 
Bern'de hiç beklemediğimiz iki farklı yenilgiyle birlikte fazla gaza basıldı. Takımı ve seyirciyi motive etmek için tansiyon çok fazla yükseltildi. 
Yangına körükle gidildi. 
Birçok açıdan yanlıştı bu. 
İstanbul'da ve Saraçoğlu'nda maç öncesi ve sonrası saldırganlıkları körükleyen bir hava yaratıldı özetle... 
İsviçreli oyuncular da sütten çıkmış kaşık değildi. Hınzırca kışkırttılar bizimkileri... Dünya futbolunun İsviçreli patronu da kötü sınav verdi. FIFA Başkanı Blatter'in maç sonrası yapmış olduğu açıklamalar gerçekten talihsizlikti. 
Futbol bu deyip geçemeyiz. 
Sportmenlik anlayışımızı, spor kültürümüzü gözden geçirmek zorundayız. Futbolun liderleri ve yöneticileri, elbette milli futbolcularımız bir daha böyle olayların yaşanmaması için ellerinden geleni yapmak zorundalar. 
Spora yakışan budur. 
Türkiye'nin adı, imajı çok yara aldı yaşananlardan... 
Yazık değil mi 
Medya olarak bizim de sorumluluğumuz var yaşananlarda. Belki de Bern sonrası basiretimiz bağlandı Oluşan havaya bakarak uyarı görevimizi daha iyi ve daha kararlı biçimde yerine getirebilirdik. 
Biz de bunu yapamadık. 
Ceza alacağımız kesin. 
Bu ceza inşallah adalet ve insaf ölçüleri içinde kalır. İnşallah Türkiye'ye karşı önyargıların esiri olunmadan alınır bu karar FIFA'da... 
Ve biz de inşallah gelecek cezalardan geleceğe dönük gerekli dersleri çıkarırız. 
İyi pazarlar 



</TEXT>
</DOC>
