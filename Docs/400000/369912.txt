<DOC>
<DOCNO> 369912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sondun32.html </URL>
<DATE> 2005/08/15/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Gazze'den ilk rakamlar geldi 897 aile çekilmeyi kabul etti... 
</HEADLINE>
<TEXT>

     Gazze Şeridi’nden tarihi çekilmeye yönelik ilk rakamlar geldi. Bölgedeki bin 486 aileden 897’si çekilmeyi kabul etti. Kalan 589 aileyi ise askerler çıkaracak. Öte yandan Filistin güvenlik güçleri "kapıda", geri çekilmenin tamamlanmasını bekliyor. 
     Yahudi yerleşimciler Gazze’den ayrılmaya başladı. Ailelerden üçte ikisi evlerini terk ediyor, ancak hala çok sayıda aile yerleşim bölgelerinden ayrılmamakta kararlı. 
     İsrail, onlarca yıldır işgal altıda tuttuğu Gazze Şeridi’nin tamamından ve Batı Şeria’nın bir bölümünden çekilmeye devam ederken bölgeden ilk rakamlar da geldi. Buna göre Gazze’deki 1.486 aileden 897’si sorun çıkarmadan evlerini terk ediyor, 589 aile ise yerleşim bölgelerini terk etmemekte kararlı. Direnen yerleşimciler İsrail askerleri tarafından zor kullanarak çıkarılacak. 
     Kfar Darom, Netzarim, Kfar Yam, Tel Katifa ve Katif yerleşim bölgelerinde güçlü direniş göze çarpıyor. Jerusalem Post gazetesi, bölgedeki yerleşimcilerin büyük çoğunluğunun askerler gelene kadar içeride kalacaklarını açıkladı. 
     Bazı yerleşimciler ise "son saniyeye" kadar bekleyerek kitlesel olarak yerleşim bölgelerini terk etmeye hazırlanıyor. Gazze yerleşimcilerinden David Gueta, "Emir geldiğinde bir kapanış töreni yapacağız daha sonra da toplu halde evlerimizi terk edeceğiz. Ancak bir saniye bile daha önce değil" diye konuştu. 
     
     FİLİSTİN ASKERLERİ KAPIDA BEKLİYOR 
     Öte yandan Filistin güvenlik güçleri, yaklaşık 10 yıllık tarihinde ilk defa yerleşim bölgelerine bu kadar yaklaştı. Filistinli yetkililer, 15 bin polisin çekilme süresince ve ardından Filistinliler’in bölgeye girişleri sırasında görev alacağını açıkladı. 
     Filistin polisi, çekilme sırasında ve sonrasında Filistinliler’in yerleşim bölgelerine karşı kontrolsüz bir biçimde ilerlemelerini engellemek için bölgenin etrafına güvenlik bariyeri kuracak. 
     Filistin güvenlik güçlerine bağlı Binbaşı Hüseyin Ebu Adra "Biz insanlarımızı korumak için buradayız. Kimsenin yerleşim bölgelerine yaklaşmasına izin vermiyoruz çünkü orada hala İsrail askerleri var" diye konuştu. 
     Ebu Adra, Filistin güvenlik güçlerinin çekilme sonuçlanana kadar yerleşim bölgelerine 300 metreden daha fazla yaklaşmayacaklarını söyledi. Ebu Adra ayrıca "Daha sonra bölgeye ilk biz gireceğiz ve içeride mayın ya da herhangi bir patlayıcı olup olmadığını kontrol edeceğiz" dedi. 
     Çok sayıda Mısır güvenlik yetkilisinin de Filistin güçlerine yardımda bulunmak için bölgede olduğu belirtildi. 
     
</TEXT>
</DOC>
