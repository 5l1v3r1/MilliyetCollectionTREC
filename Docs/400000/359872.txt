<DOC>
<DOCNO> 359872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/son/sonsiy06.html </URL>
<DATE> 2005/07/10/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Ağar Muhalefetin seçimden kaçmasını anlamak mümkün değil 
</HEADLINE>
<TEXT>

     DYP Genel Başkanı Mehmet Ağar, ''İktidarın seçimden kaçmasını anlamak mümkün ama muhalefetin seçimden kaçmasını anlamak mümkün değil'' dedi. 
     Tokat'ın Almus İlçesi'ne bağlı Dikili Beldesi'ndeki festivale katılmak üzere helikopterle Tokat'a gelen DYP Genel Başkanı Ağar, parti binasında basın toplantısı düzenledi. 
     CHP Genel Başkanı Deniz Baykal'ın ''Hükümetin seçim tarihi konusundaki alacağı karara saygı duyarız'' açıklamasını değerlendiren Ağar, şöyle konuştu 
     ''Türkiye bir enteresan. İktidarı seçimden kaçmaktadır, ana muhalefeti seçimden kaçmaktadır. Seçime hazır olan güçlü ve kendine güvenen parti DYP'dir. İktidarın seçimden kaçmasını anlamak mümkün ama muhalefetin seçimden kaçmasını anlamak mümkün değil. Hükümet kendini iktidara taşıyan kesimlere ihanet içerisindedir. Bu ihanetin bedeli sandıkta görülecektir. Hükümet, kendisini ancak güç odaklarının ayakta tutacağını zannetmektedir. Onlarla birlikte yol yürümeyi tercih etmiştir. Biz milletle yol yürümeyi tercih ediyoruz.'' Basın toplantısında gazetecilerin sorularını da yanıtlayan Ağar, bir gazetecinin terör konusundaki sorusunu şöyle cevaplandırdı 
     ''Şimdi bu hükümetin bir bakış açısı var. Birçok meseleyi yok farz ederek olmayacağını zannediyor. Hükümetin bu konuda bir planı, icraatı yoktur. Terör, bir yandan güvenlik tedbirleri alınırken bir yandan da ekonomik ve sosyal tedbirler alınarak önlenir. Bu hükümet bu meseleyi kavramaktan fevkalade uzaktır. Konuyu çözme noktasında hiçbir iradesi yoktur. Üzülerek ifade ediyorum ki biz buna rağmen terör üzerinden politika yapmayız. Milletin temel meselesidir. Hükümetin konuya süratle eğilmesi lazım.'' Partililerle bir süre sohbet eden Mehmet Ağar, daha sonra Almus'un Dikili Beldesi'nde düzenlenen festivale katılmak üzere Tokat'tan ayrıldı. 
     
</TEXT>
</DOC>
