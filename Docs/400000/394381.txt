<DOC>
<DOCNO> 394381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/son/sonspo14.html </URL>
<DATE> 2005/11/12/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Fenerbahçeli Alex'e World Soccer dergisinden övgü... 
</HEADLINE>
<TEXT>

     Dünyaca ünlü futbol dergisi World Soccer, Fenerbahçeli futbolcu Alex'i, Avrupa'da gelecek vaadeden en iyi 6 Brezilyalı oyuncudan biri olarak gösterdi. 
     Sarı-lacivertli kulübün resmi internet sitesinde yapılan açıklamaya göre, World Soccer dergisi, Alex'i, Olympique Lyon'dan Fred, Real Betis'ten Oliveira, Schalke 04'ten Lincoln, CSKA Moskova'dan Carvalho ve Inter'den Julio Cesar ile birlikte Avrupa'da oynayan Brezilyalı futbolcular arasında gelecek vaad eden isimler olarak sayfasına taşıdı. 
     Dergide Alex'le ilgili yapılan yorumda ise, yıldız futbolcunun istikrar aradığı iddia edilerek, ''Orta sahanın muhteşem ismi. Harika bir sol ayak, kale önünde etkinlik ve frikikte affetmeyen bir yetenek. Sadece istikrarında devamlılığını sağlayamıyor. Genç oyuncu, Kaka, Baptista ve Juninho gibi Brezilya'nın önemli yeteneği'' görüşlerine yer verildi. 
     
     ALEX "DEVLER LİGİ'NDE KARARI ALACAĞIMIZ SONUÇLAR VERECEKTİR" 

     Fenerbahçe'nin Brezilyalı yıldızı Alex de Souza, Avrupa Şampiyonlar Ligi'ndeki kaderlerinin kendi ellerinde olduğunu söyledi. 
     Samandıra Tesisleri'nde basın mensuplarının sorularını yanıtlayan Alex, Avrupa Şampiyonlar Ligi'nde mücadele ettikleri E Grubu'nda son sırada bulunmalarının önemli olmadığını savunarak, "Takımların puanları birbirine çok yakın. Kararı bizim oynayacağımız futbol ve alacağımız sonuçlar verecektir. Milan'ı İstanbul'da yendiğimiz takdirde deplasmandaki PSV Eindhoven maçında noktayı koyabiliriz" diye konuştu. 
     Kendisine ve sahadaki performansına güvendiğini de ifade eden Brezilyalı oyuncu, basında eleştirilmesine tepki göstererek, "Ligdeki futboluma karşın basın kendi bildiği gibi yazıyor. Burada şampiyonluk yaşadım. Kendime ve futboluma güveniyorum" dedi. 
     18. Dünya Kupası Avrupa elemeleri play-off baraj maçlarında İsviçre ile karşılaşacak olan A Milli Futbol Takımı'na şans dileyen Brezilyalı oyuncu, "Öncelikle hepimiz İsviçre karşısında Türkiye'nin yanındayız. Umarım Türkiye bir kez daha Dünya Kupası'nda yer alır" diye konuştu. 
     Alex, futbol yaşamının Türkiye'de sürüyor olmasının Brezilya Milli Takımı'nda yer alabilmesi açısından dezavantaj olduğunu kaydederek, "Zaten Brezilya Milli Takımı'nda yer alacak 17-18 kişi belli. Teknik direktör Parreira, geriye kalan 3-4 kişilik yere aday olarak beni de 10 kişi arasına aldı. Ama benim dezavantajım Brezilya'ya çok uzak bir yerde futbol oynuyor olmam. Çünkü buradan Brezilya'ya haberler pek sık gitmiyor. Umarım ben de o kadroda olurum" diye konuştu. 
     İlk olarak önlerindeki Vestel Manisaspor ve ardında AC Milan ile yapacakları önemli Avrupa Şampiyonlar Ligi karşılaşmasına bakacaklarını dile getiren Alex, bu mücadelelerin ardından da ezeli rakipleri Galatasaray ile yapacakları derbi maça kilitleneceklerini aktarırken, lige verilen aranın dinlenebilmesi açısından iyi olduğunu bildirdi. 
     Alex son olarak, yaklaşan transfer döneminde yine kendisiyle ilgili birçok haberin çıkacağını tahmin ettiğini kaydederken, kendisi için tek gerçeğin Fenerbahçe olduğunu sözlerine ekledi. 

     
</TEXT>
</DOC>
