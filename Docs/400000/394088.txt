<DOC>
<DOCNO> 394088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/soneko42.html </URL>
<DATE> 2005/11/11/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
TMSF, Telsim ihalesinden hemen sonra Adabank'ı satmak istiyor 
</HEADLINE>
<TEXT>

     Tasarruf Mevduatı Sigorta Fonu TMSF tarafından el konulan Adabank'ın satışına ilişkin ihale tarihinin, 17 Kasım Perşembe günü Fon Kurulu tarafından belirlenmesi bekleniyor. 
     Alınan bilgiye göre, şu anda Adabank hisselerinin satışı için bir danışmanlık firması tarafından çalışma yapılıyor. 
     Adabank'ın 22 hissedarı var. Bankada Kemal Uzan'ın yüzde 39.5, Cem Uzan'ın yüzde 30.5 hissesi bulunuyor, diğer hissedarlar ise küçük ortaklardan oluşuyor. 
     İhale için hazırlıklarına başlanan Adabank'ın yüzde 99.9 hissesi satılacak. Kemal ve Cem Uzan'ın hisselerine sahip olan, bankanın büyük bir bölümüne sahip olacak. 
     Adabank ihalesi şartname hazırlıkları tamamlandı. Fon Kurulu'nun 17 Kasım Perşembe günü yapılacak haftalık toplantısında ihale tarihini görüşerek bir tarih belirlemesi bekleniyor. 
     Bankanın satışı, çimento ve medya grubu gibi iktisadi bütünlük olarak değil, hisse satışı şeklinde olacak. TMSF, Telsim ihalesinden hemen sonra Adabank'ı da satmak istiyor. 
     30 Ekim 1984'de kurulan Adabank'a TMSF tarafından 2003 yılında el konulmuştu. 
     Banka, 30 Eylül 2005 itibariyle 13 milyon 200 bin YTL zarar açıkladı. Yine 30 Eylül itibariyle bankanın aktif büyüklüğü 46 milyon 11 bin YTL, kanuni takipteki alacaklarının toplamı 35 milyon 305 bin YTL düzeyinde bulunuyor. 
     
</TEXT>
</DOC>
