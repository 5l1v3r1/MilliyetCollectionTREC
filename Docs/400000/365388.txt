<DOC>
<DOCNO> 365388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/soneko39.html </URL>
<DATE> 2005/07/29/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Trakya doğalgaz dağıtım ihalesinde en yüksek teklifi Zorlu verdi 
</HEADLINE>
<TEXT>

     Edirne-Kırklareli-Tekirdağ Doğalgaz Dağıtım Lisansı ihalesine katılan firmalar, ödeyecekleri lisans bedellerini yükselterek ihaleye son noktayı koydular. 
     İhalede en yüksek teklifi 2 milyon 550 bin YTL lisans bedeli ödemeyi taahhüt eden Zorlu Enerji verdi. 
     Enerji Piyasası Düzenleme Kurumu'nda EPDK bugün yapılan ihalede Zorlu Enerji 2 milyon 550 bin YTL lisans bedeli ödemeyi, Nurol şirketi ise 555 bin YTL lisans bedeli ödemeyi teklif etti. 
     Yaklaşık 1 aydır süren ihale sürecinin önceki birleşimlerinde yapılan uzun süreli açık eksiltmelerde önce firmalar almaları gereken amortisman hizmet bedellerini almamayı teklif etmişler, daha sonraki eksiltmede de abonelerden alınan 180 dolar abonman ücretini almamayı da taahhüt edince, bu sefer açık artırmayla 50 bin YTL olan lisans ücretleri için açık artırma istenmişti. 
     Ancak firmaların açık artırmayı kabul etmemesi sonucu bugün kapalı teklif almak suretiyle lisans bedeli teklifleri açıldı. 
     Bugünkü ihalede büyük yarışın galibi 2 milyon 550 bin YTL lisans bedeli ödemeyi teklif eden Zorlu Enerji şirketi oldu. 
     İhaleyi kazanan firma, ihale komisyonunun kararı ve kurul tarafından onaylanması ile belli olacak. 
     Zorlu Enerji'nin zaferinin Kurul tarafından onaylanmasıyla birlikte 5 yıl içinde tüm abonelere gaz ulaştıracak yatırımları yapacak. Şirket 8 yıl boyunca kar etmeyeceği gibi sayaçları da bedava verecek. 
     İşletme süresi 30 yıl olan şirket, 8 yıldan sonra EPDK'nın öngördüğü tarifeleri uygulayacak. 
     
</TEXT>
</DOC>
