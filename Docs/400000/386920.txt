<DOC>
<DOCNO> 386920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/son/soneko13.html </URL>
<DATE> 2005/10/15/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Erdoğan Ben ülkemi pazarlamakla mükellefim... 
</HEADLINE>
<TEXT>

     Başbakan Recep Tayyip Erdoğan, Türk Telekom ihalesinin neticelendirilmesi konusunda kararı verecek olanların geciktiğini belirterek, ''Hala işi neticelendiremedik. Peki kim kaybediyor, soruyorum. Türkiye kaybediyor'' dedi. 
     Başbakan Erdoğan, İstanbul Şişli'deki Cevahir Alışveriş ve Eğlence Merkezi'nin açılışında yaptığı konuşmada, Türk Telekom ihalesinin yapıldığını anımsatarak, sevenin de sevmeyenin de, dostun da düşmanın da böyle bir zamanda bu rakamla işin neticelenmesinin akıl almaz olay olduğunu söylediklerini kaydetti. 
     Recep Tayyip Erdoğan, şöyle devam etti 
     ''Ama hala işi neticelendiremedik. Peki kim kaybediyor, soruyorum. Türkiye kaybediyor. Niye Türkiye şu anda borç stokunda. Bunların faizini döndürebilmek için mecburen borçlanıyor. 6.3 milyar dolarlık borçlanmanın bir bedeli var. Bu bedel nereden gidiyor Benim halkımın cebinden gidiyor. Ama bu konuda kararı verecek olanlar hala gecikiyor. Bu milli bir meseledir. Milliyetçilik havasından geçip de afra tafra atanlara sesleniyorum. Milliyetçilik budur.'' Erdoğan, başarıyı yakalamak için, parayı, bilgiyi ve insanı iyi yönetmek gerektiğini, başarının bu üçlünün arkasında yattığını vurguladı. 
     Başbakan Erdoğan, Galataport ihalesinde değinerek, bu ihale nedeniyle çeşitli şeylerin yazılıp çizildiğini kaydetti. 
     Galataport'un Türkiye Denizcilik İşletmeleri'ne TDİ ait Tophane'deki tarihi liman olduğunu, çocukluğunun burada geçtiğini, merhum babasının kaptanlık yaptığı kıyı motorunun burada bağlandığını anlatan Erdoğan, yapılacak yatırımla beraber yaklaşık 5 milyar dolar verildiğini anımsattı. 
     TDİ'nin yıllık kazancının, zirve yaptığı dönemlerde bile 5 milyon dolar olduğunu kaydeden Başbakan Erdoğan, 50 yıllığına aynı şekilde devam edilse, basit hesapla, üzerine 5 milyon dolar daha koyarak 10 milyon dolardan 50 yıllık kazancın 500 milyon dolar olabileceğine işaret etti. Recep Tayyip Erdoğan, ''500 milyon dolar nire, 5 milyar dolar nire. Bire on. Bunu görmüyorlar. İnsaf edin. Daha nasıl değerlendirilecek bu'' diye konuştu. 
     Şu anda ihaleyi kazanmış görünen firmanın 5 ortağından 3'ünün Türk olduğunu, ancak sadece yabancı 2 ortağın konuşulduğunu ifade eden Erdoğan, bu iki yabancı firmanın kendi alanlarında dünyanın ilk üçü arasında olduğuna dikkat çekti. Başbakan Erdoğan, burayı alan firmanın bunu dünyaya pazarlamasının da önemli olduğunu vurgulayarak, bu firmaların dünyanın işadamlarını İstanbul'a getireceğini kaydetti. 
     
     İŞTEN ANLAYAN TENEKEYİ ALTIN YAPAR... 

     Başbakan Recep Tayyip Erdoğan, ''Bu işten anlayanın gelmesi başka, anlamayanın gelmesi başka. Anlayan gelir tenekeyi altın yapar, anlamayan altını teneke yapar. Bu inceliklere dikkat edemeyenler maalesef ileri geri konuşuyup duruyorlar'' dedi. 
     Türkiye'yi sınıf atlatmanın ötesinde, sınıf atlama sürecinin devamlılığını sağlamak zorunda olduklarını, bunun sadece İstanbul ile sınırlı olmaması gerektiğini, Ankara, İzmir, bütün iller ve bölgelerde Türkiye'nin adeta bir ayağa kalkma süreci yaşaması gerektiğini, bunun gayreti içinde olduklarını anlatan Erdoğan, 3 Ekim'in ardından Körfez sermayesini Türkiye'ye çekmek için attıkları adımların neticelerini almaya başladıklarını söyledi. 
     Körfez'den gelen sermaye ile bir protokol imzalanarak 5 milyar dolarlık bir hedefin ortaya konulduğunu, ancak bu protokolun imzalanmasından birilerinin rahatsızlık duyduğunu belirten Erdoğan, ''Sevinmen lazım, niye rahatsız oluyorsun'' dedi. 
     
     ''GİRİŞİMCİLERLE HER YERDE GÖRÜŞÜRÜM'' 

     Sadece İstanbul için değil, Türkiye için bazı adımların atılmasını, ihmal edilmiş bölgelerde yatırımların yapılmasını istediklerini belirten Erdoğan, şöyle devam etti 
     ''Yeter ki bu yatırımlar yapılsın, işsiz insanımıza iş aş kapısı doğsun. Türkiye'ye katma değer sağlasın. Türkiye'nin her alanda, her yönde, her tarafında bir ayağa kalkışı yakalamanın çabası içindeyiz, bunun peşindeyiz. Söylenmedik şey bırakılmadı. Fakat bunlar bizi yolumuzdan alıkoymayacak. Biz aynı yolda yürüyoruz. 
     Ülkede yatırım yapılmasını teminen dünyanın bütün girişimcileri ile her yerde görüşürüm. Bakan arkadaşlarıma her yerde görüşmelerini tavsiye ediyorum, 'görüşün' diyorum. Çünkü ben ülkemi adeta pazarlamakla mükellefim. Bunu her ülkenin başbakanı yapıyor, devlet başkanı yapıyor. Bugüne kadar benim başbakanlarım yapmamışsa bu ileri bir anlayış değildir. Kusura bakmayın. Bunu, Sayın Bush'tan tutun Almanya'nın Fransa'nın bütün Avrupa ülkelerinin başbakanlarına varıncaya kadar yapıyor. Bizzat davet ediyor, uçak gönderiyor, oturuyor konuşuyor. Ama bunların dünyadan haberi yok, ne oluyor ne bitiyor, haberi yok.'' Siyasetin tüccarlık mantığının farklı olduğunu ifade eden Erdoğan, ''Siyaset, tüccarlığı bizzat yapmak değildir. Siyasetin tüccarlık mantığı farklıdır. Nedir Denetlemektir, düzenlemektir, o ufku ortaya koyabilmektir'' dedi. 
     Artık devletçi mantığın bulunmadığını belirten Başbakan Erdoğan, ''Ama, bizde yeni türeyen komünistler var maalesef. İnanıyorum ki halkımız da bunları tasfiye edecektir'' diye konuştu. 
     
     -"AB'YE ÜYELİKLE İLGİLİ HERHANGİ BİR TARİH KONUŞMUYORUM" 

     Başbakan Recep Tayyip Erdoğan, Avrupa Birliği'ne AB üyelikle ilgili herhangi bir tarih konuşmadığını belirterek, "Bugüne kadar konuşmadım, bundan sonra da konuşmayacağım. Ama biz bir şeye inanıyoruz. Biz çalışırız, ödevimizi tam manasıyla bugüne kadar nasıl yaptıysak, bundan sonra da yaparız. Ondan sonra gereğini yapması gerekenlerden de 'şimdi siz de görevinizi yerine getirin' deriz" dedi. 
     Erdoğan, Avrupa'nın en büyük, dünyanın ise ikinci büyük alışveriş ve eğlence merkezi olan İstanbul Cevahir'in açılışında yaptığı konuşmada, Türkiye'de bir devrin kapanıp bir devrin açıldığı çok önemli bir sürecin şu anda yaşanmakta olduğunu, açılışı yapılmakta olan bu eserin de adeta bunun ispatlarından biri olduğunu söyledi. 
     3 Ekim'de Türkiye'nin 40 yılı aşkın süredir ulaşmak istediği ancak bugüne kadar ulaşmakta zorlandığı bir sürecin, bir hedefin gerçekleştirildiğini belirten Başbakan Erdoğan, bu hedefe ulaşmak suretiyle AB ile katılım sürecinin başlatıldığını kaydetti. 
     "Artık Türkiye AB yolunda bir üyelik müzakeresi sürecini konuşmuyor, bundan sonra katılım sürecini konuşuyor" diyen Erdoğan, bu süreci de yoğun bir çalışmayla, performansı düşürmeden, aynı heyecanla sürdürerek tamamlayacaklarına inandığını bildirdi. 
     Başbakan Erdoğan, "Herhangi bir tarih konuşmuyorum. Bugüne kadar konuşmadım, bundan sonra da konuşmayacağım. Ama biz bir şeye inanıyoruz. Biz çalışırız, ödevimizi tam manasıyla bugüne kadar nasıl yaptıysak, bundan sonra da yaparız. Ondan sonra gereğini yapması gerekenlerden de 'şimdi siz de görevinizi yerine getirin, imzanızı başarıyla veriniz' deriz" diye konuştu. 
     Erdoğan, bu hedefin yakalanmasının Türkiye kadar AB ve hatta dünyanın geleceği için de önemli olduğunu vurguladı. 
     Türkiye'nin son 3 yıla yakın zaman içinde önemli bir değişim sürecinden geçtiğini, ekonomide, siyasette, kamu yönetiminde ve hizmetlerde çağı yakalamak adına önemli adımlar attığını anlatan Erdoğan, Cevahir alışveriş ve eğlence merkezini de bu alanda atılmış adımlardan biri olarak gördüğünü söyledi. 
     Başbakan Erdoğan, Türkiye'nin artık mimaride, sanatta, estetikte de "varım" dediğini belirterek, mimarından işçisine projeyi gerçekleştiren herkesi, Cevahir ailesini ve projenin mimarı Ayşe Cevahir'i kutladı. 
     Türkiye'nin yarınlarını kurtarmak, geleceğini aydınlatmak için ne gerekiyorsa yapmakta olduğunu belirten Erdoğan, iktidarları döneminde son 3 yılda bütçe açığı ve borç stokunun GSMH'ya oranında kaydedilen gerilemeye işaret etti. 
     Bütçe açığının GSMH'ya oranında yüzde 3'lük Maastrich kriterini bu dönem içinde yakalayacaklarını belirten Erdoğan, elde edilen başarıların durup dururken olmadığını, bir çalışmanın, planlamanın, bir ufuk yakalamanın, mali disiplinin sonucu olduğunu anlattı. 
     Başbakan Erdoğan, daha sonra kurdeleyi keserek çarşının açılışını gerçekleştirdi. Erdoğan, eşi Emine Erdoğan ile beraber çarşıyı gezdi. 
     Ferhat Göçer'in konserini ve halk oyunları ekiplerinin gösterilerini izleyen Başbakan Recep Tayyip Erdoğan, Ramsey'in de aralarında bulunduğu bazı mağazaları dolaştı. 
     Başbakan Erdoğan, Ferhat Göçer'in konserini izlerken yanına gelen Yusuf İslam'la da tokalaştı. 
     
</TEXT>
</DOC>
