<DOC>
<DOCNO> 392218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/son/sontur05.html </URL>
<DATE> 2005/11/04/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Otomobiliyle çarpıp kaçtı 
</HEADLINE>
<TEXT>

     Beyoğlu'nda bir aracın çarptığı yaya ağır yaralandı. 
     AA muhabirinin aldığı bilgiye göre, gece saatlerinde Dolapdere Caddesi'nde yolun karşısına geçmek isteyen Eyüp Gündüz'e, kimliği belirlenemeyen bir sürücü, plakası alınamayan otomobiliyle çarparak kaçtı. 
     Olay yerine gelen polisler ve vatandaşlar ambulans çağırırken, bu arada acı çeken Gündüz'ü sakinleştirmeye çalıştılar. Yere yüzüstü yatırılan Gündüz, ''Bacaklarım ağrıyor. Ne olur yardım edin. Donuyorum'' diye yardım istemeyi sürdürdü. 
     Vücudunda kırıklar olabileceği gerekçesiyle yerinden oynatılmayan Gündüz'ün yağan yağmur nedeniyle ıslanmaması için polisler üstüne gazete örttü, bazı gençler de şemsiye tuttu. 
     Bir ara kendinden geçen Eyüp Gündüz, daha sonra olay yerine gelen ambulansla Taksim Eğitim ve Araştırma Hastanesi'ne kaldırıldı. 
     Gündüz'ün sağlık durumunun ağır olduğu bildirildi. 
     
</TEXT>
</DOC>
