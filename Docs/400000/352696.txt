<DOC>
<DOCNO> 352696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sontur39.html </URL>
<DATE> 2005/06/16/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Üniversiteli Begüm yeni TCK'ya göre ağır cezada yargılanacak 
</HEADLINE>
<TEXT>

     Sarayburnu’da otomobille çarptığı 3 yayadan 7 yaşındaki Salim Arıcı’nın ölümüne neden olduğu öne sürülen tıp fakültesi öğrencisi Begüm Zeren’in, yeni TCK hükümleri uyarınca ağır ceza mahkemesinde yargılanması kararlaştırıldı. 
     İstanbul 8. Asliye Ceza Mahkemesi’ndeki duruşmaya, tutuklu sanık Begüm Zeren katıldı. Davanın müdahili Sümeyra Topçu, kaza sırasında bacağından yaralandığı için adliyeye tekerlekli sandalyeyle gelerek duruşmada hazır bulundu. 
     Duruşmada söz alan Cumhuriyet Savcısı Muzaffer Pişirici, sanık hakkında 4 ile 10 yıl arasında hapis cezası öngören eski TCK’nın 455. 
     maddesi uyarınca dava açıldığını hatırlattı. 
     Sanığın eyleminin 1 Haziran 2005 tarihinde yürürlüğe giren yeni TCK’nın 3 ile 15 yıl arasında hapis cezası öngören 85. maddesinin 2. 
     fıkrasına uyduğunu belirten Savcı Pişirici, bu suça ilişkin yargılamayı yapma görevinin de ağır ceza mahkemesine ait olduğunu kaydetti. Bu nedenle mahkemenin "görevsizlik kararı" vererek dava dosyasını ağır ceza mahkemesine göndermesini talep eden Savcı Pişirici, Zeren’in yeni TCK’nın 85. maddesinin 2. fıkrası uyarınca yargılanmasını istedi. Savcı Pişirici, suçun niteliği, tutuklanma tarihi, delillerin toplanmış bulunmasının gözönüne alınarak sanığın tahliyesine karar verilmesini talep etti. Müdahillerin avukatı Ali Sezenoğlu ise müvekkili Sümeyra Topçu’nun sakat kalma riski bulunduğunu ve henüz tüm delillerin toplanmadığını öne sürerek, sanığın tutukluluk halinin devamına karar verilmesini istedi. Savcılığın talebini yerinde görerek "görevsizlik kararı" vermek suretiyle dosyanın ağır ceza mahkemesine gönderilmesini kararlaştıran hakim, tutuklanma tarihi ve istenen cezanın üst haddini dikkate alarak sanığın tutukluluk halinin devamına karar verdi. 
     
     SANIĞA TEPKİ 
     Adliye koridorunda bekleyen mağdur yakınları, zaman zaman sanığa tepki gösterdiler. 
     Zeren’in duruşma salonundan nezarethaneye götürülmek üzere çıkarıldığını sırada da olayda hem kendisi yaralanan, hem de oğlu Salim Arıcı’yı kaybeden Sümeyra Topçu bağırarak ağladı. 
     Yakınları tarafından adliye binası dışına çıkarılan ve yatıştırılmaya çalışılan Topçu, burada da uzun süre gözyaşı döktü. 
     İstanbul Cumhuriyet Başsavcılığı’nca hazırlanan iddianamede, 2 Mayıs 2005 tarihindeki trafik kazasında, Begüm Zeren’in, karşıya geçmekte olan Necibe Demircan, Sümeyra Topçu ve 7 yaşındaki Salim Arıcı’ya çarptığı, Arıcı’nın tedavi gördüğü hastanede öldüğü belirtiliyordu. 
     
</TEXT>
</DOC>
