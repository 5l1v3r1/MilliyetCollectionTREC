<DOC>
<DOCNO> 362211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sonyas04.html </URL>
<DATE> 2005/07/18/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Harry Potter serisinin 6. kitabı ABD'de ilk 24 saatte 6.9 milyon sattı 
</HEADLINE>
<TEXT>

     Harry Potter serisinin 6. kitabı "Harry Potter ve Melez Prens", ABD’de satışa çıkarıldığı ilk 24 saatte 6,9 milyon adet sattı. 
     Piyasaya çıktığı ilk gün saatte ortalama 250 bin adet satan kitap, bir rekora imza atarak, bugüne kadar en hızlı satılan kitap oldu. Kitabın milyonlarca kopyası internet üzerinden satıldı. 
     Kitabın ABD’deki yayıncısı Scholastic Çocuk Kitapları şirketi, "Harry Potter ve Melez Prens"in serinin 2003 yılında piyasaya çıkan ve 24 saatte 5 milyon adet satan beşinci kitabı "Harry Potter ve Zümrüdü Anka Yoldaşlığı"nın satış rakamını geçtiğini açıkladı. 
     Tüm dünyada ise kitabın piyasaya çıktığı ilk gün 10 milyondan fazla satmış olabileceği belirtiliyor. 
     Kitabın sadece ABD’deki en büyük kitabevi zinciri "Barnes Noble" mağazalarında ilk 48 saatte 1,3 milyon adet sattığı tahmin ediliyor. 
     Kitabevi zinciri "Barnes Noble"ın New York’taki bir mağazasında kitabın piyasaya çıkması dolayısıyla verilen özel partiye 5 bin Harry Potter hayranı katıldı. 
     Bu arada, Scholastic şirketinin hızlı satış rakamları karşısında baskı adedini 10,8 milyon adetten 13,5 milyon adede çıkardığı bildirildi. 
     29,99 dolardan piyasaya sürülen kitabın yayıncılık tarihinde bir başka rekora daha imza atarak, piyasaya çıktığı ilk günde 100 milyon doların üzerinde gelir getirdiği kaydediliyor. Bu özelliği ile kitap, ünlü aktör Johnny Depp’in şekerci Willy Wonka karakterini canlandırdığı "Charlie ve Çikolata Fabrikası" isimli filmin vizyona 
     girdiği ilk günkü hasılatını da geride bıraktı. Film vizyona girdiği ilk gün 55 milyon dolarlık hasılat yaptı. 
     Toplam yedi kitaptan oluşacak olan J.K. Rowling’in "Harry Potter" serisinin ilk beş kitabı tüm dünyada 270 milyon adet satmıştı. 
     
</TEXT>
</DOC>
