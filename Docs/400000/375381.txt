<DOC>
<DOCNO> 375381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/son/sonspo03.html </URL>
<DATE> 2005/09/03/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Gökdeniz tepetaklak 
</HEADLINE>
<TEXT>

     
     Adnan SUNGUR TRABZON DHA 

     
TRABZONSPOR’da 17 yaşında forma giymeye başlayan ve 4-5 sezondur takımın yıldızlarından kabul edilen Gökdeniz Karadeniz’deki büyük düşüş devam ediyor. 
     Bordo mavili takımda orta sahada oynamasına rağmen 2003-2004 sezonunda ligde 13 gol, kupada 2 gol ve UEFA kupasında da 1 gol atan Gökdeniz, müthiş futboluyla da transferin gözdesi olmuştu. Fenerbahçe’nin 6 milyon dolar ve Marco Aurelio karşılığında transfer teklif ettiği Gökdeniz’i Avrupa’nın büyük kulüpleri de gözaltında tutuyordu. Geçen sezonun ilk yarısında da başarılı bir performans sergileyen milli futbolcu, bu dönemde ligde 9, Avrupa’da 2 ve kupada da 2 gol atmıştı. 
     
     DÜŞÜŞ İKİNCİ YARI BAŞLADI 

     Geçen sezonun ilk yarısında toplamda 13 gole ulaşan orta saha oyuncusu Gökdeniz, ikinci yarıdan itibaren ise büyük bir düşüş yaşadı. Gökdeniz, ikinci yarıda ligde sadece 3 gole imza atarken ismi de tartışılmaya başladı. Transfer sezonunda da hiçbir kulübün ilgi alanına girmeyerek gözden düştüğünü de gösterdi. Özellikle Fenerbahçe Başkanı Aziz Yıldırım’ın, Gökdeniz ben olduğum süre içinde Fenerbahçe’nin kapısından içeri giremez'' sözleri dikkat çekiciydi. Milli futbolcunun bu sezon patlama yapması beklenirken, tam bir hayal kırıklığına neden oldu. Gökdeniz, Şampiyonlar Ligi ön elemesinde 2, ligde de 4 maç oynanmasına karşın henüz gol atma başarısını gösteremedi. Gökdeniz’in düşüşünün sürmesinde, hakkında çıkan bahis iddialarının büyük etkisi olduğu ve bu yüzden moral bozukluğunu üzerinden atamadığı belirtildi. 

     
</TEXT>
</DOC>
