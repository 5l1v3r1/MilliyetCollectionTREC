<DOC>
<DOCNO> 381650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sonspo34.html </URL>
<DATE> 2005/09/26/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Giray Bulak, Denizlispor'a veda etti... 
</HEADLINE>
<TEXT>

     Eski Denizlispor Teknik Direktörü Giray Bulak, kulübü sahiplenmek istediği için bilinen olayların yaşandığını söyledi. 
     Yardımcısı Yaşar Alemdaroğlu ile birlikte görevden alınan Bulak, Denizlispor'a veda etti. Yöneticilerle kulüpteki alacaklarıyla ilgili yaptığı görüşmenin ardından gazetecilere açıklamada bulunan Bulak, ilk kez çalıştığı bir kente eşi ve çocuklarını getirdiğini, bunun da Denizlispor'u ne kadar sevdiğinin bir göstergesi olduğunu belirtti. 
     Gelişmeleri, ''Her profesyonel kulüpte yaşananlardan biri Denizlispor'da da yaşandı'' sözleriyle özetleyen Bulak, şöyle konuştu 
     ''Denizlispor'u sahiplenmek istediğim için bunlar yaşandı. Şimdiye kadar ne yaptıysam Denizlispor için yaptım. Her profesyonel kulüpte yaşananlardan biri Denizlispor'da da yaşandı. Bunlar futbolun doğasında olan şeyler. Zaman zaman sevgi, zaman zaman kırgınlıklar olabiliyor. Üzüldüğüm nokta, kulübü sahiplenmeye çalışırken bunların olması. Denizlispor'u hep kendimden bir parça gibi gördüm. Zaman zaman haddimi aşan şeyler söylemiş olabilirim.'' Bulak, gazetecilerin Trabzonspor'dan teklif alıp almadığı sorusuna da ''Bir teklif gelmedi. Biraz dinleneceğim, ama görev verilirse de seve seve yaparım. Çünkü ben Trabzonluyum'' yanıtını verdi. 
     Öte yandan, yeşil-siyahlı takımın transfer komitesi, teknik direktör adayını belirlemek için bir toplantı yaptı. Ancak, toplantıdan somut bir karar çıkmadı. 
     Kulüp basın sözcüsü Hasan Kıbrıslıoğlu, önerilen isimlerle ilgili bir değerlendirme yapıldıktan sonra karar vereceklerini, şu ana kadar herhangi bir teknik adamla görüşmediklerini bildirdi. 
     Teknik direktör adayları arasında Ersun Yanal, Reha Kapsal, Hikmet Karaman ve Feyyaz Uçar bulunuyor. 
     
</TEXT>
</DOC>
