<DOC>
<DOCNO> 351904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sonspo34.html </URL>
<DATE> 2005/06/14/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Fatih Akyel PAOK'la anlaştım ancak hep Galatasaraylı kalacağım 
</HEADLINE>
<TEXT>

     Milli Futbolcu Fatih Akyel, üç yıllık sözleşme imzaladığı Yunanistan'ın Birinci Lig takımlarından PAOK'ta çok çalışarak, Milli Takım'da forma şansı bulmak istediğini söyledi. 
     Antalya'nın Kemer İlçesi'nde ailesiyle birlikte tatil yapan milli futbolcu Fatih Akyel, basın mensuplarına yaptığı açıklamada, Yunanistan Birinci Lig takımlarından PAOK'la üç yıllık sözleşme imzaladığını, ancak hep Galatasaraylı kalacağını söyledi. 
     Fatih Akyel, PAOK'un çok güçlü bir takım olduğunu belirterek, ''Beni maddi açıdan gerçekten tatmin ettiler. Kulübün başkanı da çok ısrarlı oldu. Yunanistan'da çok çalışıp tekrar Milli Takım'da forma şansı bulmak istiyorum. Milli Takım'ın zor dönemlerinde ben de takımda yer almak isterim'' dedi. 
     Galatasaray'ın geçmiş yıllarda önemli başarılara imza attığını, ancak yüzüncü yılda şampiyon olamadığını belirten Akyel, ''Galatasaray önemli başarılara imza atmış, UEFA, Süper Kupa, üstüste dört şampiyonluk almış bir takım. Bu başarıların ardından yüzüncü yılda böylesi bir başarısızlık takımı çok etkiledi'' diye konuştu. 
     Galatasaray'dan ayrılmasıyla ilgili bir kırgınlığının olmadığını da belirten Akyel, takımda yaşanan sıkıntıların Galatasaray'ın ekonomik açıdan zor günler geçirmesinden kaynaklandığını söyledi. 

     
</TEXT>
</DOC>
