<DOC>
<DOCNO> 353237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/son/sondun27.html </URL>
<DATE> 2005/06/18/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Fransa Başbakanı Avrupa, en zor dönemlerinden birini geçiriyor... 
</HEADLINE>
<TEXT>

     Fransa Başbakanı Dominique de Villepin, AB zirvesinin başarısız olmasıyla ilgili olarak, ''Avrupa, tarihinin en zor dönemlerinden birini geçiriyor'' yorumunu yaptı. 
     Dominique de Villepin, başkent Paris yakınlarındaki Bourget'de yaptığı açıklamada, ''Avrupa yapısının, tarihinin en zor dönemlerinden birinden geçtiği anda, her zamankinden daha çok somut projelere ve gelecek vizyonlarına ihtiyaç duymaktayız'' dedi. 
     AB Dönem Başkanı Lüksemburg, Brüksel'de, AB zirvesi kapsamında bir araya gelen devlet ve hükümet başkanlarının bütçe konusunda uzlaşmaya varamadıklarını duyurmuş, AB Dönem Başkanı Lüksemburg Başbakanı Jean-Claude Juncker, AB zirvesinin son bulduğunu ve AB'nin derin bir krize girdiğini belirtmişti. 
     Juncker, uzlaşma için ''siyasi irade olmadığını'', ''farklı Avrupa zihniyetlerinin çarpıştığını'' ifade etmişti. 
     Almanya'nın, 2007-2013 bütçesinde uzlaşma için önemli tavizler verdiğini, Fransa'nın da bu yumuşamayı gösterdiğini belirten Juncker, İngiltere'nin katı tavrını ise imalı sözlerle eleştirmişti. 
     Fransa Cumhurbaşkanı Jacques Chirac da Brüksel'de, AB zirvesinin başarısız olduğuğunun duyurulmasının ardından yaptığı açıklamada, İngiltere'nin AB bütçesi konusundaki tavrından üzüntü duyduğunu kaydetmişti. 
     Chirac, İngiltere Başbakanı Tony Blair'in AB bütçesinde İngiltere'nin katkı payını muhafaza etmeyi reddetmesinin, diğer ülkeleri bütçe konusunda kendi olanaklarıyla baş başa bıraktığını vurgulayarak, bunun da Avrupa'ya hasar verdiğini ve Avrupa için kötü bir sonuç olduğunu ifade etmişti. 
     
</TEXT>
</DOC>
