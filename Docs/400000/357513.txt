<DOC>
<DOCNO> 357513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/ekonomi/eko03.html </URL>
<DATE> 2005/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Şevket Demirel Sülük TMSF'dir 
</HEADLINE>
<TEXT>


UFUK BALKİS - TARKAN ÇETİN MEHMET ÇINAR Isparta DHA 

Başbakan Tayyip Erdoğan'ın 'Ulusa Sesleniş' konuşmasında batık banka patronları için 'sülük' kelimesini kullanmasına, 9 şirketine el konulan Ispartalı işadamı Şevket Demirel, tepki gösterdi. 
Eğirdir Gölü manzaralı Barla'daki yazlığında DHA'ya açıklamada bulunan Demirel, "Bugün Sülük olan TMSF'nin kendi kullandığı elemanlardır. TMSF'nin kendisidir. Başbakan'ın sülükler gibi bir tabiri var. Özel sektör sülük olamaz. Başkasının kanını ememez. Bilakis, onun yaptığı kanı başkaları emer. Bugün de o kanı TMSF emiyor. Böyle yüksek bir makamın, böyle genelleme laf söylemesi acıdır. Burası bir eroin fabrikası değil ki niye bir şey saklansın " diye sordu. 
Göltaş Çimento Fabrikası'nda kasa bulunduğu yolundaki haberlere güldüğünü belirten Şevket Demirel, bu konuda şunları söyledi 
"Sermaye aktarımı olmuş mudur Bunu arayın. 2000 yılında kaynak aktarımı olmadığına dair SPK'nın raporu var. Bir sürüyü kaybetmişsin, bir keçi buldum diye bar-bar bağırıyosun." 
Şevket Demirel, Göller Bölgesi Meyve Sebze Değerlendirme'nin ELMATAŞ ortak olduğu İtalyan firması Pucinelli'nin bu konuyla ilgisi bulunmadığını fakat suçsuz yere onların da zarar gördüğünü belirtti. Demirel, "Pucinelli, konuyu Avrupa Parlamentosu'na taşıyor. Dava açacaklar ve Türkiye zor durumda kalacak" dedi. 

Kızı kalp spazmı geçirdi 
Şevket Demirel'in kızı 43 yaşındaki Nihan Atasagun,dün saat 16.00 sıralarında babasının Barla'daki çiftlik evinde rahatsızlanarak, kalp spazmı geçirdi. Atasagun, özel bir araçla Isparta'daki Şevket Demirel Kalp Merkezi'ne getirildi. Burada ilk müdahalesi yapılan Atasagun, iki saat gözlem altında tutulduktan sonra Barla'daki evine döndü. 


</TEXT>
</DOC>
