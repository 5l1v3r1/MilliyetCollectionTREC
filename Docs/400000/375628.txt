<DOC>
<DOCNO> 375628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/guncel/gun10.html </URL>
<DATE> 2005/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Pasaporta Kürdistan mührü vuracaklar 
</HEADLINE>
<TEXT>


Mesud Barzani'nin liderliğindeki KDP, Habur'dan geçecek pasaportlara Kürdistan mührü vuracak 

NAMIK DURUKAN Ankara 

Yeni Irak anayasasında yer alan "devletin federal olması" yönündeki düzenleme Kürtleri harekete geçirdi. Habur'un karşısındaki İbrahim Halil Sınır Kapısı'nın denetimini elinde tutan Mesud Barzani'nin liderliğindeki Irak Kürdistan Demokratik Partisi KDP , pasaportlara "Kürdistan" mührü vurma kararı aldı. Uygulama için hazırlık yapılırken, kararın, "Kürdistan diye bir devleti tanımadığını" açıklayan Türk makamlarına aktarıldığı belirtildi. 
"Nasname" adlı internet sitesinin, K. Irak'ta yayımlanan Avro gazetesine dayanarak verdiği haberde, pasaportlara "Kürdistan mührü" vurma kararının Türk hükümetince kabul edildiği ileri sürüldü. Yolcuların, pasaportlarına 'Kürdistan' mührü vurulduğu için gümrüğün Türk kesiminde zorluklarla karşılaştıkları belirten gazete, Türk hükümetinin resmi kabulünden sonra kontrollerde zorlanmayacaklarını yazdı. 

Yazılı vize veriliyor 
Şu anda Habur Sınır Kapısı'ndan Kuzey Irak'a giriş yapanlara, Halil İbrahim Gümrük Kapısı'nda mühür vurma yerine yazılı vize veriliyor. Kürtçe ve İngilizce yazılı belgede, Irak Kürdistan Bölgesi yazısına yer verilirken vize Irak topraklarını terk edenlerden geri alınıyor. 




</TEXT>
</DOC>
