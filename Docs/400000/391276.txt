<DOC>
<DOCNO> 391276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/siyaset/asiy.html </URL>
<DATE> 2005/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye 120 savaş uçağı almak istiyor 
</HEADLINE>
<TEXT>


Türkiye, 120 savaş uçağı almak için ilgili firmalara 'çağrı' yaptı. 5 milyar dolar tutan alımlar, İngiltere, ABD ve İtalya'nın yer aldığı "JSF Müşterek Savaş Uçağı" projesine alternatif arayışı olarak yorumlandı 

Barkın Şık - Ankara 


Türkiye, Hava Kuvvetleri Komutanlığı'na 120 uçak alınması için "Bilgiye Çağrı Dokümanı" yayımladı. Üretici firmalarca 20 Ocak'a kadar yanıtlanması istenen doküman, Eurofighter Typhoon için Alenia Aeronautica'ya, F - 16 için Lockheed Martin'e, F - 15 ve F - 18 savaş uçakları için de Boeing'e gönderildi. Türkiye'nin çağrısı ABD, İngiltere ve İtalya'nın da yer aldığı Joint Strike Fighter JSF Müşterek Savaş Uçağı projesine alternatif arayışı olarak değerlendiriliyor. 
Uçuşlarını F - 16'lar ve modernize edilen F - 4'lerle sürdüren Hava Kuvvetleri'nde dikkatler, yeni nesil savaş uçaklarına yoğunlaştı. Savunma Sanayii Müsteşarlığı'nın 24 Ekim'de yayımladığı dokümana göre, tahminen 5 milyar dolar bedelli proje kapsamında alınacak savaş uçaklarının teslimatı ise 2013'te başlayacak. 
Türkiye, 2002'de attığı imzayla ABD, İngiltere, İtalya, Hollanda, Norveç, Danimarka, Kanada ve Avustralya'nın yer aldığı JSF projesine katılmıştı. Projeyle Hava Kuvvetleri için de 100'e yakın uçak üretilmesi planlanıyor. 2005 sonunda imzalanacak mutabakat muhtırasıyla projenin maliyeti ortaya çıkacak. ABD, muhtırada katılımcı ülkelerden "geleceğin savaş uçağı için JSF'yi seçtim" taahhüdü istiyor. Katılımcı ülkelerin satın alacakları uçak sayısını da 2010'da bildirmeleri planlanıyor. 
Bu projede Türkiye'nin, yerli katkı payı ve teknoloji transferiyle ilgili beklentilerinin karşılanmaması durumunda diğer seçeneklere yönelmesi bekleniyor. İtalya, İngiltere, Almanya ve İspanya konsorsiyumunun ürettiği Eurofighter Typhoon da 26 - 29 Ekim tarihlerinde Türk basın mensuplarına tanıtıldı. İtalyan Alenia Aeronautica firmasının CEO'su Giovanni Bertolone, uçağın Torino'daki üretim tesislerini tanıtırken Türkiye'ye diğer 4 ortakla aynı hak ve yetkilere sahip olabilecek şekilde, "tam ortaklık" teklifinde bulunduklarını açıkladı. 
Türkiye'nin Eurofighter'ın tüm kaynak kodlarına tam erişim imk nı olacağını belirten Bertolone, "Konsorsiyum, Türkiye'nin en uygun 5. ortak olduğuna inanıyor. Biz ortaklık sürecimizi, AB üyelik sürecinden bağımsız olarak ilerletmek istiyoruz, çünkü aramızdaki işbirliğinin çok daha ileri noktada olduğuna inanıyoruz" dedi. 

F - 16 ile gelen teknoloji 
F - 16 Fighting Falcon Savaşan Şahin projesinin 1985'te hayata geçmesi, Türkiye'ye 240 F - 16'nın yanı sıra kendi tasarımlarını yapan, dünya devleri Boeing ve Airbus'a parça üreten Tusaş Havacılık ve Uzay Sanayii'ni TAI kazandırmıştı. 


</TEXT>
</DOC>
