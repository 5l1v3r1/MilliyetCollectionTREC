<DOC>
<DOCNO> 371392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/spor/yersen.html </URL>
<DATE> 2005/08/20/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
Bahis değil, bal gibi şike 
</HEADLINE>
<TEXT>



Akçaabat Sebatspor-Kayserispor maçıyla ilgili şike ve bahis olayının patlak verdiği ilk gün Futbol Federasyonu'ndan yapılan açıklamanın satır aralarında ilginç bir ifade vardı. İddialar, karşılıklı suçlamalar, yüz binlerce Euro'luk bahis oyunu gündeme bomba gibi düşerken sevgili federasyonumuz birinci dakikada "Kayserispor kulübünün bu olayla ilgisi yoktur" diyerek henüz başlamamış soruşturmaya müdahale etmiş, dahası gölge düşürmüştü. 
Hangi futbolcu, hangi teknik adam ya da hangi yöneticinin bu pisliğe karıştığı belli değilken bu tarz bir açıklamayı yadırgamıştık. 
Öngörü mü, acemilik mi, yoksa Başbakan Yardımcısı'nın memleketi olan kentin Süper Lig'deki takımını koruma içgüdüsü mü, bilmiyorum. 
Ama son derece gereksiz ve etikten uzak bir yaklaşımdı... 
Aradan 3 aya yakın bir süre geçti. 
Süper savcılar ve işinin ehli müfettişlerden oluşturulan Şike Tahkik Kurulu soruşturmasını tamamlayarak, "bahis oyununda dahli bulunduğunu düşündüğü" isimleri Federasyon Başkanı Bıçakcı'ya sundu. 

Şah ve vezir 
Soruşturmayı ilk günden beri takip eden bir gazeteci olarak doğrusu raporun içeriği ve sonuçları beni şaşırtmadı. 
Bir takımın ligde kalması üzerine kurgulanan, bahis ile tatlandırılmaya çalışılan ve kökleri çok daha derinlere inen bu oyunda piyonlar tereddütsüz feda edilmiş, "şah ve vezir" doğası gereği koruma altına alınmıştı. 
Sekiz futbolcu tedbirli olarak disiplin kuruluna sevk edilirken, Trabzonsporlu Gökdeniz Karadeniz'e tedbir konulmamıştı. 
Eşinin bir İDDAA bayisiyle yaptığı telefon görüşmesi nedeniyle gündeme gelen Gökdeniz'in olaylara karıştığı düşünülüyorsa niçin tedbir konmamıştı Yok milli futbolcu söz konusu iddiaların dışındaysa niçin PFDK'ya sevk edilmişti 
"Senaryoya konu olan trilyonların kaynağı, çaycının çantasındaki yüz binlerce Euro'nun nereye gittiği, sadece adı geçen maça değil, iki müsabakaya daha kimlerin yüksek miktarda bahis oynadığı, aynı hafta hangi takım futbolcularına 150 bin Euro prim dağıtıldığı ve nereden gönderildiği, soruşturma kapsamına alınmayan bir kulüp yöneticisinin İstanbul'da bir otel müdürü ile yaptığı telefon görüşmesinin içeriğinin ne olduğu, Sebatspor Başkanı Veli Sezgin'in şike ihbarında bulunduğu mektubunun nasıl hasıraltı edildiği" gibi sorular, yanıt bulamamıştı... 
Tahkik Kurulu olayı "Acemice düzenlenmeye çalışılmış bir bahis oyunu" şeklinde nitelendirse de, karanlıkta kalan pek çok yanıyla bu iş kim ne derse desin, apaçık organize bir şike girişimiydi. 
"Kurulun yetkileri, hareket alanı bu kadardı" denebilir. 
İstediği bilgi ve belgelere ulaşmakta zorlandığı, önüne bürokratik engeller çıktığı söylenebilir. 
Ama ben, soruşturmanın daha ilk günden federasyon tarafından yapılan açıklamayla yönlendirildiğini, bilerek ya da bilmeyerek daha geniş kapsamlı ve derinlemesine bir inceleme yapılmasının önüne geçildiğini düşünüyorum. 
Sonuç içime sinmiyor... 
Pek çok şeyin eksik kaldığını, birilerinin kuytu bir köşede oturup, olup biteni sinsice izlediğini hissediyorum... 

Yetki karmaşası 
Tahkik Kurulu'nun soruşturma sırasında yaşadığı sıkıntılar ve karşılaştığı sorunlardan şikayet edilirken, federasyon yönetiminin aldığı bir karar, açıkcası beni hem güldürdü, hem düşündürdü. 
"Bahis olayına" adı karışan şahısların disiplin kuruluna sevk edilmesinden sonra federasyon yeni bir görev icat etti. 
Disiplin kuruluna "Soruşturma esnasında soruşturmaya dahil edilmesi zarureti hasıl olacak kişilerin belirlenecek eylem ve davranışları nedeniyle cezalandırılması ve incelemenin genişletme yetkisi" verildi. 
Yani kuruldan, süper savcıların yapamadığını yapması, ulaşamadığı bilgilere ulaşması, koruma altındaki şahıslara dokunması, "evet bahis oynanmıştır ve suçlusu da budur" gibi yargılara varması istendi 
Ya benim gibi federasyon yöneticilerinin de içine sinmeyen bazı şeyler vardı, ya da böyle bir yetkilendirme yaparak vicdanlarını rahatlatacaklarını düşünmüşlerdi. 
Bahis ve şike skandalının ortaya çıkmasından sonra hamlelerini hatalı yapsa da federasyonun Türk futbol tarihinde bir ilke imza atması, küçümsenecek bir davranış değil. Ancak arkasında bunca siyasi destek, elinde pek az insanın kullanabileceği imkanlar varken, ürkek ve tedirgin davranılması, temiz futbol isteyenlerin keyfini kaçırdı. 
Toplumun beklentisi sonuna kadar gidilerek hangi kulüp, hangi yıldız futbolcu, hangi teknik adam ya da yönetici bu çirkinliğin içinde yer aldıysa, ayrım gözetilmeksizin cezalandırılması ve tecrit edilmesiydi. 
Eli güçlüyken federasyonun bu işi kafalarda soru işareti kalmayacak şekilde sonuçlandırmasını isterdik. 
Aysbergin görünen yüzünü ve hikayesini sağır sultan biliyor. 
Önemli olan görünmeyenleri su yüzüne çıkarabilmek ve korkmadan camiadan uzaklaştırabilmekti. 
Olmadı... 
Maalesef bu iş de yarım kaldı... 

Eş-dost işi 

Gözlemci ve temsilciler kurulu sezon başında isabetli bir kararla 32 kişilik süper lig gözlemci kadrosunu tamamen eski hakemlerden oluşturdu. Yıllardır bu kadroda yer alan ancak hakem kökenli olmayan isimler liste dışı bırakıldı. 
Sağlıklı bir hakem değerlendirmesi için yerinde bir yaklaşımdı. 
Ne var ki ilan edilen 32 kişilik listeye geçtiğimiz günlerde sessiz-sedasız dört isim ilave edildi. 
Bunların ikisi hakem kökenli, diğer ikisi "eş-dost" idi. 
Her şey kitabına uygun yapıldı 
Gözlemciler kurulu üyesi Fatih Tanfer ve İbrahim Yusan'ın bu kadroda yer almasının talimata aykırı bir yanı yoktu. 
Ancak hakem kökenli olmayan onlarca isim listeden çıkarılırken Tanfer ve Yusan'a gözlemcilik yaptırmak ilkeli bir davranış değildi. 
Hakemin sahadaki performansını teknik açıdan değerlendirecek kişilerin mutlaka hakemlik geçmişi ve deneyimi olmalıysa, arkadaşlarınızın bu kadroda ne işi var 
Yok onların bu değerlendirmeyi yapacak yetenekte olduğunu savunuyorsanız, yıllardır gözlemcilik yapan, ancak listeden çıkarttığınız insanların neyi eksikti Bir zahmet açıklayıverin de öğrenelim... 

Vah benim FIFA'ma 

FIFA kokartlı bir hakemin önemli derbi maçlarında dördüncü hakem olarak görevlendirildiğini görmüştüm. Ama ilk kez sıradan bir lig karşılaşmasına ve kendisinden kıdemsiz bir arkadaşının yanına gönderildiğini tanık oluyorum. Selçuk Dereli, K.Erciyes- Konyaspor maçının dördüncü hakemiydi. İnanamadım... 
MHK Başkanı Ufuk Özerten'i aradım. "Evet bundan böyle genç hakemlerin deneyim kazanması için FIFA kokartlı hakemleri 4. hakem olarak vereceğim. Kaynaşacaklar, çok yararı olacak" dedi. 
Özerten'in haklı olup olmadığını zaman gösterecek. 
Selçuk Dereli yarın sabah güvenlik toplantısına gidecek, hakem Bülent Yıldırım soyunma odasında otururken, takımların sahaya çıktığını haber verecek, formaları ve tozlukları kontrol edecek, maç boyunca onun vereceği talimatları uygulayacak... 
Yok yok... 
Bu iş olmaz.. Hem hakeme, hem FIFA kokartlıya yazık. 
Sayın Özerten, yolun başındayken gelin vazgeçin bu sevdadan... 
Kaynaşmanın başka yolları da var. Onları deneyin... 



</TEXT>
</DOC>
