<DOC>
<DOCNO> 372554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sontur04.html </URL>
<DATE> 2005/08/24/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
Alevler arasında kalan amca yeğen öldü... 
</HEADLINE>
<TEXT>

     Adıyaman’da bir evde çıkan yangında 2 kişi öldü, 3 kişi yaralandı. 
     AA muhabirinin edindiği bilgiye göre, Çelikhan İlçesi’ne bağlı Pınarbaşı Beldesi İnönü Mahallesi’nde, Kazım Çalğan’a ait evde henüz belirlenemeyen bir nedenle yangın çıktı. Yangın kısa süre sonra bu evin bitişiğinde bulunan Abuzer Çalğan’ın evine sıçradı. 
     Kazım Çalğan, içerde uyumakta olduğu belirtilen yeğeni Selinay Çalğan’ı kurtarmak için alevlerin sardığı ağabeyinin evine girdi. 
     Kazım Çalğan ve yeğeni Selinay yanarak hayatını kaybetti. 
     Yangını söndürmek istedikleri sırada yaralanan İsmihan Çalğan, Berivan Çalğan ve Veysel Çalğan, Çelikhan Devlet Hastanesi’nde yapılan müdahalenin ardından Malatya’daki hastanelere sevk edildi. 
     İki ev ve bu evlere bitişik inşa edilen 2 ahırı saran alevler Çelikhan ve Pınarbaşı belediyelerinin itfaiye ekipleri ve iş makinelerinin katıldığı çalışmayla köydeki diğer evlere sıçramadan söndürüldü. 
     
</TEXT>
</DOC>
