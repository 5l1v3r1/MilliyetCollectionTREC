<DOC>
<DOCNO> 352593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sonsiy11.html </URL>
<DATE> 2005/06/16/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
CHP'li Anadol AKP, düzenleme ile yargıyı siyasallaştırmaya çalışıyor 
</HEADLINE>
<TEXT>

     CHP Grup Başkanvekili Kemal Anadol, idari ve adli yargıda yapılan yasal düzenlemeler sonrasında, 4 bin hakim ve savcının atamasının yapılacağını belirterek, "AKP, Cumhuriyet tarihinin en büyük hakim ve savcı ataması öncesinde yapacağı düzenleme ile yargıyı siyasallaştırmaya çalışıyor" dedi. 
     Anadol, Adalet ve Anayasa Komisyonu’nun CHP’li üyeleri ile TBMM’de basın toplantısı düzenledi. 
     TBMM’de idari ve adli yargıda yapılan yasal düzenlemelerin ardından 4 bin savcı ve hakimin atamasının yapılacağını ve bu atamaların, toplam 8 bin olan hakim ve savcı sayısının yarısını oluşturduğunu belirten Anadol,"Cumhuriyet tarihinin en önemli toplu atamasıdır ve bu anlamda işe alınma koşulları çok önemlidir" diye konuştu. 
     Kemal Anadol, bugün Adalet Komisyonu’nda ele alınacak tasarının hakim ve savcıların atama koşullarına yeni düzenlemeler getirdiğini, ancak, CHP’nin "yargıyı siyasallaştıracak" bu düzenlemelere şiddetle karşı çıkacağını belirterek, şunları söyledi 
     "Önümüze gelen tasarıda, mülakat bir yasa maddesi olarak ele alınmıyor. Bu konu, Adalet Bakanlığı’nca çıkarılacak bir yönetmeliğe bırakılıyor. Mülakat Kurulu’nun tamamı Adalet Bakanı’nın memuru ve bakanın emrinde. Bu kurul, bakanın istediğine hayır mı diyecek. 
     Bu tasarı ile AKP, kendi yandaşları hakim ve savcıları biraraya toplamaya çalışıyor. Ancak şu bilinmelidir ki yargı siyasallaşırsa demokrasinin hiçbir güvencesi kalmaz." Hakim ve savcı atamalarına ilişkin, çeşitli ülkelerden örnekler veren Anadol, Adalet Komisyonu’nda verecekleri önerge ile Mülakat Kurulu’nun Anayasa Mahkemesi, Yargıtay ve Danıştay’dan birer, seçilmiş Hakimler ve Savcılar Yüksek Kurulu’ndan 1, Adalet Bakanlığı’ndan 1, Türkiye Barolar Birliği’nden 1 ve YÖK’ten 1 olmak üzere 7 kişiden oluşturulmasını isteyeceklerini kaydetti. 
     Anadol, "Geçmişte Adalet Bakanlığı’nda CHP kadrolaşması" olduğu iddialarına ilişkin soruyu ise "İki parçalı bir sosyal demokrat yapının olduğu ve çok kısa bir iktidar dönemi yaşandı. Bu dönemde yanlışlıklar yapılmış olabilir her dönemde olduğu gibi... Ama artık önümüze bakalım, bu vereceğimiz önergenin doğru olup olmadığını söylesinler. Burada maç yapmıyoruz, bir rövanş alma söz konusu değil. 
     Biz, doğruyu yapalım" diye yanıtladı. 
     Anadol, önergelerinin reddedilmesi durumunda TBMM içtüzüğünün ve yasaların verdiği tüm olanakları kullanacaklarını sözlerine ekledi. 
     
</TEXT>
</DOC>
