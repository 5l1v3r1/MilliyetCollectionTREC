<DOC>
<DOCNO> 375158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sontur13.html </URL>
<DATE> 2005/09/02/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
OKS'de 2. yerleştirme başvuruları bugün bitiyor 
</HEADLINE>
<TEXT>

     Ortaöğretim Kurumları Öğrenci Seçme Sınavı OKS sonrası 2. yerleştirme için başvuru süresi bugün sona erecek. 
     İlk yerleştirme sonucunda açık kalan kontenjanlara, sınavda Türkçe-Matematik ve Matematik-Fen puan türlerinin en az birinden 160 ve üstünde puan almasına rağmen tercih ettiği okullardan herhangi birini kazanamayan adaylar ile kesin kayıt hakkı kazandığı halde kaydını yaptırmamış olanlar başvurabilecekler. 
     Herhangi bir ortaöğretim kurumunu kazanıp, kayıt yaptıran öğrenciler ile kayıt yaptırıp kaydını geri alan öğrenciler 2. yerleştirmeye başvuramayacaklar. 
     Açık kontenjanlar için başvurular bugün mesai saati bitiminde sona erecek. Adaylar, 2. yerleştirme için başvurularını internet ortamında, kayıtlarının bulunduğu ilköğretim okullarında yapacaklar. Adaylar, önceki tercihlerine bağlı kalmaksızın yeniden en fazla 8 okul tercihi yapabilecekler. 
     2. yerleştirme sonuçları, 7 Eylül'de MEB'in www.meb.gov.tr internet adresinde ilan edilecek. Herhangi bir ortaöğretim kurumuna yerleşen adayların kayıtları 8-11 Eylül 2005 tarihleri arasında yapılacak. 
     
</TEXT>
</DOC>
