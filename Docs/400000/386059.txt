<DOC>
<DOCNO> 386059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/soneko23.html </URL>
<DATE> 2005/10/12/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Google, 'sosyal araştırmalar' fonu oluşturacak... 
</HEADLINE>
<TEXT>

     İnternetin en büyük arama motoru Google, küresel yoksulluk, enerji ve çevre gibi sosyal konularda yapılacak araştırmalar için fon oluşturacak. 
     Katkıda bulunacağı ''hayır işlerini'', oluşturacağı ''google.org'' çatısı altında gerçekleştireceğini açıklayan Google, araştırmaların daha çok yoksulluk, enerji ve çevre konularına odaklanacağını belirtti. 
     Google Başkan Yardımıcısı Sheryl Sandberg, oluşturulan fonla yapılacak sosyal araştırmalarla, yoksulluk, enerji ve çevre gibi büyük problemelere odaklanarak, bunlar için sürdürülebilir ve kalıcı çözümler bulmayı amaçladıklarını söyledi. 
     Fonun, halka arzlardan elde edilen gelirin yüzde 1'inin aktarılmasıyla oluşacağını ifade eden şirket yetkilileri, bu payın şirketin yıllık karının yüzde 1'ine denk geldiğini kaydettiler. 
     Google yetkilileri, ''Google.org''un oluşumunda, ''eBay'' adlı internet açık artırma sitesinin sahibi ve kurucusu Pierre Omidyar tarafından kurulan ''Omidyar Network'' isimli hayır fonunun temel alındığını belirttiler. 
     Dünyanın en zengin adamı unvanını koruyan Bill Gates tarafından da ''Bill ve Melinda Gates Fonu'' adıyla 11 yıl önce benzer amaçlarla bir fon oluşturulmuştu. 
     
</TEXT>
</DOC>
