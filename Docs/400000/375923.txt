<DOC>
<DOCNO> 375923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/guncel/gun04.html </URL>
<DATE> 2005/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni Şafak sayfalarında 'mutluluk rüzg rı' esiyor 
</HEADLINE>
<TEXT>


AKP hükümetine yakınlığıyla bilinen Yeni Şafak'ta, cemiyet sayfası dönemi başladı. Gazete, ikinci sayfasını ilk kez magazin içerikli haberlere ayırdı... 

İSTANBUL Milliyet 

AKP hükümetine yakınlığıyla bilinen ve Başbakan Recep Tayyip Erdoğan'a yönelttiği eleştirilerin ardından başyazarı Ahmet Taşgetiren'in yazılarını yayımlamayan Yeni Şafak gazetesi, dünkü sayısında kendi tarihi açısından önemli bir adım attı. Gazetenin ikinci sayfasını ilk kez magazin içerikli haberlere ayıran gazete, çeşitli düğün törenlerine katılan tesettürlü kadınların boy boy fotoğraflarını, "sosyete haberleri" üslubunu çağrıştıran ifadelerle yansıttı. 

Harem selamlık 
Siyaset ve iş dünyasının ünlü isimlerinin hafta sonu düğünlerinde buluştuğunun anlatıldığı tam sayfalık haber, "Mutluluk rüzg rları" başlığıyla yayımlandı. Spot cümlelerden oluşan haberin girişinde, "Genç çiftler mutluluğa adım atarken, gençlerin giyim tarzları da tesettürde yeni anlayışın habercisiydi" yorumu yapıldı. 
Haberde, gazetenin imtiyaz sahibi Ahmet Albayrak'ın kızı Vildan ile işadamı Erol Şenyüz'ün oğlu Ömer'in evlendiği gecenin ayrıntılarına fotoğraflarla geniş yer ayrıldı. 
Başbakan ve eşi Emine Erdoğan'ın da katıldığı Albayrak Ailesi'nin düğün fotoğraflarında, kadınların erkeklerden ayrı bir masada oturması dikkat çekti. Çarşaflı bir kadının da bulunduğu masada Emine Erdoğan'a "kadınların büyük ilgi gösterdiği" vurgulandı. 
Fotoğrafların üzerine serpilen kısa metinlerde, giysilere ilişkin ilginç yorumlar dikkat çekti. Tesettürlü bir genç kızın tek bant açık ayakkabılarıyla verdiği poza geniş yer ayrılan sayfada, "Gençler Kendi Tarzlarını Üretiyor" başlığı ve "Genç kızlar, çoğunluğu kendi tasarımları olan kıyafetleriyle tarzlarını ortaya koyarken, giysileriyle uyumlu başörtüleriyle de zarafette birbirleriyle yarıştılar" ifadesi kullanıldı. 
Düğün konuklarından Kültür Bakanı Atilla Koç'un, eşi Şadiye Koç'un elini tutması da "El ele geldiler" başlığıyla duyuruldu. 


</TEXT>
</DOC>
