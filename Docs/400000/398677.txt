<DOC>
<DOCNO> 398677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sonsiy08.html </URL>
<DATE> 2005/11/28/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Türkiye'nin 166 bin öğretmene ihtiyacı var... 
</HEADLINE>
<TEXT>

     Milli Eğitim Bakanı Hüseyin Çelik, bugün itibariyla eğitim ve öğretim hizmetleri sınıfında 554 bin 680 öğretmen ve yöneticinin görev yaptığına işaret ederken, Anadolu ve Fen Liseleri dahil Türkiye genelinde 165 bin 826 öğretmene ihtiyaç bulunduğunu bildirdi. 
     Hüseyin Çelik, CHP Antalya Milletvekili Feridun Baloğlu’nun "öğretmen ihtiyacı"na ilişkin soru önergesine verdiği yanıtta, bugün itibariyla eğitim ve öğretim hizmetleri sınıfında 554 bin 680 öğretmen ve yöneticinin görev yaptığını dile getirdi. Çelik, Türkiye’nin net öğretmen ihtiyacının ise 165 bin 826 olduğunu vurguladı. 
     
     İHTİYAÇ VAR ATAMA YOK 
     Çelik, 2000 yılından bu yana bakanlığınca yapılan öğretmen atamalarına ilişkin bilgi de verdi. Buna göre Milli Eğitim Bakanlığı’nca eğitim ve öğretim hizmetleri sınıfı kadrolarına, 2001 yılında 38 bin 788, 2002 yılında 36 bin 559, 2003 yılında 23 bin 127, 2004 yılında 18 bin 812 ve 2005 yılında 20 bin olmak üzere toplam 137 bin 286 öğretmen ataması yapıldı. 
     
     EN ÇOK İHTİYAÇ SINIF ÖĞRETMENİNE 
     Çelik’in verdiği bilgilere göre Türkiye’nin en çok ihtiyaç duyduğu branş sınıf öğretmenliği olurken, bu branşta 22 bin 495 öğretmene ihtiyacı var. Türkiye’nin çok fazla öğretmen açığı bulunan diğer branşlardan bazıları ise şöyle 
     "İş ve teknik eğitim 13 bin 461, okul öncesi çocuk gelişimi eğitimi 11 bin 795, din kültürü ve ahlak bilgisi 10 bin 075, beden eğitimi 9 bin 425, beslenme-gıda teknolojileri 9 bin 116, biyoloji bin 052, coğrafya 2 bin 190, felsefe grubu 1 bin 400, fen bilgisi 4 bin 870, ilköğretim matematik öğretmenliği 7 bin 128, müzik 6 bin 666, rehber öğretmenliği 8 bin 984, resim 3 bin 355, sosyal bilgiler 4 bin 50, tarih 2 bin 043, Türk dili ve edebiyatı 3 bin 756, Türkçe 7 bin 126, zihinsel engelliler sınıf öğretmenliği 3 bin 855." 

ANKA 
     
</TEXT>
</DOC>
