<DOC>
<DOCNO> 398027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sontur24.html </URL>
<DATE> 2005/11/25/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
PKK'dan çocuklarını arayan aileler için internet sitesi 
</HEADLINE>
<TEXT>

     Terör örgütü PKK, çocukları örgüte katıldıktan sonra, kendilerinden haber alamayan aileler için web sayfası oluşturdu. Ancak "arama" bölümü kısa bir süre sonra kapatılmak zorunda kaldı. Sitenin gerçekten aileleri bilgilendirmek için mi, yoksa örgütün propagandasını yapmak için mi kurulduğu ise tartışılır. 
     Türkçe, Kürtçe, Almanca ve Arapça yayın yapılan sitede "Sicil Sorgusu" linki tıklanarak, örgüte üye olanların akıbeti hakkında bilgi alınabiliyordu. İnternet sitesinin bu bölümünde ise şimdi, "yoğunluktan dolayı irtibat bölümümüzü kapatıyoruz" açıklamasına rastlanıyor. 
     Sitede bol bol Abdullan Öcalan ve örgütle ilgili haber ve propoganda yeralıyor. 
     
     İKİ HAFTADA 2 BİN BAŞVURU 

     İki haftadır açık olan siteye yaklaşık 2 bin elektronik posta gönderildi. 
     Web sayfası, bir süre önce, çok yoğun başvuru olduğu gerekçesiyle, yayını durdurdu. Durdurma gerekçesi, "İrtibat bölümümüze gelen yoğun Sicil sorgusu ve İrtibat E-postaları yüzünden bir süreliğine iletişim bölümünü kapatmak zorunda kaldık. Bunu yapmamızın sebebi, bize ulaşan 2 bin civarındaki e-postalara daha çabuk cevap verebilmektir. İmkanlarımızın kısıtlı olması nedeniyle çabuk cevap veremediğimiz E-postaları daha fazla bekletmemek ve yığılmalarını önlemek için geçici olarak İrtibat bölümü kapatmış bulunuyoruz" şeklinde açıklandı. 
     
</TEXT>
</DOC>
