<DOC>
<DOCNO> 373783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/soneko20.html </URL>
<DATE> 2005/08/29/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Petrol Ofisi, Tüpraş için ortak girişim grubu oluşturacak... 
</HEADLINE>
<TEXT>

     Petrol Ofisi A.Ş., TÜPRAŞ'ın özelleştirilmesi ihalesi için, Özelleştirme İdaresi Başkanlığı'ndan ön yeterlilik almış firmalardan birisiyle Ortak Girişim Grubu oluşturacak. 
     Petrol Ofisi'nden Borsa'ya gönderilen açıklamada, şirketin bugünkü Yönetim Kurulu kararı ile TÜPRAŞ'ın yüzde 51'ine tekabül eden, her biri 1.000 TL nominal değerde 127 milyar 713 milyon 792 bin 220,875 adet A grubu Özelleştirme İdaresi Başkanlığı hissesinin özelleştirilmesine ilişkin ihalesine ortak teklif vermek üzere, şirket ile Özelleştirme İdaresi Başkanlığı'ndan ön yeterlilik almış firmalardan birisiyle ortak girişim grubu kurulmasına karar verildiği bildirildi. 
     Açıklamaya göre, oluşturulacak ortak girişim grubunda şirketi temsil ve ilzama yetkili olmak üzere Jan Nahum ile Reha Talu'nun temsilci olarak yer alacak. 
     Ortak girişim grubunun oluşturulmasıyla ilgili tüm işlemlerin gerçekleştirilmesi için Genel Müdürlük yetkili kılındı. 
     
</TEXT>
</DOC>
