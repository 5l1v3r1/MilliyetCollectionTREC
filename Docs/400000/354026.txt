<DOC>
<DOCNO> 354026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/soneko45.html </URL>
<DATE> 2005/06/21/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Güler Ereğli'nin yıllık zararını 105 trilyon lira düşürdük 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, metan gazının yüzde 96'sının doğalgazı oluşturduğunu belirterek, ''Can alan metan gazını, hayat verir hale getireceğiz'' dedi. 
     TBMM Genel Kurulu'nda, Zonguldak'ın düşman işgalinden kurtuluşunun 84. yıldönümü dolayısıyla gündemdışı söz alan CHP Zonguldak Milletvekili Harun Akın, taş kömürü varlığı nedeniyle işgal edilen Zonguldak'ın stratejik öneminin unutulduğunu söyledi. 
     Zonguldak'ın, 84 yıl önce ülke sanayisinin temelini oluşturduğunu belirten, bugün ise ülkenin ''kamburu'' olarak görüldüğünü ileri süren Akın, ''Kömür işletmeciliğinin maliyeti ve işin zorluğu göz önünde tutulmuyor. İlimiz, Türk sanayisinin lokomotifi ve emeğin başkentidir. Zonguldak'a şimdiye kadar ne yatırım yapıldı ne işçi alındı'' diye konuştu. 
     
     3 AYDA 200 BİN TON KÖMÜR 
     Akın'a, Hükümet adına cevap veren Bakan Güler, dünyanın en iyi taş kömürünü üreten Türkiye Taşkömürü Kurumu'nun TTK yıllardır ihmal edildiğini söyledi. 
     Zonguldak'ta ''taş kömürü yerine somon balığı üretimi'' yapılması yönünde, geçmişte projeler hazırlandığını hatırlatan Güler, şöyle devam etti 
     ''İzlediğimiz politikayla 22 bölgeyi ihale ettik. Yılda 270 bin ton kömür çıkarılırken, son 3 ayda 200 bin ton kömür çıkardık. Bu da yılda 800 bin ton üretim anlamına geliyor. Böylece vatandaşın bahçe, arsa ve arazilerinden çıkardıkları kömürleri kontrol altına alarak, üretimi artırıp, vergi kaybını önledik.'' Bakan Güler, Ereğli Demir Çelik Fabrikası'nın ihtiyacı olan kömürlerin 46 kilometre mesafedeki Zonguldak'tan alınmayıp, 16 bin kilometre uzaktaki Avustralya'dan alındığını bildirdi. 
     Avustralya, Venezüella ve Venedik'ten kömür alınmasına bir anlam veremediklerini belirten Güler, ''Ereğli'nin yıllık zararını 105 trilyon lira düşürdük. Üretim artmaya başladı. Bunu ya kamu ya da özel sektör yapacak, Ay'dan yaratık getirmeyeceğiz'' dedi. 
     
     METAN GAZI... 
     Bakan Güler, gaz sıkışması sonucu meydana gelen patlamaların ''madenciliğin doğasında'' olduğunu 10 kişilik bir ekibin Ukrayna'ya giderek, bu konuda araştırma yaptığını da söyledi. 
     Metan gazının yüzde 96'sının doğalgazı oluşturduğunu kaydeden Güler, ''Grizuya sebep olan gazın kullanılabilir enerjiye dönüştürülmesi için çalışma başlattık. En az 60 milyar metreküplük metan gazını üretimde kullanacağız. Bu gazın kullanılmasıyla patlamalar da önlenmiş olacak. Böylece can alan metan gazını, hayat verir hale getireceğiz'' diye konuştu. 
     
</TEXT>
</DOC>
