<DOC>
<DOCNO> 399288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/soneko36.html </URL>
<DATE> 2005/11/30/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Bakan Yıldırım İstanbul'da yolculuk çile haline geldi 
</HEADLINE>
<TEXT>

     Ulaştırma Bakanı Binali Yıldırım, ulaşımın İstanbulluların bir numaralı sorunu olduğunu belirterek, eskiden sabah ve akşam saatlerinde yaşanan yoğunluğun artık gün boyu yaşandığını kaydetti. 
     Binali Yıldırım, Atatürk Havalimanı Taksiciler Kompleksi'nin açılışında yaptığı konuşmada, Atatürk Havalimanı'nın Türkiye'nin yurtiçi ve dışında vitrini olduğunu söyledi. 
     Yılda 20 milyon insanın buradan gelip geçtiğini anlatan Yıldırım, İstanbul'un nüfusunun 12 milyon olduğu düşünülecek olursa, kentin nüfusunun yaklaşık iki katının, alanda görev yapan taksicilerle selamlaştığına dikkati çekti. 
     Bu nedenle başka il ve başka ülkelerden gelen insanların kabin ve yer görevlisinin ardından ilk karşılaştığı insanların taksici esnafı olduğunu anlatan Yıldırım, bu nedenle burada verilecek hizmetin çok önemli olduğunu, yeni kompleksle esnafın kendisinin de en iyi hizmeti alacağını kaydetti. 
     Yıldırım, taksicilere, araçlarını yenilemeleri gerektiği uyarısında da bulunarak, bunun için destek vereceklerini aktardı. 
     
     İSTANBUL'UN TRAFİK SORUNU 
     Bakan Yıldırım, açılışını yaptığı tesislerde incelemelerde bulunduktan sonra çıkışta gazetecilerin sorularını yanıtladı. 
     İstanbul'un ulaşım problemine ilişkin bir soruya Yıldırım, şu yanıtı verdi 
     ''Ulaşım İstanbullu hemşehrilerimizin bir numaralı sorunu... Eskiden sabah akşam saatlerinde tıkanıklık yaşanırdı, artık gün boyu bu tıkanıklık şehir merkezinde ve her yerde devam ediyor. İstanbul'da her gün 600'ün üzerinde yeni araç trafiğe giriyor. Yılda 250 bin araç yapar ama yollardaki büyüme, kavşak sayısındaki artış ve raylı sistemdeki artış buna göre çok yavaş ve daha çok zaman alıyor. Bir yandan araç sayısı artıyor bir yandan inşaatlarınız var, bunlar da trafiği olumsuz etkiliyor. Ayrıca park alanları yetersiz, yüzde 50 oranında yolları işgal ediyor. Hepsi üst üste gelince İstanbul'da gün çile haline geliyor, yolculuk çile haline geliyor.'' Yıldırım, sorunun çözümüne yönelik belediyenin çalışmalar yürüttüğünü, ancak bunun için zamana ihtiyaç olduğunu belirterek, Marmaray Projesi'nin de süratle devam ettiğini, 2008 yılı sonunda biteceğini söyledi. 
     Bakan Yıldırım, sorunları ve çözüm önerilerini değerlendirmek amacıyla 24 Aralık 2005'te kendisi, Bayındırlık Bakanı, İstanbul Büyükşehir Belediye Başkanı, İstanbul Valisi, ilgili kamu görevlileri ve 73 İstanbul milletvekiliyle, İstanbul Büyükşehir Belediyesi ev sahipliğinde bir araya geleceklerini kaydetti. 
     Bir gazetecinin, öneriler ve çalışmaların içeriğine ilişkin sorusu üzerine Yıldırım, ''Çalışmalar yapılıyor. Şekillenmediği için erken açıklama uygun olmaz'' karşılığını verdi. 
     Yıldırım, inşaat çalışmalarının da trafiği etkilemesiyle ilgili bir başka soru üzerine de, ''Bunların sebebi, İstanbul'da yaşanan trafik sıkışıklığını sona erdirecek yeni projeler üretmek. Tabii gönül ister ki bu çalışmalar gece yapılsın, ama gece çalışma şartları hem emniyet hem sağlık hem de maliyet bakımından yüksek olduğu için yükleniciler gündüz çalışmayı belki tercih ediyorlar. Bu da zaten var olan trafik sorununu daha da ağırlaştırıyor'' diye konuştu. 
     
</TEXT>
</DOC>
