<DOC>
<DOCNO> 383535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sondun33.html </URL>
<DATE> 2005/10/03/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Liberation 'Anadolu kaplanları' artık Avrupa'ya inanmıyor 
</HEADLINE>
<TEXT>

     Fransız Liberation gazetesi, Konya’daki, "Anadolu kaplanları"nın nabzını tuttu. Gazete, Konya gibi kentlerde ortaya çıkan ve agresif bir ekonomik dinamizmi olan muhafakazar girişimciler kuşağının artık Avrupa’ya inanmadığını yazdı. 
     Liberation gazetesi, 3 Ekim’in hemen öncesi Konya’da AB süreciyle ilgili olarak "Anadolu Kaplanları"nın nabzını tuttu. Şimdiden üç sanayi bölgesinin Konya’yı çevrelediğini belirten gazete, kentin "Anadolu Kaplanları" olarak adlandırılan kentlerden biri olduğuna dikkat çekti. 
     AKP’li Belediye Başkanı Tahır Akyürek’in "Bizler, Türkiye’nin Tayvanı’yız" sözlerini yansıtan gazete, şunları yazdı 
     "Kayseri ve bir zamanlar Avrupa’nın merkezinde uyuklanan diğer bazı kentlerde agresif bir ekonomik dinamizmi olan muhafakazar bir girişimciler kusağı ortaya çıktı. Avrupa ile entegrasyonu politikasının en büyük önceliği yapan iktidardaki partinin büyük taburlarını oluşturuyorlar. Ancak artık kalpler orada değildir." Konya’daki şirketlerden Kompen yetkililerinden Erdal Küçükşehir’in "Beş yıldan sonra Gümrük Birliği ile Avrupa standartlarına alıştık" değerlendirmesine yer veren gazete, Kombassan’ın bir yan kuruluşu olan Kompen’de her cuma günü namaz için üretime ara verildiğini kaydetti. Gazete, Kombassan için "İslamcı kapitalizmin sembolü olan büyük holding" nitelemesini yaptı. 
     
     YEŞİL HOLDİNGLER 
     Kombassan’a benzer 1990 yıllarının sonunda "yeşil holdingler" olarak adlandırılan çok sayda şirketin ortaya çıktığına dikkat çeken gazete, bu şirketlerin çoğunun battığına dikkat çekti. 
     AKP’nin bundan ders aldığını belirten Liberation, Konya Ticaret Odası Başkanı Seyit Karaca’nın "Bugün şirketler gerçek girişimcilerce kurulup yönetiliyor çünkü karın ideolojisi yoktur" açıklamasına dikkat çekti. 
     Liberation, Konya’da 3 binden fazla fabrikanın bulunduğunu, sadece en iyi performans gösterenlerin Avrupa’ya yöneldiğini belirtti. Gazete, Konya Ticaret Odası’nın bir anketinin 22 bin üyesinden yüzde 34’unun AB üyeliğinden yana olduğunu, yüzde 25’inin Müslüman ülkeleriyle bir birlik kurulmasını hayat ettiğini, yüzde 15’inin ise, Türk Cumhuriyetleriyle bir topluluk 
     oluşturulmasını istediğini yazdı. 
     Konya’nın nüfusunun büyük bir artışla 2 milyona yükseldiğine dikkat çeken Liberation, "Konya, kişi başına en çok alkol tüketildiği kenttir. Baş örtülü kadınlar, diğer yerlerden fazla değil" ifadesini kullandı. 
     
</TEXT>
</DOC>
