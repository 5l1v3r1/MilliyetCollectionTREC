<DOC>
<DOCNO> 363869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/son/sonsiy01.html </URL>
<DATE> 2005/07/24/ </DATE>
<TIME> 01.10 </TIME>
<AUTHOR>  </AUTHOR>
<HEADLINE>
İsviçre'de gözaltına alınan Doğu Perinçek serbest bırakıldı... 
</HEADLINE>
<TEXT>

     İsviçre’nin Winterthur kentinde önceki gün düzenlediği basın toplantısındaki sözde Ermeni soykırımı iddialarıyla ilgili sözleri nedeniyle gözaltına alınan İşçi Partisi İP Genel Başkanı Doğu Perinçek serbest bırakıldı. 
     Lozan Antlaşmasının 82. yıldönümü etkinlikleri çerçevesinde İsviçre’nin Winterthur kentinde düzenlenen panelde konuşan Perinçek, konuşmasında "Ermeni soykırımı uluslararası bir yalandır" ifadelerini kullandığı gerekçesiyle dün yerel saatle 20.30’da göz altına alındıktan sonra yerel saatle 23.50’de, sorgulaması tamamladıktan sonra serbest bırakıldı. 
     
     SÖYLEDİKLERİ KAYITLARA GEÇTİ 

     Lozan Antlaşması'nın 82. yıldönümü etkinlikleri çerçevesinde İsviçre'nin Winterthur kentinde, cuma günkü basın toplantısında söylediklerinden dolayı gözaltına alınan İşçi Partisi İP Başkanı Doğu Perinçek, 3.5 saat süren sorgusu sırasında "Ermeni soykırımının uluslararası bir yalan olduğu yolundaki görüşlerini ısrarla kayıtlara geçirttiğini" söyledi. 
     Perinçek'in sorgulamasının takriben 15 dakika içinde bittiği, ancak kendisinin "1915 olaylarını ve sonrası gelişmeleri, emperyalist bazı dış güçlerin Ermeni olayıyla oynamak istedikleri oyunları ısrarla ifade zaptına geçirtmek istemesi nedeniyle sorgulamanın 3.5 saate kadar uzadığı" ifade edildi. 
     Perinçek ile birlikte sorgulamaya katılan bir hukukçu, A.A muhabirine bilgi verirken, "Perinçek'in sorgulaması 2-3 sorudan sonra bitmişti. Savcı Rolf Jaeger serbestsiniz, gidebilirsiniz dediği halde Perinçek ısrarla söyleyeceklerinin aynen zapta geçmesini istediği için sorgulama uzadı" dedi. 
     Perinçek de sorgulamasından sonra Winterthur savcılığı önünde Türk gazetecilerine yaptığı açıklamada, "Savcıya uluslararası bir yalan olan Ermeni soykırımına ilişkin tüm gerçekleri anlattığını ve sorgulama sırasında tercüman istemeyerek, kendisinin bizzat Almanca konuştuğunu, 10 sayfa tutarındaki ifade tutanağını dikkatlice okuyarak yazılım hatalarını da düzelttikten sonra imzalayarak savcıya teslim ettiğini" söyledi. Savcı Rolf Jaeger'in "ırkçılık yasasını ihlal ettiği" yolundaki suçlamasına, "Bu İsviçre'nin bir cadı kanunudur. Aynı engizisyon dönemindeki cadı kanunuyla birdir. Ben gerçekleri hiçbir şekilde inkar etmiyorum. Ama yalanı reddediyorum" yanıtını verdiğini anlatan Perinçek, ifade tutanağına ısrarla şunları yazdırttığını söyledi 
     "Siz bu yalanları kanunlaştırdınız. Avrupa emperyalist olduğu için Avrupa Parlamentosu da siyasi amaçlarla bu yalanları kanun haline getirdi. Çünkü Türkiye üzerinde menfur ve melun emelleri vardır. Bu nedenle Ermeni soykırımı vardı diyorlar." 
     
     GÖZALTINA ALINMA NEDENİ 

     Perinçek, gözaltına alınmasına hangi açıklamasının neden olduğu yolundaki bir soruya ise "Zürih'te yaptığım basın toplantısındaki açıklamalarım neden olarak gösterildi. Toplantıyı kamera ile kaydetmişler ve görüntüleri bana da izlettiler" yanıtını verdi. Sorgulaması sırasında Savcı Jaeger'e, "Parlamentoların tarihi olaylar üzerine karar alamayacaklarını anımsattığını" belirten Perinçek, "aynı şekilde, İsviçre gibi bugüne kadar Türkiye'ye saldırıda bulunmamış, Türkiye'ye karşı birtakım komplolarda yer almamış tarafsız bir devletin böyle bir kanun çıkarmasının kendi anayasasına da aykırı olduğunu ifade ettiğini ve bu sözlerini de ifade zaptına geçirttiğini" söyledi. 
     Savcı Jaeger'in kendisine "Türkiye'de Ermeni soykırımı yapılmıştır diyebiliyor musunuz " şeklinde bir soru yönelttiğini belirten Perinçek, "bu tür yalanların söylenebildiğini" ve savcılığın herhangi bir işlem yapmadığını bildirerek, "Bu konuda Türkiye İsviçre'den daha özgür bir ülkedir" yanıtını verdiğini anlattı. 
     Perinçek, Savcı'nın "açıklamanızla ırkçılık yasasını ihlal ettiniz" şeklindeki suçlamasına da "Ben bilimsel sosyalistim. Irkçılığı tümüyle reddediyorum. Irkçılık bana en büyük küfürdür, bunu reddediyorum ve iade ediyorum" yanıtını verdiğini kaydetti. 
     Perinçek, savcının bundan sonraki aşama için bir uyarıda bulunup bulunmadığı ve bugün Lozan'da yapılacak olan mitingle ardından düzenlenecek paneli engelleme girişimleri olup olmayacağı yolundaki bir soruya ise "İfade tutanağını okuyup imzaladıktan sonra sorgunuz bitmiştir, serbestsiniz gidebilirsiniz. Ama bu konuda bir daha herhangi bir açıklama yapmamanızı tavsiye ediyorum denildiğini, Lozan'da bugün yapılacak etkinlikleri engelleyemeyeceklerini" söyledi. 
     Perinçek, ayrılırken de savcının "bundan sonra açıklama yapmayın" tavsiyesine, "Ben görüşlerimi savunmaya devam edeceğim. Eğer istiyorsanız konuyu mahkemeye intikal ettirin. İstediğiniz zaman uçağa atlar gelirim ve mahkeme önünde de bu görüşlerimi savunurum. Böylece İsviçre kamuoyu da gerçekleri öğrenmiş olur" karşılığı verdiğini belirtti. 
     Aralarında Atatürkçü Düşünce Derneği ADD ve İşçi Partisi'nin İP de bulunduğu çok sayıda sivil toplum örgütü temsilcisinin katıldığı Lozan Antlaşması'nın 82. yıldönümü etkinliği, bugün, antlaşmanın imzalandığı Ouchy Sarayı önünde bir miting ve ardından da görüşmelerin yapıldığı Beau Rivage otelinde düzenlenen panelle devam edecek. 
     Lozan'daki miting ve panele, KKTC'nin 1. Cumhurbaşkanı Rauf Denktaş da katılacak. 
     
</TEXT>
</DOC>
