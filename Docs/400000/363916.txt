<DOC>
<DOCNO> 363916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/son/sontur19.html </URL>
<DATE> 2005/07/24/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Cep telefonu hırsızları, kameralara yakalandı... 
</HEADLINE>
<TEXT>

     Konya'da, cep telefonu mağazasına müşteri gibi davranarak giren ve vitrindeki telefonları çalan kişiler, güvenlik kamerasına yakalandı. 
     Edinilen bilgiye göre, müşteri gibi davranan 3 kişi, Mehmet Okutan'a ait, merkez Selçuklu İlçesi'ndeki cep telefonu mağazasında telefonlara bakmak istedi. 
     Şüphelilerden biri, mağazanın başka bir köşesinde duran telefonlarla ilgilenirken diğer ikisi telefonların sergilendiği vitrinin önünde mağaza görevlisiyle konuşmaya başladı. 
     Mağazanın diğer köşesindeki kişi, fiyat sorma bahanesiyle mağaza çalışanının ilgisini bulunduğu yere çekti. Vitrinin önünde yan yana duran iki şüpheliden biri, vitrinden aldığı 2 cep telefonunu cebine koydu. 
     Mağaza çalışanıyla rahat bir tavırla konuşmalarını sürdüren kişiler, bir süre sonra mağazadan ayrıldılar. 
     Vitrinden telefon çalındığını fark eden mağaza çalışanı dışarı çıktı. 
     Telefonları çaldıklarından şüphelendiği kişilere yetişemeyen mağaza çalışanı, sadece bu kişilerin kaçtıkları otomobilin plakasını alabildi. 
     Hırsızlık olayı, mağazayı iki farklı açıdan görüntüleyen güvenlik kameralarına kaydedildi. 
     Güvenlik kamerası kayıtlarını inceleyen polis, kaçtıkları otomobilin plakasını ve parmak izlerini aldığı şüphelilerin yakalanması için çalışma başlattı. 
     
</TEXT>
</DOC>
