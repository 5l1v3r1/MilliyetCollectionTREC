<DOC>
<DOCNO> 397013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/soneko27.html </URL>
<DATE> 2005/11/22/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Unilever Türkiye'de yüzde 20 oranında büyüyeceğiz 
</HEADLINE>
<TEXT>

     Mustafa Seven AA 

Unilever Dünya Başkanı ve Avrupa Sanayicileri Yuvarlak Masası ERT Genişleme ve Avrupa Sahası Çalışma Grubu Başkanı Antony Burgmans, Türkiye'nin, Unilever açısından, dünyada en hızlı büyüyen pazar konumunda olduğunu söyledi. 
     Burgmans, ''dünya büyüme ortalamamız yüzde 4-5 iken, Türkiye'de yüzde 20 oranında büyüyeceğiz'' dedi. 
     ERT heyetiyle birlikte, Başbakan Recep Tayyip Erdoğan ve Devlet Bakanı ve Başmüzakereci Ali Babacan, Devlet Bakanı Kürşad Tüzmen ile Maliye Bakanı Kemal Unakıtan'ın da bulunduğu Hükümet üyeleriyle, ikinci yıllık toplantısını dün yaptıklarını belirten Burgmans, Türkiye ekonomisi, ERT'nin beklentileri ve Unilever'in Türkiye yatırımları konusunda bilgi verdi. 
     AB uyum sürecinin, Türkiye'ye yatırımları hızlandıracağını belirten Antony Burgmans, Unilever'in Türkiye'deki yatırımlarına devam etme kararının AB uyum sürecinde yapılan çalışmalar ile çok daha hızlı ilerleyeceğini bildirdi. 
     Bu arada, Unilever'in Türkiye Başkanı İzzet Karaca da, Türkiye'de bu yıl, 1 milyar dolar ciro beklediklerini söyledi. 
     
     ''TÜRKİYE'DE ARTIK KRİZ ÇIKMAYACAĞINA İNANIYORUZ'' 
     Antony Burgmans, Türkiye ekonomisinin güvenilirliğinin arttığını ve kırılganlığının azaldığını belirterek, ''daha önceleri Türkiye'de kriz çıkmayacağını ümit ediyorduk, şimdi ise artık inanıyoruz'' şeklinde konuştu. 
     Başbakan Erdoğan ile görüşmelerinde, Hükümet'ten, doğrudan bir vergi teşviği istemediklerini belirten Burgmans, ''Hükümete, 'Türkiye için büyümeye odaklı vergi politikası' raporu sunduk'' şeklinde konuştu. 
     Sundukları raporun en önemli tavsiyesinin düz oranlı vergi sisteminin gözden geçirilmesi olduğunun altını çizen Burgmans, bütçe fazlası hedefine öncelik veren politikaların, bunu hemen hemen sadece vergi gelirlerini artırarak sağladığına dikkat çekti ve artık ekonomide çeşitli gelir-talep esnekliklerini hesaba katarak yapılacak büyüme odaklı vergi politikalarını hazırlama zamanının geldiğini vurguladı. 
     Burgmans, şöyle devam etti 
     ''Hükümete sunulan 'Türkiye için Büyümeye Odaklı Vergi Politikası' başlıklı raporun en önemli tavsiyesi düz oranlı vergi sisteminin gözden geçirilmesiydi. 
     Bireysel ya da kurumsal tüm gelir kaynaklarına aynı oranı uygulayan kapsamlı bir düz oranlı vergi yapısı, yatırımların, istihdamın ve genel olarak ekonomik faaliyetlerin artması için güçlü teşvikler içeren bir yapıdır. 
     Türkiye ile doğrudan yabancı sermaye girişleri bakımından rekabet içinde olan birçok ülke düz oranlı vergi sistemlerini başarıyla uygulamaktadır.'' 
     
</TEXT>
</DOC>
