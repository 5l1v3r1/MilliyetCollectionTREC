<DOC>
<DOCNO> 382825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/soneko11.html </URL>
<DATE> 2005/09/30/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Kral TV, Çukurova Grubu'nun... 
</HEADLINE>
<TEXT>

     Tasarruf Mevduatı Sigorta Fonu'nun TMSF Star Medya Grubu şirketlerinden Kral TV'nin satış ihalesinin tek katılımcısı olan Çukurova Grubu şirketlerinden AKS Uluslararası Yayıncılık Sanayi ve Ticaret A.Ş'nin, muhammen bedelin 100 bin dolar üzerindeki 45 milyon 100 bin dolarlık teklifi Fon Kurulu'na sunulacak. 
     TMSF'nin Esentepe'deki merkezinde yapılan ihalede, daha önce idari belgelerini teslim eden şirketlerden AKS Uluslararası Yayıncılık Sanayi ve Ticaret A.Ş'nin, Saner Ayar, Serdar Çaloğlu ve Bülent Ergin'den oluşan yetkilileri hazır bulundu. 
     İdari belgelerini teslim eden ve ihaleye katılmaya hak kazanan Pasifik Televizyon ve Radyo İşletmeciliği A.Ş. ile TV 2000 Televizyon Yayıncılık Yapımcılık Sanayi ve Ticaret A.Ş'nin temsilcilerinin ise gelmedikleri görüldü. Bunun üzerine, gelmeyen şirket yetkilileri 10 dakika beklendi ve süre sonunda ihaleye geçildi. 
     İhalede AKS yetkililerinden kapalı zarfla teklif alındı. İhale Komisyonu Başkanı Mehmet Çalışkan'ın, 45 milyon 100 bin dolarlık bu teklifi artırmayı düşünüp düşünmediklerini sorduğu AKS yetkilileri, artırmak istemediklerini kaydettiler. 
     Bunun üzerine Çalışkan, teklifi fon kuruluna sunacaklarını açıkladı. 
     İhalenin ardından AKS Uluslararası Yayıncılık Sanayi ve Ticaret A.Ş'nin temsilcileri, gazetecilerin sorularına yanıt vermeden ihalenin yapıldığı binadan ayrıldılar. 
     TMSF Başkan Yardımcısı ve İhale Komisyonu Başkanı Mehmet Çalışkan, yaptığı açıklamada, ihaleye girmeye hak kazanan diğer 2 şirketin katılmayacağını yeni öğrendiklerini ve nedenini bilmediklerini söyledi. 
     Çalışkan, "Kral TV gibi müzik dünyasının gündemini belirleyen bir kanala sahip olmak, herhalde her grup için güzel bir şeydir" dedi. 
     İhalede oluşan fiyatın düşük olup olmadığının sorulması üzerine Çalışkan, muhammen bedelin 100 bin dolar üzerinde teklif geldiğini, bunun düşük olmadığını kaydetti. 
     AKS'ın Kral TV'yi, istediği şekilde kullanabileceğini, konseptini ve ismini değiştirebileceğini dile getiren Çalışkan, Star TV ile Kral TV ihalesi arasında birkaç gün zaman bıraktıklarını, bunu da yatırımcının tercihlerini görmek için yaptıklarını kaydetti. 
     
     DOĞAN YAYIN HOLDİNG KATILMAMA KARARI ALDIK 

     Öte yandan Doğan Yayın Holding A.Ş, dolaylı iştiraklerinin, Kral Tv ve Kral FM ihalelerine katılmama kararı aldığını bildirdi. 
     Doğan Yayın Holding A.Ş’den İMKB’ye gönderilen yazıda, 26 Eylül 2005 tarihli özel durum açıklamasında, Tasarruf Mevduatı Sigorta Fonu TMSF tarafından gerçekleştirilmekte olan Radyo ve Televizyon Kanalları Ticari ve İktisadi Bütünlüğü ihalelerine katılan dolaylı iştirakleri, bu iştiraklerdeki dolaylı iştirak payı ve ihale sonuçlarının ayrıntılı bir şekilde kamuya duyurulduğu hatırlatıldı. 
     Açıklamada, şöyle denildi 
     "Bilindiği üzere Star TV, Joy FM ve Joy Türk FM Ticari ve İktisadi Bütünlüğü ihalelerinde en yüksek teklifleri dolaylı iştiraklerimiz vermiş, özellikle Star TV için teklif ettiğimiz fiyat kamuoyu ve ilgili taraflarca olumlu karşılanmıştır. Yapılan nihai değerlendirme sonucunda, Star TV, Joy FM ve Joy Türk FM Ticari ve İktisadi Bütünlüğünün Grubumuza katılımı yeterli görülmüş olup, Kral TV ve Kral FM Ticari ve İktisadi Bütünlüğü İhalelerine iştirak etmeme kararı alınmıştır." 
     
</TEXT>
</DOC>
