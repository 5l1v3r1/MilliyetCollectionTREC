<DOC>
<DOCNO> 365649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/son/sondun10.html </URL>
<DATE> 2005/07/30/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Londra'da gözaltına alınan Türklerden 3'ü serbest bırakıldı 
</HEADLINE>
<TEXT>

     İngiltere'nin başkenti Londra'da gözaltına alınan Türklerden üçü serbest bırakıldı. 
     Londra'da polisin Perşembe günü sabaha karşı düzenlediği operasyon sırasında Tooting Broadway semtinde gözaltına alınan Türklerden Hidayet Derya ve İslam Tat, bu sabah çalıştıkları işyerine dönerken, İbrahim adındaki Kahramanmaraşlı gençten henüz haber alınamadı. 
     Türklerin çalıştığı lokantanın sahibi Kıbrıslı Ahmet Ali, AA muhabirine, gözaltına alınan gençlerin ikisinin bu sabah işlerine döndüklerini, daha sonra yakınlarını görmek üzere bir süreliğine ayrıldıklarını söyledi. 
     Ali, İbrahim'in durumu hakkında ise bilgileri olmadığını belirtti. 
     
     GÖZALTINDAKİ TÜRK SAYISI ASLINDA 4 İMİŞ 

     İngiltere'nin başkenti Londra'da terörle mücadele operasyonları kapsamında Tooting Broadway semtinde gözaltına alınan Türklerin sayısının 4 olduğu, bunlardan üçünün serbest bırakıldıkları ortaya çıktı. 
     Londra'da geçen Perşembe günü sabaha karşı düzenlenen operasyon sırasında Hidayet Derya, İslam Tat ve Kahramanmaraşlı İbrahim ile birlikte aynı semtte Taylandlı eşiyle birlikte yaşayan Barış Başeğmez'in de gözaltına alındığı öğrenildi. 
     İslam Tat ve Hidayet Derya'nın çalıştıkları lokantada AA muhabirinin sorularını yanıtlayan Barış Başeğmez'in Taylandlı eşi Anne, Perşembe sabahı evlerine baskın yapıldığını ve eşinin giyinmemiş halde polis merkezine götürüldüğünü anlattı. 
     Aynı operasyonda kendisinin de gözaltına alındığını belirten Anne Başeğmez, kendisini götürüldükten 12 saat sonra serbest bıraktıklarını, eşini ise 24 saat içeride kaldıktan sonra, dün öğleden sonra salıverdiklerini söyledi. 
     Bu arada, soyadı bilinmeyen Kahramanmaraşlı İbrahim'in akıbeti hala bilinmiyor. Gözaltına alınan üç Türk'ün çalıştığı kebap dükkanının sahibi Ahmet Ali, İbrahim'in iltica talebi yüzünden bazı problemler yaşadığını, bu nedenle alıkonulmuş olabileceğini söyledi. 
     
     DÖRDÜNCÜ TÜRK SERBEST BIRAKILIP TEKRAR ALINDI 

     İngiltere’nin başkenti Londra’da polisin terörle mücadele operasyonları çerçevesinde gözaltına alınan Türklerden soyadı daha önce bilinmeyen Kahramanmaraş doğumlu İbrahim Yalçın’ın da serbest bırakıldığı, ancak bu kez göçmen polisi tarafından gözaltına alındığı öğrenildi. 
     AA muhabirinin edindiği bilgiye göre, Perşembe günü sabah erken saatlerde Tooting Brodway semtinde düzenlenen operasyon sırasında gözaltına alınan Türklerden İbrahim Yalçın, diğer 3 Türk ile birlikte dün akşam saatlerinde Scotland Yard tarafından, terörle hiçbir bağlantıları olmadığı için serbest bırakıldı. 
     İbrahim Yalçın, serbest bırakılmasının hemen ardından İngiltere’de yasal yollardan kalmadığı gerekçesiyle göçmen polisi tarafından gözaltına alındı. 
     Göçmen polisinin Türkiye Büyükelçiliği’ne, çelişkili ifade veren İbrahim Yalçın’ın durumu hakkında bilgi verdiği, işlemleri tamamlanır tamamlanmaz muhtemelen sınır dışı edeceği öğrenildi. 
     Londra’da Perşembe günü düzenlenen operasyonda İbrahim Yalçın’ın yanı sıra Hidayet Derya, İslam Tat ve Barış Başeğmez de gözaltına alınmışlardı. 
     
</TEXT>
</DOC>
