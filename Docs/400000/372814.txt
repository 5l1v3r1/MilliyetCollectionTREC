<DOC>
<DOCNO> 372814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sonsiy08.html </URL>
<DATE> 2005/08/25/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Şahin memurlara son limiti söyledi 3 katrilyon 164 trilyon 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, daha önce 2006 yılı bütçe taslağında memurlar için ayrılan 2 katrilyon 700 trilyon lira ilave payın 3 katrilyon 164 trilyon liraya yükseltilmesini sağladığını belirterek, ''Ekonomik imkanlarımızın 2006 yılı için ne olduğunu, en iyi Hazine, Maliye Bakanlığı ve Devlet Planlama Teşkilatı bilir. Bu arkadaşlarımızın en son limit olarak söylediği rakam budur'' dedi. 
     İzmir'de düzenlenen UNIVERSIADE 2005 ile ilgili oluşturulan oyunların hazırlık ve düzenleme kurulu, Devlet Bakanı ve Başbakan Yardımcısı Şahin başkanlığında, Gençlik ve Spor Vakfı Sosyal Tesisleri'nde toplandı. 
     Şahin, toplantı öncesinde yaptığı açıklamada, memur sendikaları ile yürütülen toplu görüşme sürecine ilişkin değerlendirmelerde bulundu. Daha önceki 3 toplu görüşmede de mutabakata varılamadığını anımsatan Şahin, görüşmelerin mutabakatla sonuçlanmamasından memur sendikacılığının zarar göreceğini ifade etti. 
     
     TAAHHÜDÜMÜZ... 
     Kamu işçilerinin toplu sözleşme ve grev hakkına sahipken memurların bu haklara sahip olmadığını hatırlatan Şahin, memurların bu haklara kavuşması için Anayasa değişikliği gerektiğini söyledi. Şahin, ''Önümüzdeki aylarda Parlamento gündemine gelmesi muhtemel olan bir Anayasa değişikliği paketinde, Anayasa'nın . ve 54. maddelerinde devlet memurlarına da grevli, toplu sözleşmeli sendikal hak tanıyacak bir düzenleme yer alacaktır. Bu bizim hükümet olarak bir taahhüdümüzdür'' diye konuştu. 
     Ancak, Anayasa değişikliğinin bir hükümet tasarrufu olmadığını belirten Şahin, hükümetin bir tasarı olarak Anayasa değişikliği sunamayacağına dikkati çekti. 
     Toplu sözleşme ve toplu görüşmelerde, memur ve işçinin alım gücündeki düşüşü karşılamak amacıyla zam yapıldığını anlatan Şahin, hükümetleri döneminde çalışanlara hiçbir zaman var olan ve gerçekleşecek enflasyonun altında zam vermediklerini kaydetti. Şahin, ancak sendikaların öngörülen enflasyonun çok üzerinde ücret talepleriyle masaya geldiklerini söyledi. 
     Şahin, KESK'in toplu görüşme masasına yüzde 77.8, Türkiye Kamu-Sen'in yüzde 32, Memur-Sen'in yüzde 51.1 zam talebiyle oturduğunu belirterek, ''Bir alışkanlık var, hala bu alışkanlıklar devam ediyor. Türkiye artık eski Türkiye değil'' dedi. 
     Mehmet Ali Şahin, Türkiye'de enflasyonun eskisi kadar yüksek olmadığına dikkati çekerek, bu yıl için enflasyon hedefinin yüzde 8 olduğunu, mevcut verilerin de enflasyonun bu oranın bile altında olacağını gösterdiğini anlattı. 
     Devam eden toplu görüşmelerde memur maaşlarına gelecek yıl yapılacak zam oranlarının konuşulduğuna işaret eden Şahin, gelecek yılki enflasyon hedefinin yüzde 5 olduğunu söyledi. Şahin, ''En düşük memurumuza önermiş olduğumuz zam artışı yüzde 15.7'dir. Enflasyonun iki katı... Ortalama memur maaşı için de önerdiğimiz rakam yüzde 10.2. O da enflasyonun bir katıdır'' diye konuştu. Şahin, memur sendikalarının bunları kabul edilemez bulduklarını belirterek, bütçe imkanlarının sınırsız olmadığını dile getirdi. 
     
     'DEVLET HİÇBİR TEHDİDE BOYUN EĞMEZ' 
     Şahin, ''Türkiye'nin başka ihtiyaçları da var, Yatırımlar için, sağlık, köy yolları, köy suları için ayırdığınızı onlara vermeyin, bize verin demenin bir alemi var mı Bizi onlar ilgilendirmez. Topladığınız vergilerin yarısından fazlasını bize yansıtın derseniz, kendi çocuklarınıza haksızlık yapmış olursunuz'' dedi. 
     Şahin, sözlerini şöyle sürdürdü 
     '' Biz bunu beğenmedik, yüzde 78.8 zam isteriz. Aksi halde Ankara'ya yürürüz, eylem yaparız, işi yavaşlatırız, iş yerlerini terk etmeyiz . Dün bir konfederasyon başkanı, böyle sesleniyordu yandaşlarına... Kuşkusuz, Toplantı ve Gösteri Yürüyüşleri Yasası sınırları içinde herkes toplantı ve gösteri yürüyüşü hakkını kullanır. Bu konfederasyon ve sendika da kullanabilir. Ancak, İşi yavaşlatırım, işi durdururum, iş yerini terk etmem cümleleri, Devlet Memurları Kanunu'na göre suçtur, bu bir tehdittir. Devlet hiçbir tehdide boyun eğmez.'' Mehmet Ali Şahin, memur sendikalarının eylemlerini yasal sınırlar içinde yapması gerektiğini vurguladı. Memurların grev ve toplu sözleşme hakkına kavuşmasının en büyük savunucularından biri olduğunu belirten Şahin, şöyle devam etti 
     ''Ancak bunun önündeki en büyük engel, maalesef şu andaki sendika ve konfederasyon yönetimlerinin anlayışıdır. Onlar bu anlayışla devam ettikleri sürece bu amaçlarına ulaşmayı zorlaştırırlar. Bu tavırlar, uzlaşmaz tutumlar, adeta hükümetin şahsında devleti tehdit eden davranışlar, şöyle bir izlenime yol açıyor Bize grevli, toplu sözleşmeli sendikal hak verirseniz, devleti kilitleriz, çalıştırmayız... Bu anlama gelen söz ve davranışlar, Türkiye'nin yakın bir gelecekte arzu ettiği grevli, toplu sözleşmeli sendikal hakka kavuşmayı zorlaştırır. Bu konuda, şu anda en büyük engel olarak, bazı sendika ve konfederasyonlarımızın anlayışlarını görüyorum. Bu anlayışlarını yeniden gözden geçirmelerini tavsiye ediyorum.'' Şahin, hükümetin zam önerisinin, ek ödeme alamayan memurlara ek ödeme verilmesi şeklinde yeni bir uygulamayı da başlattığını belirtti. Bunu yeterli bulmadıklarını kaydeden Şahin, Kamu Personeli Kanunu Tasarısı Taslağı'nın, bu sorunu orta vadede tamamen çözmeye yönelik olduğunu söyledi. 
     Taslağı memur konfederasyonlarına dağıttıklarını anımsatan Şahin, memur konfederasyonlarının, düzenlemeye karşı oldukları için konuyu toplu görüşmelerde ele almak istemediklerini anlattı. Taslakla sorunları çözmek istediklerini ve bunda da kararlı olduklarını vurgulayan Şahin, tasarıyla ilgili olarak memur konfederasyonlarının görüşlerini alacaklarını belirtti. 
     Hükümetin, memur maaşlarına yönelik dünkü teklifinin, ortalama memur maaşını 950 milyon liraya yaklaştırdığını, en düşük memur maaşını ise yüzde 15.7 oranında artırdığını bildirerek, iki memur konfederasyonunun konuyu yetkili organlarında görüşeceklerini söylediğini aktardı. Şahin, ''Pazartesi günü kendileriyle, bu konuyu bir kez daha görüşeceğiz'' dedi. 
     
     'EN SON LİMİT OLARAK SÖYLENEN RAKAM' 
     Şahin, değerlendirmesinin ardından, bir gazetecinin, hükümetin zam önerisinin revize edilme şansı olup olmadığını sorması üzerine, Hazine, Devlet Planlama Teşkilatı ve Maliye Bakanlığı yetkilileriyle konu üzerinde daha önce çalıştıklarını söyledi. 
     Şahin, 2006 yılı bütçe taslağında memurlar için 2 katrilyon 700 trilyon lira ilave pay ayrıldığını, ancak yaptığı görüşmeler sonucunda, bunun 3 katrilyon 164 trilyon liraya yükseltilmesini sağladığını anlatarak, ''Ekonomik imkanlarımızın 2006 yılı için ne olduğunu, en iyi Hazine, Maliye Bakanlığı ve Devlet Planlama Teşkilatı bilir. Bu arkadaşlarımızın en son limit olarak söylediği rakam budur'' diye konuştu. 
     Şahin, Başbakan Recep Tayyip Erdoğan ile de gelinen noktayı istişare edeceğini belirterek, ''Onun farklı önerileri, yaklaşımı olur mu Tabii Sayın Başbakanımızın takdiridir'' dedi. 
     
</TEXT>
</DOC>
