<DOC>
<DOCNO> 392860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sontur09.html </URL>
<DATE> 2005/11/07/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Para vermeyen çocuğun 2 parmağını kestiler 
</HEADLINE>
<TEXT>

     
     Bülent CİVANOĞLU BURSA, DHA 
     
BURSA’da kimliği belirsiz 3 kişi, para isteyip alamadıkları ilköğretim okulu öğrencisi 14 yaşındaki Sezer Belgi'nin 2 parmağını kesip kaçtı. Çevredeki vatandaşlar tarafından hastaneye kaldırılan Belgi'nin kopacak duruma gelen parmakları ameliyatla dikildi. 
     Merkez Yıldırım İlçesi’ne bağlı Yavuz Selim Mahallesi’ndeki Erenler Camii’nin arkasındaki boş arsada dün öğle saatlerinde oyun oynayan Yavuz Selim İlköğretim Okulu 8’inci sınıf öğrencisi 14 yaşındaki Sezer Belgi’nin yanına gelen kimliği belirsiz üç kişi, cebindeki paraları istedi. Parası olmadığını söyleyen Belgi’ye tokat atan zanlılar, daha sonra çocuğun sol elini taşın üzerine koyup, işaret ve orta parmağını kesti. Zanlılar, çığlık atmaya başlayan Belgi’yi bırakıp kaçtı. 
     Çevredeki vatandaşlar tarafından otomobille Yüksek İhtisas Hastanesi’ne kaldırılan Belgi, buradaki müdahalenin ardından Uludağ Üniversitesi Tıp Fakültesi Hastanesi’ne kaldırıldı. Belgi’nin, yüzde 80 oranında kesildiği belirlenen parmakları ameliyatla dikildi. Zanlıların yakalanması için soruşturma başlatıldı. 
     
</TEXT>
</DOC>
