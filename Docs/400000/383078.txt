<DOC>
<DOCNO> 383078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/son/sondun14.html </URL>
<DATE> 2005/10/01/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
ABD ordusu, Ebu Garib'deki 500 tutukluyu serbest bıraktı... 
</HEADLINE>
<TEXT>

     Amerikan ordusu, işkence skandallarına sahne olan Irak'taki Ebu Garib cezaevinden 500 tutukluyu daha serbest bıraktı. 
     Ramazan ayı dolayısıyla 1000 tutuklunun serbest bırakılması planının ikinci ve son aşamasının bugün tamamlandığı, 500 kişiden oluşan ilk grubun pazartesi günü serbest bırakılmasının ardından geriye kalan 500 tutuklunun da bugün salıverildiği bildirildi. 
     Özgürlüklerini bekleyen tutukluların, serbest bırakıldıklarına dair belgeleri imzaladıktan ve 25'er dolar aldıktan sonra otobüse bindirilerek, yakalandıkları veya yaşadıkları bölgelere gönderildikleri belirtildi. 
     Amerikalı askeri yetkili Guy Rudisill, ciddi bir suç işlememiş 1000 tutuklunun, Ramazan ayı öncesinde serbest bırakılmaları için Irak yönetimiyle işbirliği yaptıklarını söyledi. 
     Irak yönetiminin isteği üzerine 1000 kişiye çıkarılan affın, 15 Ekim'de yapılacak referanduma özellikle Sünnilerin katılımını sağlamak amacını taşıdığı da belirtiliyor. 
     Başkent Bağdat'ın hemen dışındaki cezaevinden geçen ay da 1000 kadar tutuklu serbest bırakılmıştı. 
     Ebu Garib'de, fotoğraflarla belgelenen işkence skandallarının baş karakterlerinden 22 yaşındaki er Lynndie England, bu hafta başlarında mahkemeye çıkmış ve suçlu bulunarak 3 yıl hapis cezasına çarptırılmıştı. 
     
</TEXT>
</DOC>
