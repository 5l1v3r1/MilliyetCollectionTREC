<DOC>
<DOCNO> 351190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/siyaset/siy06.html </URL>
<DATE> 2005/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Türklere moral verdi 
</HEADLINE>
<TEXT>


ABDULLAH KARAKUŞ 


Başbakan Recep Tayyip Erdoğan, ABD'den ayrılmadan önce New York'ta yaşayan Türk vatandaşlarına moral aşılamaya çalıştı. Erdoğan, "Artık, başı öne eğik Türkiye yok. Artık başı dik bir Türkiye var" dedi. 
ABD'deki Türklerin, Türkevi'ndeki resepsiyonuna katılan Erdoğan, temaslarının olumlu geçtiğini söyledi. Başbakan, bugüne kadarki süreci en güzel şekilde değerlendirme fırsatı bulduklarını, bundan sonraki süreçte "müşterek neler yapılabileceği"ni görüştüklerini belirtti. 

'Tek sorun istihdam' 
Erdoğan, şunları kaydetti "ABD'deki dev firmaların, Türkiye'deki yatırımlarına yönelik görüşmeler oldu. Türkiye artık güven ve istikrar ülkesidir. Ekonomik parametreler sürekli yükseliyor. 2.5 yıllık değerlendirmede, artı değerlerin konuşulmaya başladığını göreceksiniz. 
Tek söyleyebilecekleri şey şudur 'İstihdamı çözmediniz.' Gelişmekte olan dev ülkelerde de bu sorunun sürdüğünü göreceksiniz. Nüfusumuz 500-700 bin arasında işgücü yaratıyor. İş sahibi yapıyoruz. Oran, şu an yerinde sayıyor. Aşağıya düşürmek hedefimiz." Erdoğan, dün akşam Ankara'ya döndü. 



</TEXT>
</DOC>
