<DOC>
<DOCNO> 377012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sondun32.html </URL>
<DATE> 2005/09/09/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
KKTC'de üç kişiden ikisi yaşadığı hayattan memnun 
</HEADLINE>
<TEXT>

     Avrupa Birliği AB kamuoyunun nabzını tutan ve AB ülkelerinde eşzamanlı olarak, aynı sorularla yılda iki kez yapılan Eurobarometer kamuoyu araştırması, KKTC'de de ikinci kez yapıldı. 
     Araştırma sonuçları, Kuzey Kıbrıs'ta yaşayan her üç kişiden ikisinin yaşadığı hayattan memnun olduğunu ortaya koydu. 
     Taylor Nelson Sofres ve EOS Gallup Europe arasında oluşturulan konsorsiyum TNS Opinion Social himayesinde, KKTC'deki KADEM araştırma şirketinin 500 kişiyle evlerinde yüz yüze görüşme yöntemini kullanarak yaptığı araştırmanın sonuçları, basın toplantısıyla açıklandı. 
     
     DİKKAT ÇEKEN NOKTALAR 
     Prologue Danışmanlık Şirketi'nden Mine Yüksel'in verdiği bilgiye göre, araştırmada dikkat çeken bazı noktalar şöyle 
     ''-Kıbrıslı Türkler son bir yıl içindeki gelişmeler konusunda genellikle yaşamlarından memnun. Her üç kişiden ikisi yaşadığı hayattan memnunken, çok memnun olduğunu söyleyenlerin oranı yüzde 17 düşüş göstererek, yüzde 33'e geriledi. 5 yıl öncesine kıyasla kişisel olarak yaşam koşullarının iyileştiğini söyleyenlerin oranı yüzde 62. 
     -Kıbrıslı Türklerin üçte ikisi, gelecek 5 yılda genel hayatın daha iyiye gideceğine inanırken, gelecek 12 ayda da ekonominin ve genel olarak hayatın iyiye gideceği görüşünde. 
     -Bu tablo AB genelindeki sonuçlara göre daha iyimser. Ve geçen yıla göre iyimserlik oranı yüzde 5 artış gösteriyor. 
     -Ekonomik durum en büyük üçüncü sorun olarak göze çarparken, bu sonuç, geçen yılki Eurobarometer sonuçlarına göre yüzde 25 düşüş gösteriyor. Suç, giderek daha önemli bir sorun haline geliyor. 
     -AB hakkında Kıbrıslı Türklerin en büyük bilgi kaynağı yüzde 75'le televizyon. 
     -AB'ye güvenenlerin oranı geçen yıl yüzde 49 iken AB ortalamasına yakın , bu yıl bu oran yüzde 62'ye yükseldi. BM'ye güvenenler ise nüfusun yüzde 40'ını oluşturuyor AB ortalaması yüzde 54 . 
     -Kuzey Kıbrıs'ta yüzde 55'lik çoğunluk demokrasinin işleyişinden memnun, fakat ''siyasi partilere güvenmiyorum'' diyenlerin oranı da yüzde 52. 
     -Kıbrıslı Türkler, AB hakkındaki bilgilerinin AB ortalamasından yüksek olduğunu düşünüyor. Fakat gerçek bilgi düzeyleri ölçüldüğü zaman AB'nin yüzde 25 olan ortalamasının altında kalıyorlar. 
     -Kıbrıslı Türklerin çoğunluğu, yerel medyanın AB'den hem çok fazla ve hem de çok olumlu bahsettiğini düşünüyor. 
     -Kıbrıslı Türklerin çoğunluğu AB Anayasası hakkında fazla bilgiye sahip değil. Yüzde 44'lük kesim anayasayı duyduğunu, fakat içeriği hakkında bilgisi olmadığını söylerken, yüzde 39'u anayasadan bihaber. 
     -Kıbrıslı Türkler AB Anayasası hakkında daha az bilgi sahibi olmalarına rağmen AB Anayasası'na olumlu bakıyor. 
     -Kıbrıslı Türklerin çoğunluğu yüzde 58 , dünya barışı konusunda AB ile ilgili olumlu bir izlenime sahip. 
     -Kıbrıslı Türklerin çoğunluğu, AB'nin uluslararası önemi olan belirli konularda olumlu rol oynadığını düşünüyor. 
     -Kıbrıslı Türkler arasında AB hakkında en az bilgiye sahip kesim olmasına rağmen, 15-24 yaş arasındaki grup, AB'nin ileride gelişip siyasi bir birlik olmasını en fazla destekleyen grup. 
     -15-24 yaş grubuna göre AB, sırasıyla ekonomik refah, sosyal koruma, barış, demokrasi, AB genelinde seyahat özgürlüğü demek.'' 
     
</TEXT>
</DOC>
