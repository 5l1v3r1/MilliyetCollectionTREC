<DOC>
<DOCNO> 361440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sontur04.html </URL>
<DATE> 2005/07/15/ </DATE>
<TIME> 00.30 </TIME>
<AUTHOR>  </AUTHOR>
<HEADLINE>
Bodrum belediye çöplüğünde yangın çıktı... 
</HEADLINE>
<TEXT>

     Yaşar ANTER BODRUM, DHA 

TURİZMİN gözde merkezlerinden Muğla'nın ilçesi Bodrum'da belediye çöplüğünde gece yarısı başlayan yangın kentin üzerine kabus gibi çöktü. Şiddetli rüzgarında etkisiyle hızla yayılan, civarda bulunan evleri tehdit eden, itfaiye ekiplerinin de yanma tehlikesi geçirdiği yangın, saat 03.00 itibarıyla kontrol altına alınamadı. Yangında ilk belirlemelere göre sekiz hektarlık çöplük, iki hektarlık ormanlık alan zarar gördü. 
     Bodrum'un Yokuşbaşı Mahallesi'ndeki belediyeye ait çöplük ve Kızılağaç Köyü yakınlarındaki ormanlık alanda çıkan yangın ilçede kabus yarattı. Perşembe gecesi saat 22.30 sıralarında işçilerin çöpleri yakması ile başlayan yangın şiddetli rüzgarında etkisiyle kısa sürede büyüdü, ormanlık alana sıçradı. Kızılağaç Köyü ormanlarına sıçrayan alevler çam ormanlarını kül etti. Yangına müdahale eden Bodrum ve çevre beldelerinden gelen 18 arazöz ve 45 işçi yeterli olmayınca Bodrum ve Milas orman işletmelerinden sekiz arazöz 60 orman işçisi takviye edildi. Kentte bulunan su kamyonları ve traktörleri yangının söndürülmesi için sürekli su taşıdı. Hızla büyüyen yangından çıkan küller ve dumanlar kentin üzerine kara bulut gibi çökerken, Bodrum Belediye Başkanı Mazlum Ağan ve Bodrum Orman İşletme Müdürü Doğan Demir olay yerine gelerek söndürme çalışmalarını yönlendirdi. 
     Bodrum İtfaiye ekibinden üç işçi, rüzgarın yön değiştirmesi sonucu dumanların arasında kalarak boğulma tehlikesi geçirdi. Alevlerin arasında kalıp suyu biten iki itfaiye aracı da gelen yardımla yanmaktan kurtarıldı. Söndürme çalışmalarına karşır kontrol altına alınamayan alevler Yokuşbaşı Mahallesi'ndeki bazı evleri de tehdit altına aldı. 
     Bodrum Orman İşletme Şefi Doğan Demir, sezon başladığından bu yana çöplükteki işçileri sürekli uyardıklarını ancak yinede 6-7 kez yangın olayıyla karşılaştıklarını söyledi Demir, Çöplük alanı kontrol altına alınmadığı sürece yangın tehdidi devam eder'' dedi. 
     
</TEXT>
</DOC>
