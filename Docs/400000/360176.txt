<DOC>
<DOCNO> 360176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/sontur36.html </URL>
<DATE> 2005/07/11/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Cinnet geçiren anne 2 çocuğunu döverek öldürdü 
</HEADLINE>
<TEXT>

     İbrahim AYDOĞAN KIZILTEPE Mardin , DHA 

      MARDİN’in Kızıltepe İlçesi'nde oturan 34 yaşındaki Berivan Asan, çocukları 6 aylık oğlu Mehmet ile 21 aylık kızı Leyla'yı başlarına sert cisimle vurarak öldürdü. Olay, eve gelen 3 yaşındaki Gülistan Asan'ın kardeşlerinin cesedini görüp durumu komşulara bildirmesiyle ortaya çıktı. Çocuklarını sert cisimle vurup öldürdükten sonra kaçan Berivan Asan, Nusaybin İlçesi'ne gitmek isterken ilçe otogarında polis tarafından yakalandı. 
     Kızıltepe'deki Yenimahalle 109'uncu Sokak 19 numaralı evde oturan inşaatlarda bekçi olarak çalışan Hekim Asan, bu sabah saatlerinde eşi Berivan Asan ile çocukları, 6 aylık oğlu Mehmet, 21 aylık kızı Leyla ve 3 yaşındaki kızı Gülistan’ı evde bırakarak işe gitti. Babanın evden ayrılmasından sonra 3 yaşındaki Gülistan oyun oynamak için sokağa çıktı. Bir süre sonra eve dönen Gülistan Asan, annesinin evde olmadığını ve 2 kardeşinin cansız olduğunu görünce durumu komşulara bildirdi. 
     Eve gelen komşuları, 2 çocuğun sert cisim ile vurularak öldürüldüklerini görünce polise haber verdi. Çocukların, kayıplara karışan anneleri Berivan Asan tarafından cinnet geçirerek öldürüldükleri olasılığı üzerine polis harekete geçti. Nusaybin İlçesi'ne gitmek üzere otogara gittiği belirlenen den 34 yaşındaki anne Berivan Asan, polis tarafından yakalandı. Kızıltepe Cumhuriyet savcısı olay yerine gelerek inceleme yaptı. 
     
</TEXT>
</DOC>
