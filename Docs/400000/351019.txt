<DOC>
<DOCNO> 351019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/soneko05.html </URL>
<DATE> 2005/06/11/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Otomotiv'in 5 aylık karnesi... 
</HEADLINE>
<TEXT>

     Türk otomotiv sektöründe Ocak-Mayıs döneminde üretim bir önceki yılın aynı dönemine göre yüzde 8 artışla 373 bin adet oldu. 
     Otomotiv Sanayii Derneği OSD verilerine göre, iç pazardaki toplam taşıt satışları 2005 Ocak-Mayıs döneminde 260 bin adet olurken, satışlar bir önceki yılın aynı dönemine göre yüzde 18 azaldı. İlk 5 ayda otomobil satışları, 2004 yılının aynı dönemine göre yüzde 27 azalışla 145 bin adede gerilerken, ithalatın pazar payı yüzde 68 olarak belirlendi. 
     İlk 5 ayda ithal otomobil satışlarının geçen yılın aynı aylarına göre, AB ülkelerinden yüzde 36, Doğu Bloku ülkelerinden yüzde 6 oranında azaldığı, Uzak Doğu ülkelerindense yüzde 31 oranında arttığı aktarıldı. 
     Raporda, 2004 yılı Ocak-Mayıs dönemine göre 2005'in aynı döneminde yerli otomobil satışlarının yüzde 21, ithal otomobil satışlarının yüzde 29 oranında azaldığı, bu dönemde midibüs pazarının yüzde 7, kamyon pazarının yüzde 21, otobüs pazarının yüzde 39 ve traktör pazarının yüzde 79 daraldığı belirtildi. 
     
     ÜRETİM 
     OSD verilerine göre, toplam motorlu araç üretimi, 2004 yılı Ocak-Mayıs dönemine göre yüzde 8 artışla 373 bin adet ve otomobil üretimi ise yüzde 3 oranında artarak 187 bin adet olurken, yılın 5 ayında üretim, otobüste yüzde 1, büyük kamyonda yüzde 15, kamyonette yüzde 22, minibüste yüzde 17 arttı, midibüste yüzde 48, küçük kamyonda yüzde 6, traktörde yüzde 24 azaldı. 
     
     İHRACAT 
     OSD raporunda Ocak-Mayıs döneminde sektör ihracatının geçen yılın aynı dönemine göre yüzde 38 artışla 5 milyar ABD Doları'nı geçtiği, Türkiye ihracatında 2. sırada olan sanayinin, toplam ihracattaki payının yüzde 19'a yükseldiği bildirildi. 
     Türkiye'nin 2005 yılı Ocak-Mayıs döneminde toplam motorlu araç ihracatının yüzde 26 artarak 245 bin adet olduğu, aynı dönemde otomobil ihracatının yüzde 16 artışla 137 bine, ticari araç ihracatının yüzde 46 artışla 104 bine yükseldiği, traktör ihracatının ise yüzde 15 azalışla 4 bin adede gerilediği kaydedildi. 
     Raporda, Ford Otosan'ın 73 bin 230 adet hafif ticari araç, Toyota'nın 60 bin 957 otomobil, O. Renault'un 49 bin 964 otomobil ve Tofaş'ın 17 bin 938 adet otomobille, 19 bin 347 adet hafif ticari araç olmak üzere toplam 37 bin 285 bin araç ihraç ettiği belirtildi. 
     
     ''TALEPTE HAREKETLİLİK, PAZARDA KÜÇÜLME'' 
     OSD raporunun değerlendirme bölümünde ise, 2005 yılı Mayıs ayında da 2004 yılına göre talepteki daralmanın, hafif ticari araçlarla midibüs ve otobüs dışında diğer ürünlerde devam ettiği, Ocak ayına göre Mayıs ayında talepte bir hareketlilik gözlendiği ancak, bu ürünlerde pazarın geçen yılın gerisinde kaldığı ifade edildi. 
     Özellikle otomobil, kamyon ve traktörde pazardaki büyük oranda daralmanın devam ettiğine işaret edilen değerlendirmede, ''Üretim, pazardaki bu daralmaya karşılık daha çok ihracattaki artışın desteğiyle artışını sürdürdü. İhracat ise devam eden projeler yanında, geçen yıl başlayan yeni projelerle artarak devam ediyor'' ifadelerine yer verildi. 
     
</TEXT>
</DOC>
