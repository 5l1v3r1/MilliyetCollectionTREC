<DOC>
<DOCNO> 357152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sonyas12.html </URL>
<DATE> 2005/06/30/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
'Dahi çocuk' ebeveyn katili 
</HEADLINE>
<TEXT>

     CNNTÜRK 

Koleji yüksek dereceyle bitirip, tıp fakültesine girmeye hazırlanan İngiliz genç, anne-babasını öldürmek suçundan ömür boyu hapis cezasına çarptırıldı. 
     19 yaşındaki Brian Blackwell'ın babası Sydney ve annesi Jacqueline'in en büyük umudu oğullarının ileride iyi bir cerrah olmasıydı. Ancak bunun yerine Brian, babasını çekiçle, annesini de 30 yerinden bıçaklayarak öldürdü. 
     Oğulları Liverpool Koleji'nden yüksek dereceyle mezun olduğu için övünen Sydney-Jacqueline Blackwell çiftinin cesetleri, 5 eylül 2004'te komşularından birinin evden ağır bir koku geldiği için polise başvurmasıyla bulundu. 
     İngiliz mahkemesi dünkü duruşmada, ebeveynlerini 'vahşice' öldüren Brian Blackwell'i cinayet yerine 'cinayete sebebiyet vermek'ten suçlu buldu. 
     Mahkeme ayrıca, Brian'ın yaşadığı kişilik bozukluğuna bağlı sendromdan dolayı acı çekip böyle birşey yaptığına karar vererek, Blackwell'i ömür boyu hapis cezasına çarptırdı. 
     İddia makamının avukatı David Steer duruşmada, sanık Brian Blackwell'in 'anormal' biri olduğunu söyledi. Steer, Brian'ın ebeveynlerini bu şekilde öldürmekle 'çıldırmış' olabileceğini savundu. 
     Brian Blackwell, duruşmada yazdığı mektupta, "her gün keşke geçmişe dönebilseydim diyorum. Mutlu aile olduğumuz o günlere dönmeyi çok isterdim. Onları dünyadaki herşeyden çok özlüyorum" dedi. 
     Mahkeme, Brian'ın kişilik bozukluğu nedeniyle şimdilik hastanede tedavi alınmayacağını, önce, genç ıslahevinde bir süre hapis yatacağını duyurdu. Brian, bu süre zarfında pskiyatrlar tarafından da incelenecek. 
     İngiliz medyasında geniş yer bulan olayı araştıran İngiliz polisi, Sydney-Jacqueline çiftinin 'dahi' oğulları Brian'ı cinayet suçuyla tutukladı. Dedektifler hala Brian'ın böyle vahşice işlenmiş cinayetleri nasıl gerçekleştirdiğini bilmiyor. 
     
     Brian cinayetleri niye işledi 

     Blackwell ailesinin komşularından 73 yaşındaki Margaret Smith, Brian'ı "sevimli ve sakin bir çocuktu" sözleriyle anlatıyor. Smith'in anlattıklarına göre, Brian'ın ailesi çocuken onun arkadaşlarıyla oyun oynamasına pek izin vermezmiş. 
     Blackwell ailesinin bir diğer komşusu 75 yaşındaki Tommy Sheldon da, Brian'ı "çok akıllı, çalışkan ve tenis tutkunu" biri olarak anlatıyor. Sheldon, Brian'ın annesi tarafından çok sıkı bir şekilde yetiştirildiğini de sözlerine ekliyor. 
     Merseyside polisinden dedektif Geoff Williams, "öğrendiğimiz kadarıyla Brian'ın anne ve babası oğullarının eğitimi konusunda çok hırslılarmış ama yine de bu Brian'ın onları öldürmesini açıklayamaz" diyor. 
     Williams, Brian'ı böylesine vahşi cinayetleri işlemeye neyin ittiğini belirlemenin güç olduğunu düşünüyor. 
     Brian Blackwell'in durumunu inceleyen pskiyatrlar, Blackwell'de narsizme bağlı kişilik bozukluğu bulunduğunu tespit ettiler. 
     
     Öldürmeden önce babasıyla tartışmış 

     Polisin, Brian'la yaptığı sorgular, 19'luk gencin bu cinayetleri işlemeden önce babasıyla bir tartışma yaşadığını gösterdi. Bu tartışma kısa sürede kavgaya dönüştü ve Brian anne ve babasını vahşice öldürdü. 
     
     CİNAYETE DOĞRU 

     Nisan 2004 Brian, hesabında o kadar para bulunmamasına rağmen kız arkadaşına 39 bin sterlinlik bir çek yazdı. 
     Mayıs 2004 Ailesinin okul eğitimi için gönderdiği 9 bin sterlinlik bono ile kız arkadaşına bir araba satın aldı. 
     13 Mayıs 2004 Brian, kendisini profesyonel tenisçi olarak tanıtarak bir banka hesabı açtırmaya çalıştı. 
     Haziran 2004 Brian'ın annesi durumu Merkez Bankası'nda öğrendi. Ve oğlunun davranışlarından endişelenmeye başladı 25 Temmuz 2004 Brian Blackwell, anne ve babasını Merseyside'daki evlerinde vahşice öldürdü. Aynı gün babasının kredi kartını kullanarak New York'a uçtu. Ve New York'ta kaldığı otelde üç gece konaklama için 3 bin 900 sterlin ödedi. 
     26 Temmuz-12 Ağustos 2004 Brian bu süre zarfında ABD ve Barbados'ta tatil yaptı.Yaptığı harcamalar 30 bin sterlini geçti. 
     5 Eylül 2004 Blackwell çiftinin cesetleri evlerinden ağır koku geldiğini farkeden bir komşularının polise başvurmasıyla bulundu. 
     
</TEXT>
</DOC>
