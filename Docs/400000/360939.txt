<DOC>
<DOCNO> 360939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/yazar/akyol.html </URL>
<DATE> 2005/07/14/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Terör konusunda komşularımız, dostlarımız 
</HEADLINE>
<TEXT>


EL KAİDE teröristleri 2003 yılının 15 ve 20 Kasım günlerinde İstanbul'da dört büyük kanlı eylem yaptılar. Militanlardan Sadettin Akdaş ve Burhan Kuş'un eylemden hemen sonra Hatay'a bağlı Cilvegözü kapısından yurtdışına çıktıkları biliniyordu. 
Bu iki teröristin Irak'ta Ebu Gıreyb cezaevinde oldukları ve Türk hükümeti tarafından iadesinin istendiği ortaya çıktı. Demek ki, Cilvegözü'nden Suriye'ye oradan Irak'a geçmişler. 
Irak faktörü .. 
El Kaide'nin Türkiye temsilcisi baş terörist Habip Akdaş Irak'a kaçmış, Bağdat'ın bombardımanında ölmüştü Bu teröristlerden Azat Ekinci ve Gürcan Baç da Irak'ta düzenledikleri intihar saldırısında ölmüşlerdi. Yine Irak... 
PKK da halen Kuzey Irak'ta barınıyor. 
Bunların hepsinin Irak'ta El Kaide'nin uzantısı olan terörist Ebu Musab el Zerkavi ile irtibatları biliniyor, mahkeme dosyasında yer alıyor. 
Sadece bu tablo bile Irak'ın Türkiye açısından ne kadar önemli olduğunu gösteriyor. 
Irak'taki terörü 'ulusal direniş' diye alkışlayanların gözlerindeki kapkara ideoloji bağı çözülüp de gerçeği görecekler mi bakalım 

TÜRKİYE terörün hemen her cinsinden büyük acılar yaşamış bir ülkedir. 
1960'ların sonunda ve 1970'lerde "Ortadoğu Devrimci Çemberi" teorisi ve Filistin kampları Türkiye'ye yönelen terörde büyük rol oynadı. 
1980 ve 1990'larda PKK Suriye'ye yerleşti ve militanlarını Bekaa Vadisi'nde eğitti Fatura 30 bin can ve yüz milyar dolar kaynaktır 
GAP'taki gecikmenin önemli sebeplerinden biridir bu. O zamanki Suriye rejimi ile PKK, Güneydoğu'nun bir kan gölüne dönmesi ve kalkınmasının engellenmesi konusunda görüş birliği içindeydiler. 
Şimdi PKK terörü devam ediyor, bir de Afganistan'da eğitim almış, Irak'ta "pratik" yapan bir terör var ortada 

NEWSWEEK dergisinin son sayısında tanınmış yazar Fareed Zakaria, Amerika'da 11 Eylül saldırısı olduğu zaman İslam dünyasından teröre karşı ciddi bir kınama gelmediğini ama Londra saldırısından sonra çok ciddi bir tepkinin yükseldiğini anlatıyor. 
Zakaria, Amman toplantısının da çok önemli olduğunu belirtiyor 6 Temmuz'da Ürdün'ün başkenti Amman'da İslam dünyasından etkili 180 kadar din lider bir araya gelerek, ilk defa, terörü din açıdan suçladılar, ve terörün esinlendiği "tekfir" doktrinini reddeden bir 'fetva' yayımladılar. 
Ezher Şeyhi Tantavi, Ayetullah Sistani, Mısır Müftüsü Ali Cumaa, hatta radikal görüşleri olan Yusuf Kardavi gibi din bilginleri yayımladı bu yeni fetvayı. 
Fakat Zakaria'nın da belirttiği gibi, Arap dünyasında nüfusun yüzde 99.99'u bu fetvaya uyarak radikalizmi ve terörü reddetse bile, kalan 20 bin kişi, etkili terör eylemleri için yeterlidir Türkiye'de de terör yapanlar kaç kişidir ki, ama döktükleri kan, oluk gibi 
Teröre karşı fikir ve hareketlerin gelişmesi çok önemli ama teröre karşı silahlı güvenlik mücadelesi asla gevşetilemez. 
Türkiye elbette Afganistan'da Taliban barbarlığının devrilmesini destekleyecekti. 
Türkiye elbette Irak'ta da teröristleri değil, Bağdat hükümetini destekleyecektir. 
Türkiye elbette Kuzey Irak'ta mevzilenen PKK terörüne karşı, ABD'nin aynı şekilde aktif olmasını isteyecektir. 
Teröre karşı olmak, Türkiye'nin en önemli politika ve diplomasi ilkelerinden biridir. 



</TEXT>
</DOC>
