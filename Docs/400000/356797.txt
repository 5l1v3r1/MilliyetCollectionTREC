<DOC>
<DOCNO> 356797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sonyas12.html </URL>
<DATE> 2005/06/29/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Çocuklarını evde bırakıp Türkiye’ye tatile giden anne tutuklandı 
</HEADLINE>
<TEXT>

     Londra DHA 

      İNGİLTERE’nin Darlington bölgesinde 3 küçük çocuğunu evde bırakıp Türkiye’ye tatile gitmekle suçlanan 23 yaşındaki Kelly Ann Piggford dün Marmaris’ten İngiltere’ye dönüşünde uçaktan iner inmez tutuklandı. 
     2 saatlik bir sorgunun ardından kefaletle serbest bırakılan annenin, çocuklarını ihmal etmekle suçlandığı ifade edildi. İngiltere’de çocuklarını terk edenlere 5 yıl, ihmal edenlere ise 6 aya varan hapis cezaları verilebiliyor. 
     İngiliz basınının büyük ilgi gösterdiği ve Daily Mirror gazetesinin de manşetten verdiği haberde, Piggford’un Marmaris’te tanıştığı bir erkekle barda çekilmiş ’samimi’ fotoğraflarına da yer verildi. 16 gün boyunca Türkiye’de bol bol içki içerek tatil yaptığı belirtilen Piggford, Closer adlı dergiye yaptığı açıklamada, çocuklarının babası olan Melvyn Jenkinson ile kavga ettiklerini ve bunun ardından gittiği Türkiye’de ’aşırı derecede ihtiyaç duyduğu’ tatilin keyfini çıkardığını söyledi. 
     
     
     KOCAMLA KAVGA ETTİĞİM İÇİN... 

     2 ve 4 yaşlarındaki 2 kızı ile 11 aylık oğlunu, daha 15 yaşında olan bir bakıcıya emanet edip gitmekle suçlanan anne, "Çocuklarım herşeyden önce gelir. Ayrıca ne giysileri ne de oyuncakları eksikti. İnsanlar nasıl olup da onları terk ettiğimi düşünür anlamıyorum" dedi. Çocuklara bakan kişinin 15 yaşındaki kız değil, onun ağabeyi olan 20 yaşındaki bir barmen olduğunu da savunan Piggford, kocasıyla kavgalı olduğu için çocukları ona bırakamadığını söyledi. 
     Durham Tees Havaalanı’na inişinde, valizlerini bile almasına fırsat kalmadan apar topar gözaltına alınan genç annenin, bu son Türkiye tatilinin hemen öncesinde, Marmaris’te 2 haftalık başka bir tatil daha yaptığı bildirildi. 
     
     'SABAHLARA KADAR İÇKİ İÇİP DANS ETTİ’ 

     Daily Mirror gazetesine göre, ’boynunda aşk ısırığına benzer bir iz’ bulunan Piggford, Marmaris’e ikinci kez gitmesinin nedeninin, ’orada tanıştığı yeni sevgilisini görmek’ olduğu yönündeki iddiaları reddetti. Lisa Riding ve Anne Marie Hird adlı iki kız arkadaşıyla tatil yaptığı ifade edilen annenin, Marmaris’teki bir barda bir erkekle samimi şekilde çekilmiş fotoğraflarının yanı sıra, sabahlara kadar içki içip dans ettiğini gösteren fotoğrafları bulunduğu da belirtildi. 
     İki hafta önce komşuları ’çocuklarını yalnız bırakıp tatile gitti’ şeklinde ihbarda bulununca, bölgedeki Sosyal Hizmetler Kurumu yetkilileri harekete geçmiş ve işsiz annenin çocuklarını kendi gözetimlerine almış, ancak daha sonra onları akrabalarına emanet etmişti. 

     
</TEXT>
</DOC>
