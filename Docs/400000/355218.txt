<DOC>
<DOCNO> 355218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sontur42.html </URL>
<DATE> 2005/06/24/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
14 yılda 10 bin kişi işkenceden İnsan Hakları Vakfı'na başvurdu 
</HEADLINE>
<TEXT>

     İzmir Tabip Odası Başkanı Zeki Gül, ''1990-2004 yılları arasında işkence ve kötü muameleye maruz kaldığı için 9 bin 757 kişinin, Türkiye İnsan Hakları Vakfı'na TİHV başvuruda bulunduğu bildirdi. 
     26 Haziran BM İşkenceye Karşı Mücadele ve İşkence Görenlerle Dayanışma Günü nedeniyle İzmir Tabip Odası, Türkiye İnsan Hakları Vakfı, Çağdaş Hukukçular Derneği İzmir Şubesi ve İnsan Hakları Derneği İzmir Şubesi yöneticileri, ortak basın açıklaması yaptı. 
     İzmir Tabip Odası Başkanı Zeki Gül tarafından okunan açıklamada, 26 Haziran'ın, 1997 yılından bu yana dünyanın her yerinde insanlık suçu olan işkencenin yok edilmesi yolunda önemli adımların atıldığı bir gün olduğunu söyledi. 
     İşkenceye karşı Birleşmiş Milletler Sözleşmesi'ni 120 ülkenin imzalamasına rağmen uluslararası insan hakları örgütlerinin verilerine göre 150'den fazla ülkede devlet görevlileri tarafından işkence ve kötü muamele yapıldığını ifade eden Gül, 70'den fazla ülkede yaygın veya sistematik olarak işkence uygulandığını, 80'den fazla ülkede ise ölümler olduğunu vurguladı. 
     Türkiye'de işkence uygulama tekniklerinde değişiklikler, yoğunluğunda ise azalmalar olsa da devam ettiğini ve işkencenin ciddi bir sorun olarak yerini koruduğunu ileri süren Gül, açıklamasında şunlara yer verdi 
     ''1990-2004 yılları arasında işkence ve kötü muameleye maruz kaldığı için Türkiye İnsan Hakları Vakfı'na toplam 9 bin 757 kişi başvuru yapmıştır. TİHV'e 2003 yılında başvuru yapan 925 kişiden 340'ı, 2004 yılında başvuran 922 kişiden 348'i aynı yıl içinde işkence görmüştür. 2005 yılının ilk 5 ayında TİHV'e başvuru yapan 446 kişinin 85'i, yine söz konusu 5 ay içinde işkence görmüştür. İzmir İşkenceyi Önleme Grubu'nun ilk başvurusunu aldığı 2002 Şubat ayından 2004 yılı Aralık ayına kadar 580 kişi, işkence ve kötü muamele gördüğü iddiasıyla başvurmuştur. 
     Halen 26'sı ağır ceza mahkemesi, 100'ü asliye ceza mahkemesinde olmak üzere toplam 126 dosya, yargıya intikal etmiştir. AB'nin müzakere tarihinin alındığı 17 Aralık 2004'ten bu yana basına yansıyan gözaltında ölüm olayı sayısı da 4'tür. 2004 yılında Avrupa İnsan Hakları Mahkemesi'nin Türkiye aleyhine sonuçlandırdığı 154 davadan 27'si, işkence ve kötü muamele yasağı getiren 3. maddenin ihlaline yöneliktir.'' 
     
</TEXT>
</DOC>
