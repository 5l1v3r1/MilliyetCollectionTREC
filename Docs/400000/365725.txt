<DOC>
<DOCNO> 365725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/son/sontur12.html </URL>
<DATE> 2005/07/30/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Seydişehir'de olaylı gece 
</HEADLINE>
<TEXT>

     Hasan LEVENTOĞLU- Rıza GERENİZ SEYDİŞEHİR Konya . DHA 

BAŞBAKANLIK Özelleştirme İdaresi tarafından yapılan ihaleyi 305 milyon dolarla kazanarak Seydişehir Eti Alüminyum Fabrikasını alan CE-KA AŞ. yöneticilerinin geldiğini öğrenen işçilerin eyleminde gergin saatler yaşandı. 3'ü CE- KA yöneticilerine, biri fabrikaya ait 4 aracın camlarını kırıp ters çeviren 200'ü aşkın işçi, sosyal tesisleri ve Genel Müdür Mehmet Arkan'ın evini de taşladı. Fabrika Genel Müdürü Arkan, aralarında Yönetim Kurulu üyesi Ekrem Cengiz'in de bulunduğu 8 CE- KA yöneticisi ve olayları izleyen gazeteciler, sığındıkları misafirhanede 5 saat mahsur kaldı. 
     Olaylar sırasında işçiler tarafından atılan taşlarla 12 polis de hafif yaralandı. Öfkeli işçiler Çelik- İş Sendikası Seydişehir Şube Başkanı Muharrem Oğuz'un çağrısı üzerine dağıldı. 
     Özelleştirme ihalesini kazanan CE- KA A.Ş yöneticilerinin fabrikaya geldiği haberini alan işçiler, saat 22.00 sıralarında toplandı ve özelleştirme karşıtı sloganlar atarak fabrikaya yürüdü. Şirket yönetecilerinin fabrikaya ait sosyal tesislerdeki misafirhanede bulunduğunu öğrenen 200 kadar işçi, bu kez misafirhaneye yöneldi. Sosyal Tesisler'in kapalı olan bahçe giriş kapısını kıran işçiler, misafirhaneyi taşa tuttu. 
     İşçileri, az sayıdaki polis ve fabrikanın güvenlik görevlileri engellemeye çalıştı. Seydişehir CE- KA'ya mezar olacak’ sloganları atan işçiler, bu kez şirket yöneticilerinin arabaları tahrip etti. 34 GZ 389 plakalı Mercedes'i, 34 AP 3949 plakalı cipi ve 34 K 5223 plakalı Kartal marka otomobili tekmeleyip, taş ve sopalarla camlarını kıran işçiler, daha sonra ters çevirdi. İşçiler, Fabrika Genel Müdürü Mehmet Arkan'a ait aynı yerde park halinde duran otomobile de taş ve sopalarla hasar verdi. İşçilerin CE-KA'ya ait araçları yakma girişimi ise son anda engellendi. Ön tarafına benzin dökülerek ateşe verilen Mercedes'teki yangın, polisler tarafından yangın tüpü ile söndürüldü. 
     
     GAZETECİLERİ MİSAFİRHANEYE KİLİTLEDİLER 

     Misafirhane önünde her geçen dakika sayıları artan işçiler, eylemlerini görüntülemek isteyen gazetecilere de saldırdı. Olaylar sırasında Anadolu Ajansı muhabiri Abdullah Leblebici tartaklandı. Misafirhaneye sığınan gazeteciler içeride mahsur kaldı. 
     Uzun süre slogan atarak fabrikaya gelen CE-KA yöneticilerinin kendilerine teslim edilmesini isteyen işçiler, Eti Alüminyim Fabrikası Genel Müdürü Mehmet Arkan'ın lojmanını da taşladı ve tüm camları kırdı. Bu sırada Arkan'ın CE - KA yöneticileriyle birlikte misafirhanede bulunduğu, eşi ve çocuklarının ise Konya'da olduğu öğrenildi. 
     Polis, şiddete başvuran işçileri durdurmak için geniş güvenlik önlemleri alırken, misafirhane çevresinde barikat kurdu. Olaylar devem etmesi nedeniyle Konya ve Beyşehir'den polis, Yalıhüyük, Ahırlı ve Bozkır ilçelerinden de takviye Jandarma ekipleri geldi. Konya Emniyet Müdürü Salih Tuzcu'nun da gelmesiyle eylemci işçilere müdahale edildi ve sosyal tesislerin dışına çıkarıldı. 
     Dışarda da yaklaşık bir saat boyunca bekleyerek slogan atan işçiler, saat 02.30 sıralarında olay yerine gelen Çelik- İş Sendikası Seydişehir Şube Başkanı Muharrem Oğuz'un çağrısı üzerine özelleştirme karşıtı sloganlar atıp dağıldı. 
     Olaylar nedeniyle 5 saat mahsur kalan aralarında Yönetim Kurulu üyesi Ekrem Cengiz'in de bulunduğu 8 CE- KA yöneticisi ve Eti Alüminyim Fabrikası Genel Müdürü Mehmet Arkan, saat 03.00 sıralarında polis kordonunda misafirhaneden çıkarıldı ve polis otolarıyla Konya'ya götürüldü. 
     İşçilerin hasar verip devirdiği araçlar ise kurtarıcılarla sosyal tesislerden alınarak İlçe Emniyet Müdürlüğü otoparkına çekildi. Bu arada olaylar sırasında atılan taşlarla 12 polisin hafif yaralandığı belirtildi. 
     Olaylarla ilgili başlatılan soruşturma sürdürülüyor. 
     
</TEXT>
</DOC>
