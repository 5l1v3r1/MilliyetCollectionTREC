<DOC>
<DOCNO> 394402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/son/sontur13.html </URL>
<DATE> 2005/11/12/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Yanan kamyonu akaryakıt istasyonunda bırakarak kaçtı 
</HEADLINE>
<TEXT>

     Şanlıurfa’nın Viranşehir İlçesi’nde bir sürücü, yanan pamuk yüklü kamyonunu, bir akaryakıt istasyonunda bırakarak kaçtı. Yangın nedeniyle E-90 karayolu 1.5 saat ulaşıma kapandı, kamyon kullanılamaz hale gelirken, bir otomobil de kısmen zarar gördü. 
     AA muhabirinin aldığı bilgiye göre, Sako Köyü’nde Mehmet Kozan’a ait tarladan yüklediği pamuğu, Viranşehir’e götürmek üzere yola çıkan, kimliği henüz belirlenemeyen sürücünün kullandığı 63 HL 529 plakalı kamyonun kasasında, ilçe girişine 2 kilometre uzaklıkta henüz belirlenemeyen bir nedenle yangın çıktı. 
     Bu sırada kamyonun arkasında seyreden ve yola saçılan pamuk balyalarının arasında kalan Mehmet Müjdeci idaresindeki 71 AR 936 plakalı otomobilin motor bölümünde de yangın çıktı. 
     Yangının büyümesi üzerine, yol kenarındaki bir akaryakıt istasyonunda duran kamyon sürücüsü kaçarken, akaryakıt istasyonunda paniğe yol açan yangına, çevredeki sürücüler, yangın söndürme tüpleri ve hortumlarla müdahale etti. 
     İlk müdahalenin ardından olay yerine gelen itfaiye ekipleri, kamyondaki ve otomobildeki yangını akaryakıt pompalarına sıçramadan kontrol altına alarak söndürdü. Can kaybının yaşanmadığı yangında, kamyon kullanılamaz hale gelirken, otomobil kısmen zarar gördü. 
     Yangın nedeniyle yaklaşık 1.5 saat trafiğe kapanan E-90 karayolunda araç kuyrukları oluştu. Karayolları ve trafik ekiplerinin çalışması sonucu yol yeniden trafiğe açıldı. 
     Kimliği henüz belirlenemeyen kamyon sürücüsünün arandığı bildirildi. 
     
</TEXT>
</DOC>
