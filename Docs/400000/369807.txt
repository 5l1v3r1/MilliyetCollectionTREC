<DOC>
<DOCNO> 369807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/dunya/axdun01.html </URL>
<DATE> 2005/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yerleşimciler Gazze'den çekilmeye resmen başladı 
</HEADLINE>
<TEXT>


Yahudi yerleşimcilere evlerinden çıkmaları için yarın gece yarısına kadar süre verildi. Sürenin dolmasıyla büyük olaylar çıkması bekleniyor 

DIŞ HABERLER SERVİSİ 


İsrail, dün gece yarısından itibaren Gazze Şeridi'ndeki Yahudi yerleşim birimlerinden çekilme planını başlatarak, bölgedeki 38 yıllık işgale son vermenin ilk adımını attı. 
Tek taraflı çekilme planı kapsamında, Gazze'deki 21 yerleşim biriminde yaşayanların, evlerinden çıkarak bölgeyi terk etmek için yarın gece yarısına kadar vakitleri bulunuyor. 17 Ağustos Çarşamba günü itibariyle halen evlerini boşaltmamış olan Yahudiler, İsrail askerleri tarafından gerekirse zor kullanılarak çıkarılacak. 
İsrailli yetkililer, Gazze'deki 8 bin 500 yerleşimcinin en az yarısının çarşamba gününe kadar evlerini terk etmiş olacağını tahmin ediyor. Ancak çekilme karşıtı 4 bin kadar radikal Yahudi'nin operasyonu engellemek için Gazze'ye sızdığı belirtiliyor. Çekilmeye karşı direniş olması ve Filistinli militanların Yahudilere saldırı düzenlemesi ihtimaline karşı, 50 bin İsrail askeri ve polisi ile birlikte Filistinli güvenlik güçlerinden 5 bin kişi de operasyonda görev alacak. 
Çekilme operasyonunun, Gazze'de 4 Eylül'de tamamlanmış olması Batı Şeria'da 700 kadar yerleşimcinin yaşadığı 4 yerleşkenin ise eylül başında boşaltılması planlanıyor. 
Boşaltma işlemi ve Yahudilere ait evlerin yıkılmasından sonra, İsrail 45 kilometre uzunluğa, 6-10 kilometre genişliğe sahip Gazze Şeridi'ni, buradaki 1.3 milyon Filistinliye devredecek. Çekilme işlemi, İsrail'e 2.4 milyar YTL'ye mal olacak. Her göçmen ailesine, 2 yıllık kira yardımları hariç, 270 - 540 bin YTL tazminat ödenecek. 


</TEXT>
</DOC>
