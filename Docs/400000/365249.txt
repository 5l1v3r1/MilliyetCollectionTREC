<DOC>
<DOCNO> 365249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/siyaset/siy05.html </URL>
<DATE> 2005/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Beş lidere mektup 
</HEADLINE>
<TEXT>


Uyum Protokolü bugün imzalanıyor. Ankara, 'Rumları tanımıyoruz' deklarasyonuna kızan Rumların engellemelerine karşı harekete geçti 

UTKU ÇAKIRÖZER Ankara 


Başbakan Recep Tayyip Erdoğan, Türkiye'nin Ankara Anlaşması Uyum Protokolü'nü imzalaması öncesi 5 Avrupa liderine mektup yazarak, Rum Kesimi'nin Türkiye'nin AB sürecini riske sokacak davranışlarını önlemelerini istedi. 
Rum Kesimi'nin de bulunduğu AB'nin 10 yeni üyesini de kapsayacak biçimde genişleten Uyum Protokolü, bugün Brüksel'de imzalanacak. Protokolü imzalarken, Rum Kesimi'ni tanımadığını vurgulayan bir deklarasyon yayımlamaya hazırlanan Ankara, Rumların bu açıklamayı AB içinde Türkiye'nin önüne engel olarak çıkarmasını önlemek için harekete geçti. Erdoğan, İngiltere Başbakanı Tony Blair, Almanya Başbakanı Gerhard Schröder, İtalya Başbakanı Silvio Berlusconi, Hollanda Başbakanı Peter Balkenende ve Belçika Başbakanı Guy Verhofstadt'a yazdığı mektupta şu ifadelere yer verdi 
"17 Aralık zirvesinde dönem başkanı Balkenende'nin, 'protokolün imzalanmasının resmi ve yasal bir tanıma olmadığını' açıkladığını hatırlayacaksınız. Sizler de bu anlayışı paylaştığınızı açıklamıştınız. Kıbrıs konusunda kamuoyuna yaptığınız Ek Protokol'ün Türkiye tarafından imzalanmasının tanıma anlamına gelmeyeceğini teyit eder yöndeki açıklamalarınızı anımsatmak isterim." 
5 liderin, protokolün Rum Kesimi'ni tanıma anlamına gelmediği yönünde açıklama yapması bekleniyor. Erdoğan'ın, Rumların bir kriz çıkarmasından endişe ettiği belirtildi. 
Rum tarafının, Türkiye'nin deklarasyonda kullanacağı ifadeleri, AB Konseyi içinde tartışmaya açarak, "protokolün imzalanmış sayılmayacağı ve dolayısıyla 3 Ekim'de müzakerelerin açılmaması" talebini gündeme getirmesinden kaygı duyuluyor. 



</TEXT>
</DOC>
