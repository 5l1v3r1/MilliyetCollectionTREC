<DOC>
<DOCNO> 388082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sonyas08.html </URL>
<DATE> 2005/10/19/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Kırsalda yaşayan çocukların özgüveni, kenttekilerden daha yüksek oluyor 
</HEADLINE>
<TEXT>

     Selçuk Üniversitesi’nde SÜ yapılan bir araştırma, kırsal kesimde yaşayan çocukların özgüveninin, kent merkezinde oturan yaşıtlarından daha yüksek olduğunu ortaya koydu. 
     SÜ Teknik Eğitim Fakültesi Eğitim Bölüm Başkanı Yrd. Doç. Dr. 
     Engin Deniz, AA muhabirine yaptığı açıklamada, teknolojideki ilerlemelerle ve yeniliklerle birlikte yoğunlaşan kent yaşamının, çocukların eğitim ve özgüvenleri üzerinde etkilerini belirlemek amacıyla bir araştırma yaptıklarını söyledi. 
     Bu amaçla Konya kent merkezi ile bağlı Hadim, Taşkent ve Çumra İlçeleri’nde ilköğretim okullarında okuyan 829 öğrenciye dünyaca ünlü "PİERS-HARRS Çocuklarda Öz Kavaram Ölçeği"ni uyguladıklarını ifade eden Yrd. Doç. Dr. Deniz, bu ölçek ile kırsal alanlarda ve kent merkezinde yaşayan öğrencilerin özgüven anlamına gelen benlik saygı düzeylerini incelediklerini kaydetti. 
     Her öğrenciye ölçekte yer alan 80 soruluk test uyguladıklarını bildiren Yrd. Doç. Dr. Deniz, şunları kaydetti 
     "Testte, öğrencilerden, iyi resim çizerim, aile içinde önemli bir yerim vardır, sinirli biriyim, sınavlardan önce heyecanlanırım, neşeliyim, iyi bir insanım, gözlerim güzeldir, kız arkadaşlarım arasında sevilirim, hayat dolu bir insanım, hoş bir yüzüm var gibi sorulara evet ya da hayır şeklinde cevap vermelerini istedik. 
     Öğrencilerin cevaplarından mutluluk, kaygı, popülarite, uyum ve davranış, fiziksel görünüm, zihinsel ve okul durumu olmak üzere toplam 8 alt boyut puanını hesapladık. Kırsal kesimde yaşayan çocuklar ile 
     kentte oturan çocukların bu puanlarını daha sonra karşılaştırdık." Yrd. Doç. Dr. Deniz, araştırmada, kırsal kesimde yaşayan çocukların benlik saygısının, kent merkezinde oturan yaşıtlarından anlamlı düzeyde yüksek olduğunun görüldüğünü kaydetti. Yrd. Doç. Dr. Engin Deniz, buna göre Konya kent merkezinde yaşayan çocukların benlik saygısının 80 üzerinden 48.39, Taşkent’teki çocukların 51.16, Hadim’deki çocukların ise 50.54 olarak belirlendiğini vurgulayarak, şöyle devam etti "Bu sonuçlarda, kentte yaşayan çocukların benlik saygılarının yani bir anlamda özgüvenlerinin kırsal kesimlerde yaşayan çocuklardan daha düşük olduğu görülmektedir. Aradaki fark ise uyguladığımız ölçek puanlamasına göre oldukça yüksektir. Kent çocuklarının bu özgüven eksikliği ise şehirde ailelerin çocuklardan yüksek beklentisi, şehir stresi, dershanedeki başarıya ulaşma stresi gibi farklı nedenlerden kaynaklanabilir. Aksine kırsal alanda yaşayan çocuklar, daha serbesttir. Oyun alanları boldur ve kısıtlamaları yoktur. Dört duvar arasında kalmıyorlar. Bu da onların özgüvenlerini artırıyor." Yrd. Doç. Dr. Deniz, kent merkezinde yaşayan çocukların özgüvenlerinin sağlanabilmesi için, çocukların sosyal etkinliklere katılmalarının sağlanması, anne babaların onlara fazla sorumluluk yüklememesi, kapasitelerinin üzerinde beklenti içine girmemesi ve arkadaşlarıyla kıyaslamadan kaçınılması gerektiğini vurguladı. Benlik saygısında, ailelerin sosyo-ekonomik durumu ve çocukların ergenlik dönemi davranışlarının büyük önem taşıdığını belirten Yrd. Doç. Dr. Deniz, ergenlik döneminde ailelerin çocuklara uygun bir yaklaşım sergilemesi, onlara güven ve birşeyleri başarma duygusu vermesi gerektiğini sözlerine ekledi. 
     
</TEXT>
</DOC>
