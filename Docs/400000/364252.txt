<DOC>
<DOCNO> 364252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/siyaset/axsiy01.html </URL>
<DATE> 2005/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Talimat Erdoğan'dan 
</HEADLINE>
<TEXT>


Ecevit'in bozuk makam aracının yerine yenisinin verilmediği gazetemizde yayımlanınca, Başbakan yeni bir araç satın alınması için talimat verdi 

Elçin Ergün - Ankara 


Eski Başbakan Bülent Ecevit'in bozuk makam aracının yerine yenisinin verilmediğinin ortaya çıkmasının ardından Başbakan Recep Tayyip Erdoğan, "selefi" için yeni bir araç satın alınması talimatını verdi. 
Sürekli arıza yapan Mercedes marka makam aracının değiştirilmesi için yaklaşık 3 ay önce Başbakanlık'a başvuran ve sonuç alamayan Ecevit'in, DSP'nin kendisine tahsis ettiği panelvan tipi aracı kullanmaya başladığı ortaya çıkmıştı. 
Ecevit, Başbakanlık'a ilettiği talebinde, "Aracın aynı marka olmasına gerek olmadığını" da belirtmişti. Bu haberlerin basına yansımasının ardından Erdoğan, Başbakanlık'ta konuyla ilgili görevlilere bir an önce yeni bir makam aracı tahsis edilmesi talimatını verdi. Ecevit için Başbakanlık tarafından sipariş edilen yeni araç önümüzdeki günlerde teslim edilecek. 

Eski makam servis oldu 
Ecevit'in Başbakanlık yaptığı dönemde kullandığı, daha sonra Başbakanlık'a verilen özel yapım Ford marka "panelvan" tipi araç da Osmanlı Arşivleri Genel Müdürlüğü'nce servis aracı olarak kullanılıyor. 
Başbakanlık tarafından kendisine ikinci araç verilmeyen Ecevit de, sürekli arıza yapan ve maliyeti artan Mercedes marka makam aracı yerine DSP'nin tahsis ettiği panelvan tipi aracı kullanıyor. 


</TEXT>
</DOC>
