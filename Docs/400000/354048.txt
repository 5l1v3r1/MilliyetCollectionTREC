<DOC>
<DOCNO> 354048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sonsiy18.html </URL>
<DATE> 2005/06/21/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Erdoğan Erkan Mumcu'nun önerisi tutarsız ve çelişkili 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan’ın, Anavatan Partisi Genel Başkanı Erkan Mumcu’nun türban konusundaki anayasa değişikliği önerisiyle ilgili olarak, "Sayın Erkan Mumcu’nun önerisi kendi içinde tutarsız ve çelişkili" dediği öğrenildi. 
     Edinilen bilgilere göre, dün akşam yapılan AK Parti Merkez Yürütme Kurulu MYK toplantısında, Anavatan Partisi Genel Başkanı Mumcu’nun türban konusunda yapılacak anayasa değişikliği konusundaki önerisi gündeme geldi. Bir genel başkan yardımcısının konuyla ilgili hatırlatmasına Başbakan Recep Tayyip Erdoğan’ın tek cümleyle yanıt verdiği ve "Sayın Erkan Mumcu’nun önerisi kendi içinde tutarsız ve çelişkili" dediği bildirildi. Başbakan Erdoğan’ın bu değerlendirmesinin ardından da konunun kapandığı öğrenildi. 
     Alınan bilgilere göre, AK Parti MYK toplantısında, Başbakan Erdoğan ABD ve Lübnan’a yaptığı geziler hakkında bilgi verdi. 
     "Amerika seyahatimiz oldukça olumlu ve yararlı oldu" diyen Erdoğan’ın, önümüzdeki günlerde tekrar ABD’ye gideceğini söylediği kaydedildi. 
     
     MÜZAKERELER 3 EKİM’DE BAŞLAYACAK 
     MYK toplantısında dış ilişkilerden sorumlu Genel Başkan Yardımcısı Şaban Dişli’nin de Avrupa Birliği’nde yaşanan gelişmelerle ilgili bilgi verdiği öğrenildi. Başbakan Erdoğan’ın konuyla ilgili olarak, "Türkiye Avrupa Birliği konusunda reel politika izlemek zorunda. 
     Avrupa Birliği’ndeki gelişmeleri yakından takip ediyoruz. Müzakereler 3 Ekim’de başlayacak" dediği bildirildi. 
     Toplantıda ayrıca TBMM çalışmalarının ele alındığı ve Başbakan Erdoğan’ın, "Meclis 1 Temmuz’da tatile girecek. Milletvekili arkadaşlarımız özverili ve yoğun bir mesai gerçekleştirdi. 
     Arkadaşlarımızı sıkıştırmayın, rahat bırakın. Milletvekili arkadaşlarımız 1 ay tatil yapıp dinlensinler. Sonra da köy köy, kasaba kasaba dolaşıp hükümetin icraatlarını anlatsınlar. Seçim bölgelerinde çalışsınlar. Ne olup bitiyor, vatandaşları bilgilendirsinler" dediği de ifade edildi. 
     
</TEXT>
</DOC>
