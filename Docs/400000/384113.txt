<DOC>
<DOCNO> 384113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/sondun01.html </URL>
<DATE> 2005/10/05/ </DATE>
<TIME> 00.15 </TIME>
<AUTHOR>  </AUTHOR>
<HEADLINE>
Filistinli gruplar, aralarında sorunların çözümünde şiddetten kaçınacak 
</HEADLINE>
<TEXT>

     Filistinli grupların liderlerinin, kendi aralarındaki anlaşmazlıkların çözümünde şiddetten kaçınma sözü verdiği bildirildi. 
     El Fetih'in liderlerinden Faruk Kaddumi, aralarında El Fetih örgütü ile radikal Hamas örgütünün de bulunduğu Filistinli grupların sürgündeki liderlerinin Şam'da biraraya gelerek, aralarındaki anlaşmazlıkların tek çözüm yolunun diyalog olması gerektiği konusunda anlaşmaya vardıklarını kaydetti. 
     Kaddumi, toplantıda, ''Bütün Filistin güçlerine ve gruplarına iç anlaşmazlıkların çözümünde silah kullanımının yasaklanması çağrısı yapılması'' ve ''Filistin halkının çıkarlarına ve ulusal birliğine zarar verebilecek her türlü siyasi tahriklerden ve medyanın kışkırtmalarından kaçınılması'' konularında anlaşmaya varıldığını belirtti. 
     Hamas örgütünün politbüro şefi Halid Meşal da toplantının ardından yaptığı açıklamada, iç anlaşmazlıklarda silaha başvurulmaması yönündeki çağrıyı doğrularken, örgütünün, İsrail işgaline direnme ve aynı zamanda Filistin siyasi yaşamında rol alma hakkı bulunduğunu söyledi. 
     Meşal, ulusal birliği güçlendirmeye ve kendi aralarındaki sorunları diyalog yoluyla çözmeye büyük gereksinimleri olduğunu belirterek, Filistinli gruplar arasındaki gerilimlerde dış müdahalelerin etkisi bulunduğunu savundu. 
     Şam'daki toplantıya İslami Cihad ile Filistin Halk Kurtuluş Cephesi Genel Komutanlığı'nın daha alt düzeydeki temsilcilerinin katıldığı bildirildi. 
     Gazze'de önceki gün Filistin polisi ile Hamas militanları arasında silahlı çatışma çıkmış, çatışmada 3 kişi ölmüş, yaklaşık 50 kişi yaralanmıştı. Filistin'de dün de silahlı 20 kadar polis meclisi basarak, Hamas militanlarına yönelik tedbirler alınmasını istemişti. Meclis de Devlet Başkanı Mahmud Abbas'a, iki hafta içinde yeni bir hükümet kurması çağrısında bulunmuştu. 
     
</TEXT>
</DOC>
