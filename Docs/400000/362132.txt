<DOC>
<DOCNO> 362132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sonspo22.html </URL>
<DATE> 2005/07/18/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Emre Belözoğlu Türkiye'ye dönmek geri adım atmak olacaktı... 
</HEADLINE>
<TEXT>

     İngiltere Premier Ligi'nde mücadele eden Newcastle United'la anlaşan milli futbolcu Emre Belözoğlu, Türkiye'ye dönmenin ''Geri adım atmak'' olacağını düşündüğünü, bu nedenle İngiliz kulübüyle sözleşme imzaladığını söyledi. 
     Emre, Beykoz Kanlıca'da bulunan Ajia Otel'de menajeri Ahmet Bulut ile basın mensuplarının karşısına çıktı. Boğaz kıyısında bulunan otele Avrupa yakasından tekneyle gelen Emre Belözoğlu, kendisine yöneltilen soruları yanıtladı. 
     İngiliz medyasına tanıtımı yapılmadan önce Türk basınıyla bir araya gelmek istediğini ifade eden Emre, ''Futbol hayatıma Avrupa'da devam etmek istiyordum. Türkiye'ye dönmek geri adım atmak olacaktı. İnşallah doğru kararı vermişimdir. Yurtiçi ve yurtdışından çok sayıda teklif aldım. Ama Türkiye'ye dönmek istemedim. Avrupa'da futbol hayatıma devam etmek istiyordum. Bana en iyi teklifi yapan kulüple de anlaştım'' diye konuştu. 
     
     ''5 YILLIK MUKAVELE İMZALADIM'' 

     Newcastle United'la 5 yıllık sözleşme yaptığını ve yarın İngiltere'ye gidip, çarşamba günü de yeni takımıyla ilk antrenmanına çıkacağını anlatan yıldız oyuncu, şunları söyledi 
     ''Newcastle United'la opsiyonsuz 5 yıllık anlaşma yaptık. İngiltere'nin en büyük kulüplerinden biri. 25 yaşıma giriyorum. 7-8 sene daha futbol oynayacağımı düşündüğüm için 5 yıllık imzayı düşünmeden attım. İngiltere'de oynamaktan çok mutlu olacağım. Kulüp başkanıma ve hocama çok teşekkür ediyorum. Transferim için çok çaba gösterdiler ve bana yapılan en iyi teklifi getirdiler. Çok mutluyum. İngiltere'de Türk futbolunu en iyi şekilde temsil etmeye çalışacağım.'' İngiltere'de Blackburn Rovers forması giyen Tugay Kerimoğlu'yla, sağlık kontrolü ve imza atmak için gittiğinde görüştüğünü kaydeden Emre, Tugay'ın orada olmasının kendi adına avantaj olduğunu kaydederek, ''Souness'la da onun görüşmeleri olmuş. Aynı takımda onunla oynamak isterdim, ama ligin 4 veya 5. haftasında karşılıklı oynayacağız'' dedi. 
     Eski kulübü FC İnter'de de birlikte forma giydiği Okan Buruk'un kendisine telkinde bulunup bulunmadığıyla ilgili bir soruya Emre, ''Bu konu medyaya çok yanlış yansıdı. Okan ağabey benim çok büyük bir dostum ve yakın arkadaşım. 4-5 sene aynı evde yaşadık. Hiçbir zaman bana herhangi bir takıma gitmem ya da gitmemem konusunda bir telkinde bulunmadı. Gönlün nerede rahat ediyorsa oraya git dedi'' şeklinde konuştu. 
     
     ''MİLLİ TAKIMDA EN İYİSİ İÇİN ÇALIŞACAĞIM'' 

     Emre, Milli Takımlar Başdanışmanı olan Fatih Terim'e de övgüler yağdırarak, şöyle devam etti 
     ''Fatih Terim, Türk futbolunun en büyük teknik adamlarından biri ve Avrupa'da da en başarılı Türk hoca. Futbolda dünyanın en önemli takımlarını çalıştırdı. Milli takım şu an grup ikincisi, ama Danimarka ve Ukrayna maçlarını kazanıp istediğimiz yere gelebiliriz. Başarılı olacağımıza inanıyorum. Ben elimden geldiğince sahada iyi mücadele edip, takım için oynamaya çalışan bir oyuncuyum. İyi oynadığımı düşünüyorum. Fatih Terim'le Galatasaray'da hayatımın en verimli dönemini geçirdim. Bir performans endişesi taşımıyorum. Fatih hoca da beni çok iyi tanıyor. Bugüne kadar olduğu gibi, en yüksek performansımı vermeye çalışacağım.'' 

     
</TEXT>
</DOC>
