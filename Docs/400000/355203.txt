<DOC>
<DOCNO> 355203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sontur27.html </URL>
<DATE> 2005/06/24/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Helikopterle aranan hırsızlar bulunamadı 
</HEADLINE>
<TEXT>

     Ankara'nın Pursaklar Beldesi'nde dün bir kamyonu çaldıktan sonra Gölbaşı çıkışında yakalanacaklarını anlayıp, Mogan Gölü kıyısındaki sazlıklara kaçan hırsızlar, jandarmanın tüm çalışmalarına rağmen yakalanamadı. 
     Pursaklar'da Şerif Aydın'ın çalıştığı şirkete ait 06 CCM 04 plakalı içecek yüklü kamyonu çaldıktan sonra Gölbaşı İlçesi çıkışında yakalanacaklarını anlayınca Mogan Gölü'nün çevresindeki kamışlık alana doğru kaçan 2 hırsızı bulmak için Ankara İl Jandarma Komutanlığı'na bağlı İz Takip Ekibi ile komando birlikleri, Mogan Gölü çevresinde aramalarını gece de sürdürdü. 
     Yaptıkları çalışmadan olumlu sonuç alamayan ve sabah saatlerinde görevlerini Gölbaşı İlçe Emniyet Müdürlüğü'ne devreden jandarma ekipleri, Mogan Gölü çevresinden ayrıldı. 
     Jandarma yetkilileri, Ankara İl Jandarma Komutanlığı'na bağlı kriminal ekiplerin hırsızların kullandığı kamyondan parmak izlerini aldıklarını ve bu hırsızların parmak izi takibi sonucu yakalanacaklarını kaydettiler. 
     Bölgede arama çalışması başlatan polis ekipleri de hırsızların gecenin karanlığından yararlanarak kaçmış olabileceklerini, ancak hırsızların yakalanması için çalışmaların devam edeceğini ifade ettiler. 
     Bu arada, dün hırsızların yakalanması için Ankara İl Jandarma Komutanlığı'na ait helikopter Mogan Gölü çevresindeki sazlıkların üzerinde havadan arama çalışması yapmıştı. 
     
</TEXT>
</DOC>
