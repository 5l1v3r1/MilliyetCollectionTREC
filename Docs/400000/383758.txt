<DOC>
<DOCNO> 383758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/spor/spo09.html </URL>
<DATE> 2005/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Halk için varım' 
</HEADLINE>
<TEXT>


A Milli Basketbol Takımı'nın tartışılan NBA'li yıldızlarından Hidayet Türkoğlu, Milliyet'e verdiği özel röportajda, "Beni Milli Takım'dan koparmaya kimsenin gücü yetmez. Ben şahıslar için değil, Türk halkı için oynuyorum" diye konuştu 

GÖKHAN TÜRE 


Basketbol Milli Takımı'nın en çok eleştirilen isimlerinden biri oldu Hayal kırıklığı ile sonuçlanan 2005 Avrupa Şampiyonası'nda NBA'de görev yaptıkları ve beklentilerin üzerilerinde yoğunlaşması nedeniyle Mehmet Okur ile birlikte eleştiri okları hep onları hedef aldı 
Hidayet Türkoğlu, İstanbul'a döndükten sonra herkesin birbirini suçladığı "kaos" ortamında, olan bitenleri uzaktan izledi, ABD'ye gitmeden önce ise "hassas" konularda, "dokunaklı" mesajlar verdi 
İşte giderayak "içini döken" Hido'nun ağzından yaşadıkları ve eleştirilere verdiği yanıtlar 

'Böyle olmasını kim isterdi ' 
"Nasıl ki kazandıklarımızı hep beraber sahipleniyorsak, başarısızlığa da birlikte göğüs germeliydik. Sonuçta bu bir ekip oyunu. Sorumlu antrenör olur, yönetici olur, oyuncu olur. Ama direkt oyuncular suçludur demek doğru değil. Direkt suçlamaların oyuncular yönünde olması ve özellikle Mehmet başta olmak üzere benim de başarısızlığa nedenmiş gibi gösterilmek istenmem bizi çok üzdü. Mehmet formsuz olabilir, bu çok doğal. Herkes her an formda olacak diye bir kaide yok. Mehmet çok istekli ve arzuluydu. Benimle birlikte çalışmalara erken başladı, erken form tuttu ve şampiyona sırasında da form düşüklüğüne uğradı. Ben de kendi açımdan iyi bir hazırlık dönemi geçirdim ve çok istekli çalıştım. Ama isteksiz, Milli Takım'ı istemiyor, oynamayacak tarzı yorumlara mahrum kalmam beni de çok üzdü." 

'Milli Takım'ı asla bırakmam' 
"Birkaç kendini bilmez insan için Milli Takım'ı bırakmam gibi bir şey sözkonusu olamaz. Eleştirilen insanların başında geliyorum. Bundan daha fazla eleştirildiğim zamanlar da oldu. Ama söylediğim gibi basketbolu bilmeyen insanların, basketbol dışında yaptıkları, kazandığımız paraları bile hedef alan yorumlar beni hiç ama hiç bağlamıyor, yıldırmadı. Şimdi Amerika'ya gideceğim, inşallah iyi bir sezon geçireceğim Orlando'da. Sonra tekrar çağırılırsam ve inşallah Orlando'da kötü bir sezon geçirmemiş, sakatlık yaşamamışsam seve seve oynarım. Ben buraya şahıslar için değil, milli forma için gelirim. Beni her zaman destekleyen ve her zaman arkamda olan, iyi günümde, kötü günümde destek veren Türk insanı için bu formayı giyiyorum. NBA'de de aynı şekilde Türkiye'yi en iyi şekilde, nasıl son beş senedir yapıyorsam, önümüzdeki senelerde de Türkiye'yi en iyi şekilde temsil etmeye devam edeceğim." 

'Yanlış hedef gösteriliyor' 
"Benim anlamadığım konu, işler kötü gittiği zaman niye NBA oyuncuları ilk başta öne atılıyor. Tamam belki biz diğer arkadaşlara göre daha tecrübeliyiz. Ama sebebin sadece bizde olduğunu zannetmiyorum. 
Sıradan olayları büyütüp gazetelere verdiğimiz zaman insanların eline koz veriyoruz. Bu da insanlara, 'kavgalılar, küsler, konuşmuyorlar' gibi izlenim veriyor. Mirsad takım içinde çözebileceği bir problemi medyaya yansıtmasaydı ve daha sonra NBA oyuncularına yönelik röportajlar vermeseydi bu olaylar hiçbir zaman bu noktalara gelmezdi. Mirsad'ın yaptığı çok yanlış. Sadece kendisinin mücadele ettiği, savaştığı, istekli, arzulu olduğu yolundaki demeçleri çok çirkindi. İnanıyorum ki, ondan fazla çok daha iyi mücadele eden arkadaşlarımız oldu. Mirsad'ın bu huyunu, medya ile olan ilişkilerini bile bile takımda tutulması çok yanlıştı. Takımın özel toplantıları bile dışarıya yansıtması gerçekten utanç vericiydi. Federasyon, bu tip oyuncuların bu davranışlarını bile bile niye h l Milli Takım'a alıyor Bu oyuncular, işler iyi gittiği zaman hep ön planda olacaklardır. Ama işler kötü gittiği zaman hep ortaya başka bir insanın adını verip bunun arkasına sığınmaya çalışacaklardır. Ve asıl bu insanlar Türk sporuna zarar veriyorlar." 

'İbrahim de konuşacaktır' 
"İbrahim Kutluay'ın, takım kaptanı olarak bu süreçte çıkıp bir şeyler söylemesi gerekirdi. Sonuçta biz mağdur olduğumuz için İbrahim de susma hakkını kullandı ve işler biraz daha yatıştıktan sonra herhalde inanıyorum ki İbrahim de bir şeyler söyleyecektir. Mağdur durumda olduğumuz için olaylar yatıştıktan sonra çıkıp gereken açıklamaları yapacaktır. 

'Hakyemez herhalde pişmandır' 
"Doğan Hakyemez'in o durumda, o moral bozukluğuyla yaptığı açıklamalar gerçekten üzücü. Bir takım menajerinin oyuncular aleyhine öyle konuşması yanlış. İnanıyorum ki kendisi de şu an pişmanlık duyuyordur. Ama söylediğim gibi herkes çok hatalı. Burada herkes birbirini suçlamaya başladı ve ortaya kaos çıktı. Halbuki bunu aile içinde çözebilirdik." 

'İnsanlar gelip geçici, takım kalıcı' 
"İnsanlar gelip geçicidir. Önemli olan milli formadır. Biz de yarın öbür gün formamızı gençlere teslim edeceğiz. Ama ben, Türk halkından destek görüp alkış duyduğum müddetçe her zaman Milli Takım'da oynayacağım. Çünkü Hidayet'i bir yerlere getiren onlardır." 

'Nowitzki ile aramızda uçurum var' 
"Nowitzki'nin takımıyla bizim takıma baktığın zaman arada dünyalar kadar fark var. Alman Milli Takımı'nın bütün oyun şekli, oyun düzeni, topların dönmesi, her şey Nowitzki üzerinden oluyordu. Bir de bu oyuncu maç başına yaklaşık 25 top kullandı. Böyle top kullandığı sürece tabii ki 20, 25, 30'lu sayılar atacaktır. Bence bu anlamda bize doğru eleştiriler yapılmıyor. Çünkü biz, özellikle ben ve Mehmet şu an öyle özgür olan oyuncular değiliz. Tabii ki zaman zaman inisiyatif aldığım zamanlar olacaktır. Ben hiçbir zaman bu eleştirilere kulak asmadım, asmam da. Ben Milli Takım'da oynadığım sürece bu tip sorumluluklar üstleneceğim. Bu da kendime olan güvenimdendir." 


</TEXT>
</DOC>
