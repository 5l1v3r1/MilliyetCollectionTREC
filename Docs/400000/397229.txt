<DOC>
<DOCNO> 397229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/yazar/tamer.html </URL>
<DATE> 2005/11/23/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Atatürk'ten Fransız Devrimi'nin kesik başlarına... 
</HEADLINE>
<TEXT>

Madame Tussauds'nun ilk balmumu heykelleri, 1789'da Paris'te giyotine gönderilen devlet adamları ve asillerin büstleri 

Londra'daki Madame Tussauds Mumyalar Müzesi'nin, 1789 Fransız Devrimi'nin bir yan ürünü olduğunu biliyor muydunuz 
Uzun yıllar sonra geçtiğimiz 10 Kasım'da, Atatürk'ün balmumu heykelinin aslına uygun olarak yenilenmesi vesilesiyle müzeye yeniden gittiğimde, Atatürk'tün yeni balmumu heykeli kadar Madame Tussauds'nun yaşam öyküsü de etkiledi beni... 
1761'de bir Alman olarak dünyaya gelen Marie Grosholtz Madame Tussauds , babası Fransa - Prusya savaşında ölünce, annesiyle Paris'te Dr. Philippe Curtius'un Palais Royal'daki stüdyo evine sığınır. 
Mumyadan anatomik heykeller yapmakta olan Dr. Curtius, 6 yaşındaki Marie'nin kili yoğurma ve şekillendirmedeki yeteneğini kısa sürede keşfeder ve ona hamur hazırlamayı, boyamayı ve insan anatomisini öğretir. Böylelikle Dr. Curtius'un çırağı olan Marie, 17 yaşına geldiğinde bu sanatı iyice öğrenmiş, hatta Voltaire ve Benjamin Franklin gibi ünlülerin büstlerini yapmıştır. 

Fransız soylusu gibi 
Fransız Devrimi'nden 1 yıl önce Dr. Curtius'un mumya müzesini gezen Madam Elisabeth, ağabeyi XVI. Louis'nin mumya heykelinden o kadar etkilenir ki, Curtius'u Versay Sarayı'nda sanat hocası yapar. Yardımcısı Marie de böylece Versay'da Fransız soylusu gibi yaşamaya başlar. 
Sarayda ihtişamlı bir yaşam sürerken, 20 kilometre ötedeki Paris'te ihtilal hazırlıkları yapılmaktadır. Kral halkın sevdiği bir bakanı azledince, ayaklanma başlar. İhtilalin öncüleri mumyalar müzesine giderek, Dr. Curtius'a bu bakanın büstünü yaptırırlar ve ellerinde bu büstle gösteriler yapmaya başlarlar. 

Kesik başlardan 
2 hafta kadar sonra Bastil işgal edilmiş, hapishane müdürü öldürülmüş, kafası bir süre sokaklarda dolaştırıldıktan sonra büstü yapılmak üzere Curtius'un stüdyo evine getirilmiştir. Curtius ortalarda yoktur kesik başı mecburen teslim alan Marie içinse, istenileni yapmamak gibi bir seçenek yoktur... 
Ve böylelikle Marie, Curtius'un stüdyosunda kesik başların balmumu büstlerini yapmaya başlar. Robespierre başa geldikten sonra şiddet daha da artmış, Concorde meydanında günde 25 - 30 kişinin idam edilmesi olağan hale gelmiştir. Marie'nin mecburi görevi ise Madeleine mezarlığına gidip kesik başlar arasından sipariş edilen ünlülerinkini bulup çıkartmak ve büstlerini yapmaktır 

Ve İngiltere'ye... 
Dr. Curtius öldüğünde, tek varisi Marie'ye yüzlerce balmumu heykeli ve hayli borçlu bir stüdyo kalmıştır. Marie bu zor günlerinde İsviçreli mühendis François Tussaud ile evlenir. 2 oğlu olur, ancak evliliği yürümez. Parasızlık yüzünden çocuklarına bakmakta zorlanmaktadır. Curtius'un arkadaşı bir işadamından gelen teklif üzerine, 2 oğlunu da yanına alarak, balmumu heykellerini sergilenmek üzere İngiltere'ye götürür. 
Ve gidiş o gidiş Madame Tussauds İngiltere'de daha ilk sergisinde ünlenir. Talep üzerine sergiyi şehir - şehir, kasaba kasaba, köy - köy dolaştırır. Bu arada oğulları da büyür ve sergiyi birlikte 23 yıl süreyle yollarda tutarlar. 
Mumyalar Müzesi, Madame Tussauds 74 yaşındayken 1835'te Londra'da Baker Street'teki bugünkü yerine yerleşir. 



</TEXT>
</DOC>
