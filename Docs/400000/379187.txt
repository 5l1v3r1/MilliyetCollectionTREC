<DOC>
<DOCNO> 379187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/son/sondun06.html </URL>
<DATE> 2005/09/17/ </DATE>
<TIME> 07.40 </TIME>
<AUTHOR>  </AUTHOR>
<HEADLINE>
Papadopulos, Annan'dan yeni görüşmeler dizisi başlatmasını istedi 
</HEADLINE>
<TEXT>

     BM Devlet ve Hükümet Başkanları Zirvesi çerçevesinde New York’ta BM Genel Sekreteri Kofi Annan ile görüşen Kıbrıs Rum kesimi lideri Tasos Papadopulos, Annan’dan iyi niyet misyonunu sürdürmesini ve yeni bir görüşmeler dizisi başlatma konusunu düşünmesini istedi. 
     BM binasının 38. katında Annan ile biraraya gelen Papadopulos, görüşme sonrasında Rum ve Türk gazetecilerin sorularını cevapladı. 
     Annan’la son derece yapıcı bir görüşme yaptığını söyleyen Papadopulos, Annan’dan Ada’daki gayretlerinin yeniden başlatılmasını istediklerini kaydetti. 
     Genel Sekreter’in Kıbrıs’ta yeni bir çaba içine girme istekliliğinde olduğu gibi bir izlenim edindiklerini belirten Papadopulos, ancak Annan’ın bu sefer girişilecek yeni bir çabanın çok iyi hazırlanması gerektiği görüşünde ve bu çabanın başarı olasılığının yüksek olmasını arzusunda olduğunu ifade etti. 
     Başbakan Recep Tayyip Erdoğan ile önceki gün bir resepsiyondaki görüşmeleri konusunda yöneltilen bir soruya ise Papadopulos, "Bu, Başbakan Erdoğan ile ilk görüşmemiz değil. Bu tür görüşmelere siyasi bir önem atfetmiyorum" şeklinde yanıt verdi. 
     Kıbrıs’ta bir çözüm yönünde yeni fikirleri olup olmadığı yönündeki bir başka soruya karşılık ise Papadopulos, "Bu konudaki fikrimizin temeli Kıbrıs yeniden tek devlet çatısı altında birleşmelidir, bu birleşme ekonomi, toplumsal, toprak ve kurumsal olmak üzere bütün alanlarda olmalıdır." Bu arada Annan’ın sözcüsü tarafından yapılan açıklamada, Papadopulos ve Annan’ın Kıbrıs’ta yeni bir görüşmeler dizisinin başlatılması için zamanlamanın uygun olması ve bu görüşmelerin iyi hazırlanması gerektiği üzerinde anlaştıkları bildirildi. 
     Açıklamada ayrıca, görüşme sırasında Annan’ın Papadopulos’a iyi niyet misyonunun devam edeceği ve Ada’daki her iki tarafla da temas halinde kalınacağına dair garanti verdiği belirtildi. 
     
</TEXT>
</DOC>
