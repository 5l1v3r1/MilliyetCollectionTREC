<DOC>
<DOCNO> 350276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sondun25.html </URL>
<DATE> 2005/06/09/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Talabani Kürtler İsrail ile ilişki kurabilir 
</HEADLINE>
<TEXT>

     Irak Kürdistan Demokratik Partisi Lideri Mesud Barzani, Kürtlerin İsrail ile ilişki kurmasına karşı olmadığını söyledi. 
     Suudi Arabistan'da yayınlanan El Hayat gazetesine konuşan Barzani, "bazı Arap ülkeleri İsrail ile diplomatik ilişkiler yürütürken, Kürtlerin bunu yapması suç değildir" dedi. 
     Barzani ayrıca, Bağdat'ta İsrail Büyükelçiliği'nin açılması halinde, Erbil'de de bir konsolosluk açılması için girişimde bulunacaklarını belirtti. 
     Iraklı Kürtler ile İsrail arasındaki ilişkiler Irak Savaşı bittiğinden bu yana zaman zaman gündeme geldi. Geçtiğimiz yaz, The New Yorker dergisi, İsrail ile Kürtlerin İran'a yönelik özellikle istihbarat konusunda işbirliği yaptıklarını yazdı. 
     Daha önce de, İsrail'in Kuzey Irak'ta arazi satın alarak nüfuz alanını genişletmek istediği iddia edilmişti. 
     
     Sünnilere temsil hakkı 

     Bu arada, Irak Devlet Başkanı Celal Talabani, AB'nin üst düzey heyetini kabulü sırasında basına yaptığı açıklamada, Sünnilere, anayasayı hazırlayacak komisyonda, talep ettikleri gibi 25 üyeyle temsil edilme hakkı verileceğini belirtti. 
     Talabani'nin açıklaması, kendilerine daha fazla sandalye verilmemesi halinde siyasi süreci desteklemekten vazgeçecekleri tehdidinde bulunan Sünnilerin zaferi olarak yorumlandı. 
     Sünniler, ağustos ayında önerilecek anayasa tasarısına destek vermek için, komisyon üyeliklerinin üçte birini istediklerini açıklamış ve daha önce teklif edilen 13 kişilik kontenjanı kabul etmemişlerdi. 
     Bağdat'ta yapılan konferansta alınan kararda, adil hak dağılımı talep edilmiş ve komisyondaki temsilci sayısının 25 olması şart koşulmuştu. 
     
</TEXT>
</DOC>
