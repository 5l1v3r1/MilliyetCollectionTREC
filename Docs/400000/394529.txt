<DOC>
<DOCNO> 394529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/son/soneko05.html </URL>
<DATE> 2005/11/13/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Türkiye'nin 10 "Kaşıkçı Elması" daha var... 
</HEADLINE>
<TEXT>

     Fatma Orhan 

Etçi ve yumurta tavuğu damızlığında yüzde 100 dışa bağımlı olan Türkiye, Atatürk'ün kurduğu araştırma enstitüsü sayesinde, yumurta tavuğunda bağımlılık zincirini kırdı. 
     A.A muhabirinin edindiği bilgiye göre, Atatürk tarafından 1930 yılında kurulan Ankara Tavukçuluk Araştırma Enstitüsü ATAE , dünyada, biri Türkiye'de olmak üzere sadece 6 ülkenin sahip olduğu ''safhat'' tavuklar sayesinde, 3 cins ticari değeri çok yüksek tavuk ırkı geliştirdi. 
     Yaklaşık 11 yıllık ıslah çalışması sonucunda geliştirilen ve ''ATABEY, ATAK ve ATAK-S'' adları ile Türk Patent Enstitüsü'ne TPE tescil ettirilen tavuk ırkları, halen Türkiye'de tescil edilen ve ticari önemi olan ilk hayvan ırkları niteliğinde. ATAE, 3 yılda gerçekleştirdiği 2.5 milyon YTL'lik yatırım ile yumurta tavuğu damızlığında Türkiye'nin tüm ihtiyacını karşılayacak hale geldi. 
     ATAE Müdürü Cengizhan Mızrak'ın verdiği bilgiye göre, Türkiye, etçi ve yumurta tavuğu damızlığında yüzde 100 dışa bağımlı. Etçi tavuk için yıllık 5 milyon adet, yumurta tavuğu için de 400-500 bin adet damızlık yumurta-civciv ithal ediliyor. 
     Damızlıklar, ''pureline'' denilen ''safhat'' ırklar üzerinde yapılan ıslah çalışmaları sonucunda elde ediliyor. Dünya'da biri Türkiye'de olmak üzere sadece 6 ülkede ''safhat'' ırk tavuk bulunuyor. Çok önemli ticari gen kaynağı olan ''safhat'' tavuklar, alınıp satılmıyor ve ticari değerleri ölçülemiyor. ABD, İngiltere, Çek Cumhuriyeti gibi rekabet gücünü elinde tutmak isteyen ülkeler, 40-50 yıla varan ıslah çalışmaları ile safhatlardan damızlıklar elde ettiği için, bu ırkları hiç bir şekilde satmıyor. Safhat tavuklar, halen Topkapı Müzesi'nde sergilenen ''Kaşıkçı Elması'' kadar iyi korunuyor, saklanıyor ve asla ticarete konu edilmiyor. 
     
     TÜRKİYE, PROF. AKBAY SAYESİNDE SAFHAT SAHİBİ OLDU 
     Ankara-Haymana yolu 30. km'de bulunan, Tarım ve Köyişleri Bakanlığı'na bağlı ATAE'nin Müdürü Cengizhan Mızrak'ın verdiği bilgiye göre, Türkiye, halen Bilimsel Tavukçuluk Derneği Başkanı ve Türkiye'de tavukçuluk konusunda en önemli otorite olan Prof. Dr. Rüveyda Akbay sayesinde safhat sahibi oldu. 
     Prof. Dr. Rüveyda Akbay'ın kişisel ilişkileri sayesinde, 1995 yılında, Kanada'dan düşük bir ücret karşılığında, 6'sı kahverengi, 4 tanesi beyaz 10 değişik safhata ait damızlık yumurtalar alınarak, araştırma enstitüsünün Haymana'daki çiftliğinde ıslah çalışmaları başlatıldı. 
     
     TÜRKİYE, ANCAK 3. NESİL DAMIZLIKLARI İTHAL EDEBİLİYOR 
     Safhatlardan ''grand grandparent''lar, bunlardan ''grandparent''lar, bunlardan da damızlık olarak kullanılan ''parent''lar elde ediliyor. Yani etçi ve yumurtacı tavukta damızlık konusunda yüzde 100 dışa bağımlı olan Türkiye, ancak 3. nesil damızlıkları ithal edebiliyor. 
     Araştırma enstitüsünün 10 yıl süren ıslah çalışmaları sonucunda, ''Türk Tavuğu'' olarak nitelendirilebilecek 3 damızlık ırkı geliştirildi. ATABEY, ATAK ve ATAK-S adları ile TPE'ye bu yılbaşında tescil ettirilen damızlık ırklara ait hibritler, geçen yıl deneme ve test amacıyla ticari firmalara verildi. Piyasa testi sonuçlarından başarı ile geçen damızlıklar, 2006 yılı Şubat ayından itibaren de genel satışa sunulacak. Geçen yıl bir milyon hibrit civcivin satıldığı, piyasanın tepkisinin çok iyi olduğu, Türkiye yanında yurtdışından da talep geldiği, Azerbaycan'dan bir firmanın enstitünün üretiminin tamamını istediği bildirildi. 
     ATAE'nin ıslah ile Türkiye şartlarına uyumlu getirdiği tavukların yaşama gücünün, ithal damızlıklara göre çok yüksek olduğu vurgulandı. 
     Yumurta tavukçuluğu sektöründe kullanılan bir günlük damızlık civcivlerin tanesi 6 dolara ithal edilirken, ATAE, damızlık civcivleri 3 dolara satıyor. Hibrit yumurta tavuklarının, 72 hafta olan ekonomik üretim dönemlerinde yılda 300-320 yumurta verdikleri, ATAE'nin tavuklarının da aynı düzeyi yakaladığı, hatta bazı çiftliklerde geçtiği belirtildi. 
     
     ETÇİ TAVUKTA HALA DIŞA BAĞIMLI 
     Öte yandan, Cengizhan Mızrak Türkiye'nin etçi tavuk damızlığında yüzde 100 dışa bağımlılığının hala devam ettiğini kaydetti. Türkiye'de etçi tavuk konusunda safhata sahip olmadığı, bu nedenle bu alanda hiç bir araştırma ve çalışmanın bulunmadığını belirten Mızrak, ''Safhata sahip olan firmalar ve ülkelerin bunu satmaya yanaşmaması nedeniyle, bundan sonra da bu alanda çalışma başlatmak, bağımlılığı kırmak çok zor. Safhat bulunup çalışma başlatılsa bile, sonuç almak en az 10 yıl sürer'' dedi. 
     Mızrak'ın açıklamasına göre, bir ülkenin kendi safhatlarına sahip olması, hem ticari rekabet açısından hem de özellikle salgın hastalıklar açısından önem taşıyor. Safhatlara sahip ülke ya da firmalar, çok iyi özelliklere sahip damızlıkları, rekabette üstünlüğü kaybetmemek için satmıyor. Dolayısıyla, ithal edilen damızlıklar, ithal edilen ülkede kullanılandan daha büyük verim ve kalitede oluyor. Ayrıca, yalancı veba, kuş gribi gibi hastalıklar nedeniyle gelişmiş ülkelerden ithalat yasaklanınca, teknolojisi ve hayvancılığı daha az gelişmiş ülkelerden damızlık ithal etmek durumunda kalınıyor. Bu durumda da sektöre hastalık bulaşması riski artıyor. 
     Mızrak, ATAE'de 2001 yılından beri gerçekleştirilen ve 2.5 milyon YTL'ye ulaşan yatırımlar sayesinde, Türkiye'nin yıllık 400-500 bin adet yumurtacı damızlık ihtiyacını karşılayacak hale geldiklerini belirtirken, ''Hastalık nedeniyle Türkiye damızlık ithalatını tamamen yasaklasa, 6 ay sonra Türkiye'de yenecek et, yumurta kalmaz. Ama, bizim vereceğimiz damızlıklar sayesinde yumurtacılık sektörü tekrar üretmeye devam edebilir. Etçi tavukta ise büyük sorun yaşanır'' dedi. 
     
     HER GÜN 18 BİN TAVUK TESTE TABİ TUTULUYOR, YUMURTALAR TEK TEK TARTILIYOR 
     ATAE, Türkiye şartlarına uygun ve ticari önemi olan damızlık tavuk ırkı ıslahı çalışmalarında, Ankara, Selçuk, 19 Mayıs ve Ege üniversitelerinin ziraat ve veteriner fakülteleri ile işbirliği yapıyor. 
     Enstitüde, halen 10 safhata ait 40 bin tavuk bulunuyor. Islah çalışmaları devam ettiği için, her dönem 18 bin tavuğa suni tohumlama yapılıyor ve teste tabi tutuluyor. Yem tüketimleri, ağırlıkları, yumurtaya başlama dönemleri izleniyor, her yumurtası teker teker tartılıyor. Bu nedenle enstitüdeki her yumurtanın hangi tavuk tarafından hangi tarihte yumurtladığı, kaç gram olduğuna ilişkin kayıtları var. 
     Mızrak, enstitüdeki her bir tavuğun 11 yıl geriye kadar bütün ebeveynine, akrabalarına, kardeşlerine ve bunların yumurta verimlerine ilişkin kayıtların bulunduğunu, bu tavukların nüfus kayıtlarının, pek çok vatandaşa göre çok daha sağlıklı, ''secerelerinin tam'' olduğunu söyledi. 
     Edinilen bilgiye göre, Türkiye'de gen kaynağı olarak Gerze ve Denizli tavukları da TPE tarafından tescil edilmesine karşın, bunların gen kaynağı olması dışında ticari bir önemi yok. Denizli tavuğu ötücü, Gerze tavuğu da dövüşçü nitelikleri ile öne çıkıyor. Bu tavukların 72 haftalık ekonomik verim dönemlerindeki yumurta sayısı ise 120-150'yi geçmiyor. 
     
</TEXT>
</DOC>
