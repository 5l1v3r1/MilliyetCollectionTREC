<DOC>
<DOCNO> 392388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/son/soneko13.html </URL>
<DATE> 2005/11/05/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Bakan Eker Tavukçuluk sektöründe fiyatlar yüzde 90 eski haline geldi 
</HEADLINE>
<TEXT>

     Tarım ve Köyişleri Bakanı Mehdi Eker, tavukçuluk sektöründe fiyatların yüzde 90 oranında eski haline geldiğini söyledi. 
     Ramazan Bayramı nedeniyle Diyarbakır’da bulunan Eker, AA muhabirine yaptığı açıklamada, kuş gribinin başka bir yerde görülmemesi için Türkiye’nin birçok bölgesinde alınan birtakım tedbirlerin rutine indirildiğini belirtti. 
     Kuş gribi ile ilgili haberlerin abartılı verilmesi nedeniyle o dönemde tüketicilerin paniğe kapıldığını ve sektörde fiyat düşüşünün yaşandığını kaydeden Eker, şöyle dedi 
     "Bir hadisenin söylentisi, meydana gelmesinden daha kötüdür. 
     Bizde o dönem böyle bir şey yaşandı. Halbuki birinci günden itibaren bu işin sorumlusu ve yetkilisi bakan olarak dedim ki insanların tavuk eti tüketmesinde usulüne uygun olarak ve veteriner hekim kontrolünde kesilmiş tavuk eti tüketmesinde herhangi bir sakınca yoktur. Buna rağmen bir psikolojik kaçış oldu. Biz o sektörün uğradığı zararı gidermek bakımından hükümet olarak birkaç tedbir aldık. Sektör rahat nefes alsın diye işverenlerin vadesi gelmiş vergi borçlarının süresini erteledik. SSK ve Bağ-kur prim ödemelerini de 6 ay erteledik. 
     Tavukçuluk sektöründe fiyatlar yüzde 90 oranında eski haline geldi. 
     Tüketim rahatladı, fiyatlar da normal seyrini buldu." Eker, Türkiye’de tavukçuluk sektörünün ilişki içerisinde bulunduğu tarımın diğer alt sektörleri ve üretim alanlarını da olumsuz etkilendiğini ifade etti. Bakan Eker, şöyle devam etti 
     "Dünyada 24-25 ülkede görülen kuş gribi, Türkiye’de olduğu kadar yaygarayla, bağırıp çağırmayla söylenmedi. Mesela Hollanda’da kapalı alanlarda bu hastalık meydana geldi ve milyonlarca kümes hayvanı itlaf edildi. Bazı Avrupa ülkeleri bir haftada izole edemediği virüsü biz 48 saat içerisinde izole ettik. Biz ciddiye aldık, hala da ciddiye almaya devam ediyoruz." 
     
     10 BİN KÜMES HAYVANI İTLAF EDİLDİ 
     Türkiye’de ilk defa bir hastalık meydana gelmeden bir ay öncesinden o hastalıkla ilgili olarak tatbikat yapıldığını belirten Bakan Eker, şöyle konuştu 
     "Yaptığımız tatbikatı basına duyurmuştuk, ancak yeteri kadar yer almadı. Biz böyle bir hastalığın gelebilme ihtimalini biliyorduk ve tedbir aldık Nitekim tahminlerimiz doğrulandı. Çok şükür ilk vaka dışında başka bir vaka görülmedi. Hastalığın görüldüğü Balıkesir’in Manyas İlçesi’ne bağlı Kızıksa bölgesindeki 3 kilometrelik alan içerisinde 10 bin civarında kümes hayvanı itlaf edildi ve 100 bin YTL üzerinde ödeme yapıldı." 
     
     SINIRDAKİ MAYINLI ARAZİLER 
     Eker, Suriye sınırındaki mayınlı arazilerin temizlenerek tarıma açılması çalışmalarının da devam ettiğini bildirdi. 
     Mayınlı araziler hakkında nasıl bir çalışma yürütüleceği konusuyla ilgili Maliye Bakanlığı’nca Suriye sınırına komşu illere yazı yazıldığını kaydeden Eker, "Suriye sınırındaki mayınlı arazilerle ilgili her il, kendi bölgesindeki mayınlı arazilerin temizlenmesi için ihale yapacak. İhaleler önümüzdeki günlerde yapılacak. Mayınlı araziler mayından temizlenip tarıma açılırsa, bölgenin tarımsal üretimi de böylelikle artmış olacak" dedi. 
     
</TEXT>
</DOC>
