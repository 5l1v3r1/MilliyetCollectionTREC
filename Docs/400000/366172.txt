<DOC>
<DOCNO> 366172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/sontur23.html </URL>
<DATE> 2005/08/01/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
ÖSS'yi kazanan gençlerin bindiği otomobil, TIR'la çarpıştı 2 ölü 
</HEADLINE>
<TEXT>

     
     Rıza GERENİZ- Hasan LEVENTOĞLU SEYDİŞEHİR Konya , DHA 
     
KONYA'nın Seydişehir İlçesi yakınlarında TIR'la çarpışan otomobildeki 4 kişiden 2'si öldü, diğer 2 kişi ile TIR şoförü yaralandı. Otomobildeki gençlerin aynı dersaneye devam ettikleri ve ÖSS'den iyi puan almalarını kutlamak için eğlenmeye giderken kaza geçirdikleri belirtildi. 
     Kaza, Seydişehir-Antalya Karayolu'nun 12'nci kilometresinde meydana geldi. Oğuzhan Malkoç, yönetimindeki 34 TZ 2155 plakalı özel otomobille yeni yapılan ve birkaç gün önce serilen mucırda direksiyon kontrolünü yitirdi. Malkoç, karşı yönden gelen 31 yaşındaki Yunus Akar'ın kullandığı 42 K 1921 plakalı TIR'a çarptı. Çarpmanın etkisiyle savrulan ve 15 metrelik uçuruma yuvarlanan otomobilin sürücü Oğuzhan Malkoç ile ön koltukta oturan 20 yaşındaki Ömür Kolak öldü. Otomobilin arka koltuğunda oturan 20 yaşındaki Burhan Aydın ve 18 yaşındaki Sefa Camcı ile TIR şoförü Yunus Akar Seydişehir Devlet Hastanesi'ne kaldırıldı. Durumu ağır olan Burhan Aydın, Konya'daki Selçuk Üniversitesi Tıp Fakültesi Hastanesi'ne sevkedildi. 
     
     ÜNİVERSİTE HAYALLERİ 
     Aynı dershaneye gittikleri ve girdikleri ÖSS'yi kazandıkları belirtilen gençlerden ölen Oğuzhan Malkoç'un 320 puan, Ömür Kolak'ın 324 puan aldığı ve inşaat mühendisliğini tercih ettikleri, kazadan yaralı kurtulan Burhan Aydın'ın ÖSS'den 345 puan aldığı ve tıp fakültesini, Sefa Camcı'nın ise aldığı 334 puanla hukuk fakültesini tercih ettiği ortaya çıktı. 4 gencin, ÖSS'yi kazanmalarını kutlamak için Tınaztepe Mağarası'nı ziyaret edip, bir dinlenme tesisinde eğlenmek üzere yola çıktıkları belirtildi. 
     Ömür Kolak'ın Seydişehir Eti Aliminyum Fabrikası'nda makina mühendisi olan babası Murat Kolak ile annesi Nazire Kolak'ın evliliklerinin 12'nci yılında tedavi sonucunda çocuk sahibi oldukları 10 yaşında bir çocukları daha olduğu kaydedildi. 
     
</TEXT>
</DOC>
