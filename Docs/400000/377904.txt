<DOC>
<DOCNO> 377904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/dunya/adun.html </URL>
<DATE> 2005/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlara İngiliz çelmesi 
</HEADLINE>
<TEXT>


İngiltere, Fransa ile anlaştı. AB'nin karşı deklarasyonunda, 'Kıbrıs Cumhuriyeti'nin tanınması müzakerelerin değil, üyeliğin ön şartı olacak. Fransız desteğinden mahrum kalan Rumların yumuşaması bekleniyor 

Güven Özalp - Brüksel 


Avrupa Birliği AB Dönem Başkanlığı'nı yürüten İngiltere, Birlik açısından baş ağrısı haline gelen Kıbrıs deklarasyonu sorununu çözme konusunda önemli bir adıma imza attı. "Tanıma konusundaki ısrarıyla" Rum Kesimi'nin en önemli destekçisi olan Fransa'yı yanına çekmeyi başaran İngiltere, 3 Ekim'in önünü biraz daha açmış oldu. Diplomatik kaynaklar, Fransa'nın da geri adım atmasıyla Rum Kesimi'nin direncinin kırılmasının daha kolay olacağına vurgu yapıyorlar. Yarınki AB Daimi Temsilciler Komitesi'nde COREPER metin üzerinde uzlaşılması ihtimali yükseldi. 

'Limanları açın' ısrarı 
Geçen haftaki pazarlıklarda Türkiye'nin Kıbrıs'ı tanıma konusu, Rum Kesimi tarafından Birleşmiş Milletler'in BM çözüm sürecinden koparılarak AB sürecine endekslenmeye çalışılmıştı. Fransa ve diğer ülkelerin taktik desteği nedeniyle İngiltere, Rum Kesimi'ni ikna edememişti. 
Yürütülen ikili pazarlıklar sonucunda Fransa ile İngiltere arasında varılan uzlaşıya göre, tanıma konusu müzakerelere başlamaya değil "üyeliğe" endeksleniyor. Bu bağlamda Türkiye'nin üye olabilmek için tüm üyeleri tanımasının gereğine vurgu yapılması öngörülüyor. Ancak bunun son ana bırakılmayacağının mesajı da ilişkilerin normalleşmesinin "mümkün olan en kısa sürede" gerçekleştirilmesi beklentisine vurgu yapılarak veriliyor. Newport'taki toplantıda bu ifade "başarılması mümkün olduğunda" olarak öngörülmüştü. BM atfı da korunuyor. 
Gümrük Birliği'ni tüm üyelere genişleten Ek Protokol'ün eksiksiz ve üyeler arasında ayrım yapılmaksızn uygulanması konusunda ise AB'nin ısrarcı yaklaşımı devam ediyor. Bu konu hakkında üye ülkeler arasında genel bir uzlaşı söz konusu. İngiltere'nin yarın sunacağı taslakta da AB, liman ve havalimanlarının tüm üyelere açılması beklentisinin altı bir kez daha çizilecek. AB Konseyi'nin Protokol'ün tam uygulanmasına ilişkin olarak 2006'da bir değerlendirme yapacağı da vurgulanacak. 
Protokol'ün uygulanmaması halinde ilgili müzakere başlıklarının açılmayacağı da metinde yer alacak bir başka unsuru oluşturacak. Diplomatik kaynaklar, İngiltere'nin Fransa'yı yanına çekmeyi başarmasının Rumların işini zorlaştırdığını belirtiyorlar. 
Yarınki COREPER toplantısında uzlaşıya varılabilmesi için Rum Kesimi'nin yeşil ışık yakması gerekiyor. Buna karşın, Brüksel'de bu aşamadan sonra Rumların direncinin kırılmasının daha kolay olacağı görüşü h kim. 

Chirac, işinin başına döndü 

DIŞ HABERLER SERVİSİ 

Fransa Cumhurbaşkanı Jacques Chirac, geçirdiği rahatsızlığın ardından dün tekrar işbaşı yaparak Elysee Sarayı'nda Hindistan Başbakanı Manmohan Singh'le görüştü. Küçük bir damar sorunu nedeniyle 2 Eylül'de hastaneye kaldırılan 72 yaşındaki Chirac, bir gözünde görme bozukluğu oluştuğu için bir hafta hastanede tıbbi gözetim altında tutulmuştu. Cumhurbaşkanlığı görevlileri, Chirac'ın gözündeki rahatsızlığın tam olarak iyileşmediğini ve özellikle merdiven inip çıkarken dikkatli hareket ettiğini söyledi. 


</TEXT>
</DOC>
