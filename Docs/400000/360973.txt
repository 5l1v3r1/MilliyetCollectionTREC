<DOC>
<DOCNO> 360973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sondun15.html </URL>
<DATE> 2005/07/14/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Bağdat'ta kimlikleri bilinmeyen 10 kişinin cesedi bulundu 
</HEADLINE>
<TEXT>

     Irak'ın başkenti Bağdat'ta, elleri ve gözleri bağlı halde başlarından vurularak öldürülmüş 10 erkeğe ait ceset bulundu. 
     Irak polisinden Usame Adnan, Bağdat'ın doğusundaki dış mahallelerinden Maamel'de bulunan cesetlerin, 25-35 yaş arasındaki kişilere ait olduğunu, üstlerinden herhangi bir kimlik çıkmadığını söyledi. 
     Öldürülen bu kişilerin Sünni ya da Şii olup olmadığı hakkında bilgi edinilemedi. 
     Sünnilerin önde gelen örgütlerinden Ulema Birliği ile Irak İslami Partisi de bulunan cesetlerle ilgili herhangi bir bilgileri olmadığını açıkladı. 
     Ulema Birliği, dün aralarında bir imamın da olduğu 11 Sünni Arabın Irak güvenlik güçlerince gözaltına alınıp işkence yapıldıktan sonra öldürüldüklerini belirtmişti. Sünni grup, güvenlik güçlerinin geçen hafta 9 Sünniyi aşırı sıcakta havalandırmasız bir araca kapatarak boğulmalarına sebep olduğunu iddia etmişti. 
     Irak İçişleri Bakanlığı ise her iki iddianın da araştırıldığını, iddiaların doğrulanması halinde sorumluların cezalandırılacağını açıkladı. 
     
</TEXT>
</DOC>
