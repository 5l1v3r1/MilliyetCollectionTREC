<DOC>
<DOCNO> 374858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sontur37.html </URL>
<DATE> 2005/09/01/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Batman'daki çatışmada ölen 3 teröristin cenazesi için başvuru olmadı 
</HEADLINE>
<TEXT>

     Batman’ın Beşiri İlçesi kırsalında güvenlik güçleriyle giriştikleri çatışmada ölü ele geçirilen 7 PKK’lı teröristten 3’ünün daha cenazesi ailelerine teslim edildi. 
     Batman Cumhuriyet Başsavcılığı’na başvuruda bulunan teröristlerin yakınları, Kadın Doğum ve Çocuk Hastalıkları Hastanesi morguna gönderildi. Aileler, burada bekletilen teröristlere ait cesetler arasında kendi yakınlarının olduğunu teşhis etti. Teşhis edilen, Tunceli nüfusuna kayıtlı Ali Ekber Kalsen, Kars nüfusuna kayıtlı Fuat Becene ve Batman nüfusuna kayıtlı Rıdvan Karakuş’un cenazeleri ailelerine teslim edildi. 
     Ali Ekber Kalsen’in cenazesi Ergani Belediyesi’ne ait ambulansla Tunceli’ye götürülürken, Fuat Becene’nin cenazesi Kars’a gönderildi. 
     Rıdvan Karakuş’un cenazesinin de Batman Yavuz Selim Mahallesi’nde bugün toprağa verileceği belirtildi. 
     Teröristlere ait 3 cenazenin daha ailelerine teslim edilmesiyle Kadın Doğum ve Çocuk Hastalıkları Hastanesi’nde teröristlere ait 3 ceset kaldı. Ailesine dün teslim edilen terörist Cennet Dirlik’in cenazesi ise bugün Kahramanmaraş’ta toprağa verildi. 
     Morgta kalan cesetlerin Ermenistan nüfusuna kayıtlı Yusuf Avdoyan, İran nüfusuna kayıtlı Abbas Emani ile Suriye doğumlu Kawa Kobani’ye ait olduğu ve cesetleri almak için henüz başvuruda bulunulmadığı öğrenildi. 
     
</TEXT>
</DOC>
