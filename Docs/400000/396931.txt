<DOC>
<DOCNO> 396931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/spor/ydemirkol.html </URL>
<DATE> 2005/11/22/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Ne yapın edin, gidin 
</HEADLINE>
<TEXT>


Çarşamba gecesinden bu yana yaşadığımız toplumsal lincin sebebi atamadığımız ya da yediğimiz bir goldür aslında. Terim'i, Bıçakcı'yı, Davut Dişli'yi, Mehmet Özdilek'i lime lime etme çabamızın tek sebebi bir gol. Eğer bir tane daha atmış ya da bir tane az yemiş olsak bugün onların taktik dehalarını konuşuyor olacaktık. Bundan kuşkunuz var mı 
İlk maçın son düdüğünden itibaren bir operasyon yürütüldü. Bu tarz, Türkiye'nin hiç de yabancısı olmadığı bir provokasyon, bir ajitasyon. Belki ahlaklı değil, ama özünde başarıyı kıl payı ıskalamış bir organizasyon. Maçın Belçikalı hakeminin sindirildiği, İsviçreli oyuncuların ellerinin ayaklarının bağlandığı bir çalışma. 
Bir derbide çalınsa yeri yerinden oynatacağımız Serhat'ın penaltısı da, Emre'ye, Selçuk'a, Tümer'e çıkmayan kırmızı kartlar da bu operasyonun sonucudur. Tarihin derinliklerinden gelen bir futbol tarzıyla, elemeler boyunca sadece 7 gol yemiş bir takıma 4 gol atılabilmesi de bu operasyondandır. Elemeler boyunca asıl rakipleriyle oynadığı 6 maçın 3'ünde gol atamamış, toplam 4 gol atmış takımımızın bir 90 dakikada, doldur boşaltla 4 gol atabilmesi de. 

Alpay hatası 
Muhtemelen idari, siyasi unsurların da katılımıyla yürütüldü bu operasyon. Elit takım tarafından, bizzat. 'Yoksa eğer bu gerçek bir krizdiyse, o ilk maçtan bu yazı yazılana kadar federasyon yönetim kurulunun bir kez dahi toplanmayışını nasıl açıklarsınız ' Bu operasyon doğru ve ahlaklı mıdır tartışılır, ama başarısız oluşu sadece 1 gole bağlıdır. Bir tek hata yapıldı bu operasyonda Alpay Özalan. Hata, kontrol edilmesi imkansız bu adama verilen kritik görev. Kariyeri boyunca hiçbir kulüp ve ülkede dikiş tutturamamış, gitmiş ya da gönderilmiş tecrübe edinme yeteneksizi Alpay, tüm operasyonun zayıf zinciri oldu. Düşünün, top daha hiçbir oyuncumuzun ayağına değmeden onun eline değdi. Bu operasyondaki tek kötü atama odur. Bir generalin olması gereken mevkide, bir intihar komandosu vardı. 20. saniyede patlattı kendisini. 
Ama eğer o golü atabilsek ya da yemesek bugün ayakta alkışlıyor olacaktık bu operasyonu yapanları. Çünkü maç sonu o arbede çıkmayacaktı. Döve döve eleyecektik İsviçre'yi, ama meydan dayağı atmamış olacaktık. Şiddeti açıkça sergilemeden, ama şiddetle kazanmış olacaktık. Ellerini sıkmak isteyecektik maçtan sonra, onlar da sıkmayacak ve biz de şaşırmış gibi yapacaktık. Ne kadar ayıp Ne yaptık ki biz onlara 
Peki neden yapıldı bu opersyon Çünkü sıkışmış ve çaresizdi yönetenlerimiz. 
Çünkü biz Fatih Terim'i kaybetmesi olanaksız kılmıştık. Kılıçlarımızı çekip grup 2.'si Ersun Yanal'ı doğramış ve kaybetmesi imkansız Terim'i getirmiştik başa. Ukrayna, Arnavutluk maçlarını nasıl olduysa kazandık. Danimarka basınına bakarsanız maçları satın aldık Bunlar da ne komplocu kardeşim Ve ilk İsviçre maçında görüldü ki, Terim yetmiyor. Belki Terim, kendisi de yetmediğini gördü. Bu olamazdı. Gitmeliydik Almanya'ya. Bizzat başbakan aylar önce "Ne yapın edin Dünya Kupası'na gidin" dememiş miydi Bir spor müsabakası için ne yapın edin kazanın denir mi Biz deriz. Ve her şey de yapılır edilir. İşte işin özü budur. 

Yalan mı 
Terim, Bıçakcı, Özdilek sanılanın aksine sebep değil, sonuçtur sadece. Ve sebep bizim hayata bakışımızdır. Şimdi bu tablodan kendimizi soyutlayıp, sonucu, bizle hiç alakası yokmuş gibi yargılıyor, ayıplıyor, sahnedekileri linç ediyoruz. Her zamanki gibi. En iyi yaptığımız iş bu zaten. Her pazar - pazartesi hakem doğrayan bizler, daha iyi, daha yağlı hedefler bulduğumuz için hakemler ne yaptı kardeşime geldik. Adil oluverdik. 
Pazar akşamı Maraton'da Şansal Abi haklı bir sitemde bulunuyordu. "Bu ülkenin başbakanı, dışişleri bakanı yıllardır kapı kapı dolaşıp AB için çalışıyor. Onlar böyle çabalarken bizim futbolda bunları yapmaya hakkımız yok." Gerçekten de öyle mi 
Hepimiz iyi biliyoruz ki, AB'den 3 Ekim'de istediğimiz sonuç çıkmasa siyasette de biz güzel bir meydan dayağı atardık Avrupa'ya. Naziler, adiler, ırkçılar 
Yalan mı 

Nereden nereye 

3 yıl önce Kore-Japonya'da dünya yüzünde en çok desteklenen takımdık. Sempatik, sıcak, güzel oynayan, olabildiğince sevimli. Kazandığımız 3.'lük maçı sonrası sergilenen tablo, Galatasaray'ın akıl dışı başarılarının süsü olmuştu. 3 yıl sonra başka bir tablo var artık. El ele verip buradan çıkmalıyız. Başkaları bizi sevsin diye değil, biz kendimizle barışalım diye. Sporu mutlak kazanmak gereken bir şey olduğu fikrinden artık kurtulmalı. Spor da maç da 'yapılır'. Fiili, amacı budur. Kazanmak ise ödülü. Ulusça spor yapmazsan ödülünü almak zordur. Arada piyango vurur sadece. Bu ülkenin yeni spor politikalarına ihtiyacı var. İçimizi karartmadan, bu genç nüfusuna spor keyfi vermeye başlamalı. Yoksa yakında birbirimizi yediğimiz futbol programları dışında elimizde hiçbir şey kalmayacak. Maçları yıllardır aslında bu köşeler ve TV tartışma programlarında oynuyoruz biz. Bu kısırdöngüden bu ülkeyi çıkarmalı. 

Berlin'de bir maç düşünün 

Bu operasyon başarılı olsaydı. Ve biz Almanya'ya gitseydik Bir hayal kuralım hadi. Kuralar çekildi diyelim. Grup şöyle Türkiye, İngitere, Fildişi Sahilleri ve Avustralya. Fildişi ve Avustralya'yla berabere kalmışız. Son maç Berlin'de İngiltere'yle. Ve kaybediyoruz. Misal bir penaltıyla. Tabii Alpay kırmız kart görmüş. Bu yönetim zihniyetiyle ne olurdu sizce Fransa'nın son 1 aydır yaşadığı ateşli isyan, Almanya'da olabileceklerin yanında havai fişek gösterisi gibi kalırdı muhtemelen. 

Deplasmanda atılan gol 

Daha önce bu kuralın manasızlığını yazdığım için rahatım. Elenişimiz çok iyi bir örnek olduğu için yeniden vurguluyorum sadece. 4 atmışız 4 yemişiz. Ve eleniyoruz. Bunun hiçbir mantıklı açıklaması yok. Adil değil. Uzatmaya gitmeli ya da 1 maç daha oynanmalı. 
Daha saçma olan kural ise, uzatma dakikalarında da deplasmanda atılan gol uygulamasının devam etmesi. Maçlar eşitlikle sonuçlanıyor. Mesela 1-0'larla. 30 dakika uzatma var. Deplasmandaki 1-1 yapıyor. Ekstra zaman olmasına rağmen ev sahibinin 2 gol atması maçı 3-1'e getirmesi gerekiyor. Nereden baksan adaletsiz ve karmaşa yaratıyor. Futbol basit oyundur. Bu garip uygulamalar gereksiz hesapları işin içine sokuyor. 



</TEXT>
</DOC>
