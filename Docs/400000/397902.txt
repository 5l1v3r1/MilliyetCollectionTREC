<DOC>
<DOCNO> 397902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sondun33.html </URL>
<DATE> 2005/11/25/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Refah Sınır Kapısı resmen açıldı... 
</HEADLINE>
<TEXT>

     Filistin Devlet Başkanı Mahmud Abbas, ''Gazze'nin, 1.5 milyon Filistinli için bir hapishane olmasına izin vermeyeceklerini'' söyledi. 
     İsrail ve Filistin arasında haftalardır süren görüşmelerin ardından, iki hafta önce anlaşmaya bağlanan, Gazze Şeridi ile Mısır arasındaki Refah Geçişi'nin resmi açılış töreninde konuşan Filistin lideri, kapının açılışını, ''Kudüs'ün başkent olduğu bağımsız Filistin Devleti'ne doğru giden sürecin bir parçası'' olarak niteledi. 
     Abbas, bugünkü kutlamayla yapılan açılışın, en başta şehitler, yaralılar ve tutuklular olmak üzere, özveriyle mücadele eden Filistin halkına ait olduğunu kaydetti. Abbas, İsrail'in Gazze'den çekilmesinin son adım olmayacağını da ifade etti. 
     ''Refah Geçişi Özgürlüğe Filistin Kapısı'' yazılı büyük pankartla süslenen Refah Geçişi, bugün resmen açılmasına rağmen, yarından itibaren kullanılmaya başlanacak. 
     Kapı, ilk aşamada Filistinlilerle 20 Avrupa Birliği gözlemcisinin denetimi altında günde 4 saat süreyle hizmet verecek. 
     
</TEXT>
</DOC>
