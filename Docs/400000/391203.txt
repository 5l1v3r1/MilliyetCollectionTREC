<DOC>
<DOCNO> 391203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sontur44.html </URL>
<DATE> 2005/10/31/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
TEKEL Adana Sigara Fabrikası işçileri 'Tek vardiye' karşıtı eylem yaptı 
</HEADLINE>
<TEXT>

     TEKEL Adana Sigara Fabrikası çalışanları ve Tek Gıda-İş Sendikası üyeleri, Adana, Malatya ve Bitlis fabrikalarında tek vardiyalı çalışma düzenine geçilmesi girişimini protesto ederek, işyerini terk etmeme eylemi yaptı. 
     Tek Gıda-İş Sendikası Güney Anadolu Bölge Başkanı Gürsel Diliçıkık, fabrika bahçesinde işçilerle yaptığı açıklamada, TEKEL'in faaliyetlerinin sürdürülmesi için mücadelede yeni bir döneme girildiğini söyledi. 
     Tek vardiyalı düzen kararının, TEKEL'i kapatma yolundaki sürecin ön adımı olduğunu iddia eden Diliçıkık, küçülerek ''yok olma'' yerine, sorunların çözümü konusunda gösterilecek çabanın işletme ve Türkiye'nin çıkarları için en doğru yöntem olduğunu savundu. 
     Diliçıkık, ülkede 1980'li yılların başlangıcından bu yana KİT'ler üzerinde ''yok etme stratejisi'' uygulandığını, bunun en son halkasının TEKEL olduğunu öne sürdü. 
     TEKEL işçisinin vardiyalı çalışma sistemindeki değişiklikle ilgili karara boyun eğmeyeceğini belirten Diliçıkık, şunları kaydetti 
     ''TEKEL ve ülke için, doğru, haklı ve meşru olmanın gerçekleştirilmesi için, zaman geç değil. TEKEL için yıllardır mücadele veren sendikamız ve üyelerimiz, ısrarla eskiyen teknolojisinin yenilenmesi, pazarlama sorunlarının giderilmesi, rekabetçi konumunun ve pazar payının korunması için alınması gereken tedbirleri de her fırsatta dile getirdi. Fabrikamızda tek vardiya düzenine geçilerek küçülmeyi ve yok olmayı kabul etmiyoruz.'' Diliçıkık, işçilerin bugün işyerini terk etmeyeceğini ve yarın vardiya saatinde işinin başında olacağını belirtti. 
     Hükümet aleyhinde sloganlar atan işçiler, daha sonra fabrikaya döndü. 
     
</TEXT>
</DOC>
