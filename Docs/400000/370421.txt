<DOC>
<DOCNO> 370421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/dunya/adun.html </URL>
<DATE> 2005/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtler bağımsızlık, imamlar statü peşinde 
</HEADLINE>
<TEXT>


Irak'ta anayasa çalışmaları, Kürtlerin sekiz yıl sonra Irak'tan ayrılabilme hakkı istemesi, Şiilerin ise din adamlarına özel yetkiler talep etmesi yüzünden kilitlendi 

DIŞ HABERLER SERVİSİ 


ABD'nin 15 Ağustos'ta bitirilmesini istediği ancak Şii, Sünni Araplar ve Kürtler arasındaki derin görüş ayrılıkları yüzünden yazımı 22 Ağustos'a ertelenen Irak'ın yeni anayasasının, temel konulardaki 3 pürüze takıldığı ortaya çıktı. 
Anayasayı hazırlama komitesine yakın Iraklı milletvekilleriyle geçici Başbakan İbrahim El Caferi'nin açıklamalarına göre, taraflar kadın hakları, Kürtlerin gelecekteki durumu ve din adamlarının toplum içindeki rolü konusunda anlaşmaya varamadı. 
Kürtler, 8 yıl üniter yapıda kaldıktan sonra Irak'tan ayrılma hakkının kabul edilmesini talep etti. Şiiler de imamlara özel statü verilmesini isterken kadın hakları, İslamın rolü bağlamında, üzerinde uzlaşmaya varılamayan konulardan biri oldu. Petrol gelirlerinin bölüşümü ve federalizm konusunda ise Sünniler şiddetli itirazlarda bulundu. 
En temel konuların çözümlenmediğini vurgulayan Caferi dün yaptığı açıklamada, "Hassas sorunların ele alınmasında acele etmeye gelmez, anayasa sakat doğmamalı" dedi. Caferi, uzlaşmayı engelleyen konuları federalizm, petrol gelirlerinin bölüşümü ile Kürt ve Şiilerin otonomi talepleri olarak sıraladı. 
Buna karşılık Irak parlamentosunun Kürt üyeleri, kendi kaderlerini tayin hakkı konusundaki ısrarcı tutumlarını savundu. Kürdistan Demokratik Partisi'nin KDP üst düzey yetkililerinden Molla Bahtiyar, daha önce 8 yıl Irak'ın üniter yapısı içinde kalacaklarını açıkladıklarını belirterek, "Kürt politikacıların şu an bağımsızlık gibi bir niyetleri yok. Ancak kendi kaderini tayin hakkının tanınmasını istiyoruz. Bu şekilde gelecekte bir sorun çıktığında geleceğimizi belirleyebileceğiz" dedi. 
"Biz sürpriz ve ani bir taleple ortaya çıkmadık. Şiiler böyle yaptı" diyen Bahtiyar, Şiilerin din adamlarına özel bir statü verilmesini istediğini ve bu önerinin çok tehlikeli gelişmelere yol açabileceğini ifade etti. Kürt politikacı Bahtiyar, "Bunu kabul edersek her mezhep ve tarikat kendi dini liderinden emir alır. Bu durumda da kanun veya anayasadan söz edilemez" diye konuştu. 
Halk ise anayasanın tamamlanmamasından hayal kırıklığına uğradıklarını belirtti. Bağdatlı Taha Sabir, "Hayatımızı tehlikeye atarak seçimlerde oy kullandık. Şimdi ne görüyoruz Daha iyi bir hayat umarken kriz üstüne kriz yaşıyoruz" dedi. 
Anayasa, hazırlandıktan sonra 15 Ekim'de halkoyuna sunulacak. Ardından aralıkta genel seçimler yapılacak. 




</TEXT>
</DOC>
