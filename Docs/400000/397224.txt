<DOC>
<DOCNO> 397224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/yazar/guclu.html </URL>
<DATE> 2005/11/23/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Eğitim, TEVDAK ve ödünç gelecek 
</HEADLINE>
<TEXT>


Eğitim, devletin tek başına altından kalkamadığı bir yük haline geldi. Sivil toplum örgütlerinden yerel yönetimlere, velilerden öğrencilere ve mezunlara kadar hemen herkesin elini taşın altına koyması gerekiyor. 
Sorun sadece ekonomik değil. Fikri anlamda da önemli desteğe ihtiyaç var. Milli Eğitim Bakanlığı elinden geleni yapıyor ama yetmiyor. Eğitimin hali ortada. Dünü bile arar hale geldik... 
Türk Eğitim Vakıfları Dayanışma Konseyi, sivil toplum örgütleri içerisinde eğitime en ciddi yaklaşan ve kafa yoran kurumlarımızdan biri.. Galatasaray, Kabataş, İstanbul Erkek, Haydarpaşa, Atatürk Lisesi gibi tarihi geçmişe sahip liselerimizin vakıfları tarafından 15 yıl önce kuruldu. Rahmetli Feyyaz Tokar'ın gayretleriyle önemli bir konuma geldi. Şu andaki yönetim kurulu başkanı ise emekli vali Ayhan Ergin. 
TEVDAK, geçen günlerde önemli bir sempozyum gerçekleştirdi ve bir de sonuç bildirgesi yayımladı. Bildirgede, sadece eğitimin temel sorunlarını tespit etmekle kalmayıp çözüm yolları da öneriyorlar. Eminim ki Ankara'ya da iletildi. Ne kadar ciddiye alınır bilmiyoruz. Ama en azından bir bölümünü sizlerle paylaşmak istiyoruz 
İsterseniz okumaya sondan başlayalım 
"Yukarıdaki önlemler alınmadığı takdirde, çeyrek yıldır gözlemlediğimiz devlet liselerindeki erozyonun kötü sonuçları, korkarız ki uzun dönemli ve kalıcı olacaktır. Torunlarımız adına ödünç almış olduğumuz ülkemizi ve dünyamızı, onlara hasarsız teslim etmek, bugünkü kararlarımıza bağlıdır." 
Peki TEVDAK, tespit ettiği ve hepimizin yakından bildiği sorunlara nasıl bir çözüm yolu öneriyor Bir de ona göz atalım 
Devletin eğitime ayırdığı kaynaklar, acilen ve ciddi oranda artırılmalıdır.Mezunlar ve velilerin kurumlarına sahip çıkması ve maddi manevi destek verebilmesi için gerekli yasal kolaylıklar sağlanmalıdır. Devlet liselerimizin, kendilerine yıllardır çok değerli hizmetler vermiş olan vakıf ve dernekleriyle bağları koparılmış, destek mekanizması kolaylaştırılacağına, tam tersine zorlaştırılmıştır. Eğitim vakıfları, diğer vakıflardan ayrı tutulmalıdır.Ezberci eğitimin yerine, öğrenme ve öğrenci odaklı, sorgulayıcı, eleştirel eğitim yerleştirilmelidir.Devlet liselerimizde de en az bir yabancı dilin iyi öğretilmesi için, bilimsel ve yapısal düzenlemeler yapılmalıdır.Tüm devlet liselerinin altyapıları, laboratuvar, derslik ve araç gereçleri eksiksiz ve çağdaş olmalıdır.Bu liselerimizin eğitim nitelikleri uluslararası değerlendirme ölçütleriyle kanıtlanabilir olmalıdır... 
En önemli konulardan biri ise ayrılan kaynakların yetersizliği. TEVDAK'ın bu konudaki görüşü de şöyle 
"Yukarıdaki acil istemlere 'Bütçe yok' geçerli mazeret olamaz. Devletin borçlanması birincil olarak eğitim için olmalı, gerekiyorsa bunun için tüm lüks tüketim harcamaları caydırılmalıdır. Eğitim için borçlanma, belki tek 'k rlı' borçlanmadır." 

Söz bugün öğretmenlerde 
Genç Bakış'ın bugünkü konuğu öğretmenlerimiz. Üç büyük eğitim sendikasının başkanları ve Türkiye'nin dört bir yanından gelen öğretmenlerle birlikte, kutsal mesleğin sorunlarını masaya yatıracağız. Öğretmenlerimiz gibi öğretmen adaylarının da sorunları büyük. On binlercesi yıllardır tayin bekliyor. Sözleşmeli ya da ücretli öğretmenlik yapanlara ise adeta köle muamelesi yapılıyor. 
İşte bu gece öğretmenlerimizin, öğretmen adaylarımızın, eğitim fakültesi öğrencilerimizin, emekli öğretmenlerimizin, öğrencilerimizin ve hepsinden de önemlisi eğitim sistemimizin sorunlarını masaya yatıracağız. Sizler de sorularınızı, gün boyunca aguclu milliyet.com.tr adresine program sırasında da gencbakıs kanald.com.tr adresine gönderebilirsiniz. 



</TEXT>
</DOC>
