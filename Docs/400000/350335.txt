<DOC>
<DOCNO> 350335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/soneko40.html </URL>
<DATE> 2005/06/09/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
OYAKBANK Piyasalar, Fransa'daki referanduma ters tepki verdi 
</HEADLINE>
<TEXT>

     Oyakbank, AB Anayasası için Fransa ve Hollanda'da yapılan referandumdan çıkan ''hayır'' oyuna piyasaların tepkisinin, beklentilerin aksi yönünde gerçekleştiğini bildirdi. 
     Oyakbank bülteninde, ''bu olumlu hareketin arkasında temel olarak, 3 Ekim'de tam üyelik için müzakerelere başlama kararının başlayıcılığına dair açıklamalar ile yeni stand-by anlaşması ile yeniden desteklenen olumlu ekonomik görünüm etkili oldu'' denildi. 
     Oyakbank Hazine Grubu Ekonomik Araştırmalar Bölümü tarafından hazırlanan ve ''Rahat bir yaz dönemi...Ancak...'' başlıklı Haziran ayı Ekonomi Bülteni'nde, Türkiye ekonomisinde yaşanan gelişmeler değerlendirildi. 
     Bülten'de, Türk piyasalarının Mayıs ayında büyük oranda uluslararası piyasalarda AB'deki Anayasa referandumları ve bunun EUR USD paritesine yansımasına odaklı dalgalanmalara endeksli bir seyir izlediği belirtildi Başlangıçta, özellikle AB anayasasına refarandumda Fransa'dan gelecek ''hayır'' oyunun Türkiye-AB ilişkileri için önemli bir güçlük oluşturulacağı düşünülse de, piyasaların hem Fransa hem de Hollanda'dan gelen nihai ''Hayır'' sonuçlarına tepkisinin, yeni yabancı sermaye girişlerinin de etkisiyle 'beklentilerin aksi'' yönünde gerçekleştiği vurgulandı. Değerlendirmede, şöyle denildi 
     ''Bu olumlu hareketin arkasında temel olarak, hem AB hem de Türk resmi yetkilerinden AB'nin Türkiye ile 3 Ekim'de tam üyelik için müzakerelere başlama kararının bağlayıcılığına dair gelen açıklamalar ve 11 Mayıs'ta imzalanan üç yıllık 10 milyar dolarlık kredi imkanlı yeni IMF stand-by anlaşması ile yeniden desteklenen olumlu ekonomik görünüm etkili olmuştur.'' Bültende, bu ortamda, hükümetin orta vadeli ekonomik hedeflerinin de ekonomik istikrara bağlılığın bir teyidi olduğu düşünülebilecekse de, 2005 gelişmelerinin dış denge üzerindeki kırılganlığın sürebileceğine işaret ettiği belirtildi. Bültende, şöyle denildi 
     ''Ancak 2005'in ilk dört ayında cari işlemlerdeki artışın, belirgin şekilde Türkiye'nin petrole ilişkin ithalat faturasındaki artışla ilişkili olduğu görülmekte olup, TL'nin reel gücünü koruması ve özellikle konut kredilerinde olmak üzere, tüketici kredilerinde son aylarda yaşanan hızlanmanın, iç talep üzerindeki riski kısa vadede olmasa da orta vadede artırdığı söylenebilir.'' Bültende, Merkez Bankası'nın 3 Haziran'da YTL'nin hızlı güçlenmesi karşısında döviz piyasasına doğrudan yaptığı müdahalede, ''piyasadan yaklaşık 2 milyar dolar satın aldığı'' kaydedildi. 
     
</TEXT>
</DOC>
