<DOC>
<DOCNO> 352920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/soneko20.html </URL>
<DATE> 2005/06/17/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Serdengeçti Bize göre bu sürdürülebilir büyüme değil 
</HEADLINE>
<TEXT>

     Merkez Bankası Başkanı Süreyya Serdengeçti, ''sürdürülebilir büyüme konusunda şu ana kadar gördüğümüz şey, son derece etkileyici bir tablo. Bu acaba sürdürülebilir büyüme mi dediğiniz zaman bize göre hayır, bu sürdürülebilir büyüme değil'' dedi. 
     Serdengeçti, TÜSİAD ve TÜSİAD-Koç Üniversitesi Ekonomik Araştırma Forumu'nun düzenlediği ''Türkiye Ekonomisi İçin Sürdürülebilir Büyüme Stratejisi'' konulu uluslararası konferansta yaptığı konuşmada, enflasyon ve sıkı maliye politikasının büyüme açısından önemli olduğunu vurgularken, sürdürülebilir ve yüksek büyüme için mutlaka fiyat istikrarının sağlanması gerektiğini söyledi. 
     Serdengeçti, paradan 6 sıfır atılması ve enflasyonla mücadele gibi reformlara değinerek, ''Merkez Bankası her zaman söylüyor sakın ha rehavete kapılmayalım, süreç hala devam ediyor. Fiyat istikrarı hala sağlanmış değildir. Türkiye'deki enflasyon hala gelişmekte olan ülkelerle, diğer ülkelerle kıyaslandığında daha ziyade yüksek olarak gözükmektedir. Enflasyonla mücadeleye devam edilmesi gerekiyor'' şeklinde konuştu. 
     Ekonomide 2002 yılından beri yüksek bir büyüme olduğunu ifade eden Serdengeçti, Türkiye'de büyümenin dinamiklerinin değiştiğini, özel kesime dayalı bir büyümenin söz konusu olduğunu vurguladı. 

     
</TEXT>
</DOC>
