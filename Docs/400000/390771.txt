<DOC>
<DOCNO> 390771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/guncel/gun02.html </URL>
<DATE> 2005/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kuran'daki bazı ayetler yeniden yorumlansın' 
</HEADLINE>
<TEXT>


Kadın-erkek eşitliğini anlatan ayetlerin erkekler lehine yorumlandığının belirtildiği kongreye hiçbir İslam ülkesi resmi temsilci göndermedi 

MEHMET ÇİFTÇİ Barcelona DHA 

MÜSLÜMAN feministlerin ilk kongresi İspanya'nın Barcelona kentinde yapıldı. İslam ülkeleri ve Batı dünyasından yaklaşık 300 kişilik delegasyonun katıldığı kongrede Kuran'da kadın eşitliğini anlatan ayetlerin erkekler lehine yorumlandığı iddia edilerek yeniden yorumlanması istendi. 
Kongreye Batılı kadınlar Müslüman kadınlardan daha fazla ilgi gösterirken, hiçbir Müslüman ülke konuşmacı olarak resmi temsilci göndermedi. Türkiye'den de katılımcı olmadı. 

Haklar için çağrı 
Açılışta Kuran okuyan kadının başını örtmesi, çoğu akademisyen diğer kadınlardan hiçbirinin başörtüsü kullanmaması, "Müslüman feministler başörtüsüne karşı" yorumuna neden oldu. İslamiyeti sonradan seçen çok sayıda kadının da katıldığı kongrede konuşmacılar Kuran'daki kadınlarla ilgili bazı ayetlerin yeniden yorumlanmasını isteyerek, erkeklerle eşit haklara sahip olunması çağrısında bulundu. 
Kuran'daki kadın - erkek eşitliliğinin pratikte erkeklerce bozulduğunu iddia eden kadınlar din adamlarının bu eşitsizliği gidermek için çaba sarf etmesini istedi. Kongreyi organize eden ev sahibi Katalonya İslam Birliği Derneği Başkanı Abdennur Prado da "kadının İslam ülkelerinde adının olmadığını" savundu, amaçlarının Batı ve Doğu kadınlarının ortak hareket ederek Müslüman ülkelerindeki erkek egemenliğine son vermek olduğunu söyledi. Kuran'da kadınların eşitliğine yönelik çok sayıda ayet olduğunu vurgulayan Prado, bunların erkekler tarafından kendi lehlerine çevrilerek yorumlandığını öne sürdü. 




</TEXT>
</DOC>
