<DOC>
<DOCNO> 383973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sontur09.html </URL>
<DATE> 2005/10/04/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Rize'de yağış ve selin bilançosu 7 ölü, 1 yaralı, 3 kayıp 
</HEADLINE>
<TEXT>

     Başbakanlık Türkiye Acil Durum Yönetimi Genel Müdürlüğü, dün Rize’de sağanak yağışın ardından meydana gelen sel felaketi sonucu 7 kişinin öldüğünü, 1 kişinin yaralandığını, kaybolan 3 kişiyi arama çalışmalarının ise devam ettiğini bildirdi. 
     Başbakanlık Türkiye Acil Durum Yönetimi Genel Müdürlüğü’nden yapılan açıklamada, Rize’de dün saat 16.30 civarında yaşanan aşırı yağış nedeniyle oluşan sel felaketi sonrası, Başbakanlık Türkiye Acil Durum Yönetimi Genel Müdürlüğü’nce, Genelkurmay Başkanlığı, Rize Valiliği ve İl Savunma Müdürlüğü ile başlatılan koordinasyon çalışmalarının aralıksız devam ettiği belirtildi. 
     Açıklamada, bölgede mahsur kalan vatandaşların kurtarılması amacıyla, genel müdürlüğün koordinasyonu ile bugün sabaha karşı, beraberindeki arama kurtarma timiyle Ankara’dan hareket eden Genelkurmay Başkanlığı’na ait helikopterin, Çarşamba’daki yakıt ikmalinin ardından, hava şartları dikkate alınarak, Rize’ye hareket edeceği bildirildi. 
     Genel müdürlüğün açıklamasında, Erzurum Sivil Savunma Arama Kurtarma Bölge Müdürlüğü ile Trabzon ve Gümüşhane İl Sivil Savunma Müdürlüklerinden 2’si dalgıç olmak üzere 31 personel, tam donanımlı 3 kurtarma aracı, 2 personel aracı ve 1 arama köpeğinin bölgeye sevk edilerek, arama kurtarma çalışmalarına katıldığı kaydedildi. 
     Açıklamaya göre, felaket nedeniyle, Veliköy Köyü’nden Bayram Agun, Taner Agun, Hurinaz Agun, Ahmetcan Agun Engindere Köyü’nden Tuğba Taylan ile Ambarlık Köyü’nden Muhammed İsmailoğlu ve kalp krizi geçiren Ahmet İsmailoğlu öldü. Engindere, Karayemiş ve Ambarlık köylerinden birer kişi kaybolurken, Ambarlık Köyü’nden bir kişi de yaralandı. 
     Kaybolan vatandaşları arama çalışmalarının sürdüğü vurgulanan açıklamada, Kalkandere İlçesi’nde kesik olan elektrik ve telefon hatlarındaki arızanın giderilmesi için çalışmalara başlandığı bildirildi. 
     Açıklamada, kapalı olan Çaykent Beldesi-Rize bağlantı yolunu açma çalışmalarına devam edildiği belirtilerek, Rize Valiliği’nin, açıklama saati itibarıyla Başbakanlık Türkiye Acil Durum Yönetimi Genel Müdürlüğü’nden herhangi bir talepleri bulunmadığı bildirildi. 
     
</TEXT>
</DOC>
