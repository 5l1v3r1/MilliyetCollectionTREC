<DOC>
<DOCNO> 396570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/son/sontur22.html </URL>
<DATE> 2005/11/20/ </DATE>
<TIME> 21.15 </TIME>
<AUTHOR>  </AUTHOR>
<HEADLINE>
Doğu Avrupa ve Ortadoğu'nun en büyük golf sahası açıldı 
</HEADLINE>
<TEXT>

     Doğu Avrupa ve Ortadoğu'nun en büyük golf sahası, Özaltın Şirketler Grubu tarafından açıldı. 
     Özaltın Şirketler Grubu Yönetim Kurulu Başkanı Nuri Özaltın, düzenlediği basın toplantısında, Gloria Hotels Resorts'un hizmete sunduğu yeni ek golf sahası ile Türkiye'nin, Ortadoğu ve Doğu Avrupa'nın en büyük golf tesisine sahip olduğunu bildirdi. 
     Türkiye'nin ilk 45 delikli golf sahası olan bu tesisi 10 ayda tamamlandıklarını, bu proje ile Avrupa'nın yükselen değeri olan golf turizminin Türkiye'ye çekilmesinin hedeflendiğini kaydeden Özaltın, Belek bölgesinde inşaatına başlanan yeni otel yapımıyla da golf turizminde söz sahibi olmayı hedeflediklerini söyledi. 
     Özaltın, şöyle konuştu 
     ''Golf sporu, Türk turizm sektörünün lokomotifi olacak. Golf sporu ve golf otellerine yatırımımız devam edecek. Türkiye'de ilk golf tesislerini de biz yapmıştık. Türkiye'nin turizmde Avrupa'da söz sahibi olması için, klasik yatırımların dışına çıkılmalı. Golf sporu, Türk turizminin kalkınmasında önemli rol oynayacak. Golf yatırımlarımız devam edecek. Golf için toplam 180 milyon dolarlık yatırım yaptık. Türkiye golf sahasına çok uygun bir ülke. Önümüzdeki dönemde, başka bölgelerde de golf otelleri kurmayı düşünüyoruz. Uluslararası golf turnuvalarını da Türkiye'ye çekmek için çalışmalarımız devam ediyor. Çünkü golf oynamaya gelenler, kaliteli ve yüksek gelir grubuna dahil olan turistlerdir. Uzun vadede golf, Türk turizmine çok önemli bir katma değer sağlayacaktır.'' Gloria Golf Resort and Hotels tesislerinin bulunduğu 2 bin 500 dönümlük alan içinde yeni bir tesisin hazırlığına başladıklarını belirten Özaltın, ''Bu tesis, 60 oda ve 30 villadan oluşacak butik otel olacak. Bu tesisi 2007 Mart ayında tamamlayacağız. 2008 yılı sonuna kadar 400 milyon dolarlık turizm yatırımı yapmayı hedefliyoruz'' dedi. 
     
     İSPANYA VE İNGİLTERE'DE YATIRIMLAR 
     Özaltın Şirketler Gurubu Yönetim Kurulu Başkanı Nuri Özaltın, 10 bin kişi kapasiteli kongre merkezi yapacaklarını ve bunu 2008 yılında tamamlayacaklarını bildirdi. 
     İstanbul'da 5 yıldızlı otel yapacaklarını belirten Özaltın, İngiltere ve İspanya'da da yatırım yapacaklarını açıkladı. Bu iki ülkede yapılacak yatırımların 2008 yılında tamamlanacağını vurgulayan Özaltın, Belek'te ayrıca Gloria Golf Akademisi kuracaklarını, burada golf sporu için kalifiye eleman yetiştireceklerini söyledi. 
     Özaltın, bu yıl 11'incisi düzenlenen Dünya Amatör Golf Turnuvası'nın Belek'te kendi tesislerinde yapıldığını ve 26 Kasım tarihine kadar devam edeceğini sözlerine ekledi. 
     
     GOLF SAHASI YAPIMI İÇİN AĞAÇ KESİLDİĞİ İDDİALARI 
     Gloria Golf Resort Hotels Genel Müdürü Özgür Cinkılıç da golf sahası yapımı için binlerce ağacın kesildiği yönündeki iddiaların gerçeği yansıtmadığını söyledi. 
     Cinkılıç, şöyle konuştu 
     ''Bölgenin özelliğine göre ekolojik denge değişebilir. Ancak buradaki ağaçların çoğu, yaşayacak durumda değildi. Mevcut golf sahamızda bile bu tür zayıf ağaçlardan 128 adeti kendiliğinden yıkılmıştır. Biz kestiğimiz ağacın iki katını TEMA vakfı ile işbirliği yaparak Burdur ve Isparta karayolu üzerine diktik. Biz golf sahaları yapımının çevreye zarar değil, ülke ekonomisine katkısı olduğuna inanıyoruz. Bu saha proje aşamasında iken, ağaç popülasyonu göz önüne almamız nedeniyle 7 kez proje değiştirdik. Hatta bu yüzden iki deliğin yerini bile değiştirdik.'' 
     
</TEXT>
</DOC>
