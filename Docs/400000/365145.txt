<DOC>
<DOCNO> 365145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sontur16.html </URL>
<DATE> 2005/07/28/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Et pişmeyince kasabı bastı 
</HEADLINE>
<TEXT>

     Neşat DİŞKAYA İZMİR, DHA 

      İZMİR'in Çiğli İlçesi'nde, elektrikçilik yapan Salih Özcan, satın aldığı etin bozuk olduğunu ve pişmediğini öne sürerek Hüseyin Bayram'a ait kasap dükkanının camlarını kırdı, içerideki yiyeceklere zarar verdi. 
     Olay, bugün saat 03.00 sıralarında, 8001 Sokak, 3 numaradaki, Hüseyin Bayram'a ait İnan Kasap'ta meydana geldi. İddiaya göre, elektrikçi 30 yaşındaki Salih Özcan, Hüseyin Bayram'dan yarım kilo dana kıyması ve aynı miktarda parça et satın aldı. Aldığı etin bozuk olduğunu ve pişmediğini ileri süren Özcan, gece alkol aldıktan sonra Hüseyin Bayram'ın kasap dükkanının önüne geldi. Taşla vurarak işyerinin camlarını kıran Özcan, buzdolabındaki peynir ve yağları dışarıya çıkarıp yerlere attı. Kolilerdeki yumurtaları da kıran Salih Özcan, kendisini gören çevredekilerin ihbarıyla gelen polis ekibi tarafından gözaltına alındı. Karakola götürülen ve alkollü olduğu belirlenen Özcan, işlemlerin tamamlanmasının ardından sabah adliyeye sevkedildi. Adliyeye götürülürken gazetecilerin sorunu yanıtlayan Özcan, Ben 1.5- 2 yıldır aynı kasaptan alışveriş yapıyorum. İki çocuğum için bir süre önce yine et alıp eve götürdüm. Ne pişti ne de kızardı. Eşim son aldığım etin de önceki gibi pişmediğini söyledi. Ben de eti geri vermek için kasaba geldim. Kapalı olduğunu görünce sinirlenip camları kırdım'' dedi ve gülerek adliyeye girdi. 
     
</TEXT>
</DOC>
