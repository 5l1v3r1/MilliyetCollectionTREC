<DOC>
<DOCNO> 383826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sondun41.html </URL>
<DATE> 2005/10/04/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Bakan, memurlarına konuşma yasağı koyunca... 
</HEADLINE>
<TEXT>

     Hollanda Belediyeler Birliği VNG tarafından, ülkesine geri gönderilen ve gönderilecek yabancıların sorunlarıyla ilgili bağımsız bir komisyondan istenen araştırma, azınlıklar politikası ve uyumdan sorumlu Devlet Bakanı Bayan Rita Verdonk'un karşı çıkması üzerine yapılamadı. 
     Hollanda Belediyeler Birliği sözcüsü, Lahey'de yaptığı açıklamada, Verdonk'un, ülkesine gönderilen yabancılarla ilgili birimlerde çalışan personeline konuşma yasağı getirdiğini bildirdi. Sözcü, Bakanın araştırmayı yapacak komisyon üyelerinin, bakanlığın ilgili birimlerini ziyaret etmelerine izin verilmemesini istediğini de söyledi. 
     Bakanlığın araştırmaya karşı tavır almasıyla Amsterdam eski belediye başkanlarından Schelto Patijn başkanlığında oluşturulan bağımsız komisyon da, çalışmalarına başlamasından üç hafta sonra, Belediyeler Birliği'ne görevi iade etmek zorunda kaldı. 
     Sözcünün verdiği bilgiye göre, Hollanda Belediyeler Birliği bu araştırmayla özellikle mülteci adayları ve uzun yıllar Hollanda'da çalışmasına rağmen, yasal ikamet izni bulunmamasından dolayı haklarında sınır dışı kararı verilen yabancıların karşılaştığı sorunları belirlemek istiyordu. 
     Bu anlamda hükümetin geçen yıl, Hollanda'dan üç yıl içinde 26 bin yabancının sınır dışı edilmesi yönündeki kararının uygulamada yol açtığı sorunların giderilebilmesine yönelik neler yapılabileceği bu araştırmayla bir ölçüde ortaya konulabilecekti. Belediyelere göre, hakkında yurtdışı kararı verilenlerin çoğu, ülkesine dönüş düzenlemesi çok iyi yapılamadığından sokağa bırakılıyor ve önemli sorunlarla karşılaşıyor. 
     Sözcüye göre, azınlıklar politikası ve uyumdan sorumlu Devlet Bakanı Verdonk ise Belediyeler tarafından böyle bir komisyon oluşturulması ve araştırma yapılmasına gerek görmedi ve bu nedenle karşı çıktı. Bakana göre, bu iş, belediyelerin görevi değildi ve belediyeler, bu konuda varsa şikayetleri toplayarak, kendi bakanlığının ilgili birimlerine iletebilirlerdi. Ancak Belediyeler Birliği ise Bakanlığın ilgili birimlerindeki memurların hükümetin siyasi kararı doğrultusunda çalıştıklarından şikayetler konusunda tarafsız olamadıklarını, bu nedenle böyle bir araştırmanın zorunlu olduğunu savunuyor. 
     Hollanda Belediyeler Birliği'nin bu ay sonunda yapacağı toplantıda, bakanlığın tutumunu görüşeceği kaydedildi. 
     
</TEXT>
</DOC>
