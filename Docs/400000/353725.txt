<DOC>
<DOCNO> 353725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sonspo08.html </URL>
<DATE> 2005/06/20/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
İzmirli Fenerbahçeliler şampiyonluğu kutladı 
</HEADLINE>
<TEXT>

     İzmirli Fenerbahçeliler, 2004-2005 şampiyonluğunu Naci Restoran'da düzenlenen ''Şampiyonluk Şöleni'' ile kutladı. 
     İzmir Fenerbahçeliler Derneği tarafından düzenlenen etkinliğe katılan Fenerbahçe Kulübü Genel Sekreteri Vedat Olcay, kutlamaların yurdun dört bir yanına yayıldığını söyledi. 
     Fenerbahçe'nin gün geçtikçe büyüdüğünü kaydeden Olcay, ''Göreceksiniz, yakın gelecekte Türkiye'nin en büyük takımı, Avrupa'nın da sayılı takımlarından birisi olacak. Gelecek sene de ondan sonraki sene de şampiyon olacak'' dedi. 
     Olcay, İzmir Fenerbahçeliler Derneği Başkanı Şehmus Kayapınar'a günün anısına, şampiyonluk kupasının bir minyatürünü hediye etti. 
     Kutlamaya katılan sarı-lacivertli kulübün yönetim kurulu üyesi Hakan Bilal Kutlualp, genel koordinatör Serkan Acar, idari menajer Volkan Ballı, futbolcu Serkan Balcı ve şarkıcı Alişan sarı-lacivertli taraftarlardan büyük ilgi gördü. 
     Alişan, taraftarların isteği üzerine küçük bir konser verdi. 
     Etkinlikte Fenerbahçeli futbolcular tarafından imzalanan forma, açık artırmayla satışa çıkarıldı. Forma 5 bin YTL'ye dernek üyesi Ömer Tatlı'da kaldı. 
     Şampiyonluk Şöleni'ne İzmir Valisi Yusuf Ziya Göksu, Vali Yardımcısı Fahri Aykırı, Aydın Emniyet Müdürü Yılmaz Orhan ve İzmir Emniyet Müdür Yardımcısı Süleyman Oğuz da katıldı. 
     
</TEXT>
</DOC>
