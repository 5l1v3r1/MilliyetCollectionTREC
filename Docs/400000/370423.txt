<DOC>
<DOCNO> 370423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/dunya/axdun02.html </URL>
<DATE> 2005/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazze meydan savaşı 
</HEADLINE>
<TEXT>


DIŞ HABERLER SERVİSİ 


İsrail güvenlik güçleri ve Yahudi yerleşimciler, dün Gazze Şeridi'nin en büyük yerleşim yeri Neve Dekalim'de çatıştı. İsrail güvenlik güçleri, dün sabah Neve Dekalim'e, yerleşimin demir kapısını elektrikli testereyle keserek girebildi. Pazartesi gününden itibaren çekilme operasyonuna direnen 800 kişi gözaltına alındı. Bu arada İsrail yönetiminin, yerleşimcilere evlerini gönüllü şekilde terk etmeleri için tanıdığı süre gece yarısı doldu. İsrail askerleri ve polisi, bugünden itibaren evlerinden ayrılmayan yerleşimcileri güç kullanarak Gazze'den çıkaracak. Gazze'deki 21 Yahudi yerleşiminde yaşayan 8 bin 500 Yahudi yerleşimcinin yarıya yakınının kendi istekleri ile Gazze'yi terk ettikleri belirtildi. Diğer yandan İsrail Başbakanı Ariel Şaron, Ulusa Sesleniş konuşmasında, "Gazze sonsuza dek elimizde kalamazdı" dedi. Şaron, İsrail güvenlik güçlerine de, "Zor bir göreviniz var. Bu kez karşınızdaki düşman değil kardeşleriniz" diye seslendi. 



</TEXT>
</DOC>
