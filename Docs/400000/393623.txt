<DOC>
<DOCNO> 393623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/siyaset/siy02.html </URL>
<DATE> 2005/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç'a CHP'lilerden tepki 
</HEADLINE>
<TEXT>


CHP'li Ali Topuz, Sezer'in türban tutumunu eleştiren TBMM Başkanı'na "Arınç, İslamcı tabanın öncüsü olmak istiyor" diyerek tepki gösterdi 

ANKARA Milliyet 


CHP Genel Başkanı Deniz Baykal, TBMM Başkanı Bülent Arınç'ın türbanın çağdaş bir kıyafet olduğu şeklindeki sözlerine ilişkin, "Kimsenin kendi anlayışını çağdaş anlayış diye herkese kabul ettirmeye kalkması doğru değil" değerlendirmesini yaptı. 
CHP Grup Başkan Vekili Ali Topuz da, TBMM'de düzenlediği basın toplantısında, kamusal alanda türban yasağını uygulayan Cumhurbaşkanı Sezer'in "Türk kadınını aşağıladığını" söyleyen Arınç'a, "Meclis Başkanı, türbanı bir siyasal mücadelenin aracı olarak kullanma alışkanlığından vazgeçmelidir. Sayın Arınç, siyasal İslamcı tabanın öncüsü olmak istiyor. Başbakan'dan o tabanı almaya çalışıyor. Kendi iç yarışmalarına, Meclis'i, demokrasiyi ve sistemi alet ediyor" diye tepki gösterdi. 

'Teşvik ve tahrik' 
Başbakan Recep Tayyip Erdoğan'ın Fransa'daki olaylara ilişkin, "teşvik ve tahrik anlamına gelecek çıkışlarıyla yeni toplumsal olayları Türkiye'ye sıçratmak istediğini" iddia eden Topuz, "Başbakan, 'Siz de katılın isyan edenlere' ve 'Türkiye'dekiler, siz niye sokağa çıkmadınız ' mı demek istiyor " dedi. 
CHP İzmir Milletvekili Canan Arıtman da, "Meclis'te, kara çarşaflı, türbanlı, yasadışı kıyafetlerde pek çok kişinin dolaştığını, İran Meclisi benzeri görüntüler oluştuğunu" iddia ederek, "kılık - kıyafet yasa ve yönetmeliklerinin uygulamadığı" gerekçesiyle Arınç hakkında Ankara Cumhuriyet Başsavcılığı'na suç duyurusunda bulundu. 
Arıtman, suç duyurusu dilekçesinde, Arınç'ın TBMM ana bina ve eklentileri ile kampus içinde yürürlükteki kılık - kıyafet yasa ve yönetmeliklerini uygulamadığını ve uygulatmadığını öne sürdü. 


</TEXT>
</DOC>
