<DOC>
<DOCNO> 374680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sondun30.html </URL>
<DATE> 2005/09/01/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Seçimleri kaybeden Arnavutluk Başbakan'ı , istifa etti 
</HEADLINE>
<TEXT>

     Arnavutluk'ta ana muhalefet partisi lideri Sali Berişa'nın oluşturduğu koalisyonun 3 Temmuz'da yapılan genel seçimlerin galibi olduğunun resmen ilan edilmesinin ardından, seçimlerden yenik çıkan Başbakan ve Sosyalist Parti lideri Fatos Nano, iki görevinden de istifa etti. 
     Nano, düzenlediği basın toplantısında, ''Sosyalist Parti'nin seçimlerdeki başarısızlığının sorumluluğu benimdir'' dedi ve parti liderliği ile başbakanlıktan istifa ettiğini açıkladı. 
     Başbakanlık görevini 2002 yılından bu yana yürüten Nano, seçimler hakkında, ''Seçimlerin sonuçları siyasi olarak kabul edilemez. Kazananların meşruiyeti sınırlıdır'' diyerek, Demokratik Parti'nin seçimlerde manipülasyon ve baskı politikası yürüttüğü yorumunu yaptı. 
     Arnavutluk Merkez Seçim Komisyonu, Fatos Nano'nun lideri olduğu Sosyalist Parti'nin 8 yıl süren iktidarından sonra tekrar zafer elde eden Berişa'nın Demokratik Partisi ve müttefiklerinin, 140 sandalyeli parlamentoda 80 sandalyeye sahip olduğunu duyurmuştu. 
     
</TEXT>
</DOC>
