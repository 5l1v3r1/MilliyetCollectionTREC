<DOC>
<DOCNO> 394452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/siyaset/siy01.html </URL>
<DATE> 2005/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kasayı gösteren eski öğretmenleri 
</HEADLINE>
<TEXT>


Emekli İHL öğretmeni, Çorum Belediyesi'nde görevli eski öğrencilerinin istediği parayı "haram" olarak nitelendirdi, müfettişlere 'kasa'yı gösterdi 

Aydın Hasan - Çorum 


Çorum Belediye Başkan yardımcıları Selim Seven, Hüseyin Kılıç, İmar Komisyonu Başkanı Nurettin Yıldırım, Belediye Meclis Üyesi Ahmet Yetim hakkında rüşvet iddiasıyla soruşturma açılmasında en önemli rolü, bu kişilerin imam hatip lisesinden İHL öğretmenleri olan Mehmet Yılmaz oynadı. 
Yılmaz, kat artırımı için 25 milyar lira isteyen eski öğrencilerine, "bu istediğiniz haram" diye çıkıştı ve Mülkiye müfettişlerine kasanın yerini söyleyerek baskının yapılmasını sağladı. 
AKP İl Başkanlığı'na uzanan Çorum Belediyesi'ndeki rüşvet iddialarının ardından ilginç bir öykü çıktı. Çorum İmam Hatip Lisesi'nde müdür yardımcısıyken emekliye ayrılan Yılmaz, kayınpederinden miras kalan Ulukavak Mahallesi'ndeki eski binanın yerine diğer mirasçılarla yeni bir inşaat yaptırmak istedi. 
Mirasçılardan biri İHL Müdürü olan Mehmet Kiraz idi. Diğer mirasçılar, inşaat işini Yılmaz'a bıraktı. Ancak kat artırımı için imar komisyonu ve belediye meclisi kararı gerekiyordu. Eski öğrencileri, Seven, Kılıç ve Yıldırım ile görüştüğünde, kat artırımı için 25 milyar lira istenen Yılmaz, bu parayı vermeyeceğini ve inşaata da başlamayacağını söyledi. 

Detaylarıyla anlattı 
Emekli matematik öğretmeni Zehra Tuncer, belediyede rutin teftişte bulunan Mülkiye müfettişlerine kendisinden rüşvet istendiği şik yetinde bulundu. Müfettişlerin bilgisine başvurdukları Yılmaz, çeklerin saklandığı Seven'in odasındaki kasanın yerini ve içindekileri detaylı olarak anlattı. 
Belediyeye baskın yaparak kasayı açtıran müfettişler adli soruşturma sürecinin başlamasını sağladı. 
Yılmaz, olayı yakın çevresine, "Kat meselesi çıkınca belediyedeki eski öğrencilerime gittim. 'Hocam uygulamamız böyle. 25 milyar lira vermeniz gerekir' dedi. 
'Oğlum, 27 sene çalıştım, sen emekli ikramiyemi bir seferde istiyorsun, veremem. Kanuni değil, bu para haramdır' dedim. Onlar da, 'Hocam sadece senden almıyoruz. Para cebimize girmiyor. Hizmetlerde kullanıyoruz' dedi. Kasayı ve içindeki defteri, çekleri gösterdiler" diye aktardı. 
Yılmaz, görüştüğü senatörlük yapmış hatırlı bir kişinin belediye başkanına durumu anlattığını, başkanın sorunun çözülmesini istediğini ama eski öğrencilerinin, "Bir kural koyduk, hocamız için de bozmayız" dediklerini anlattı. Soruşturma başlayınca öğrencilerinin, "Hocam, bize bunu nasıl yaparsın" diye sitemde bulunduklarını söyleyen Yılmaz, "Benden merhamet dilenmeyin. Ben hacıyım. Mahkeme huzurunda konuşacağım ve bir kelime yalan söylemeyeceğim" dediğini belirtti. 


Komşu çıktılar 


Fotoğraf Altan Burgucu 


AKP İl Başkanlığı'na kadar uzanan rüşvet iddialarında adı geçenlerin akrabalık ve ortaklık ilişkilerinin, apartman komşusu olmaya kadar uzandığı ortaya çıktı. Çınar şirketinin ortakları Çınar Apartmanı'nda komşu olurken, Çorum Belediye Başkanı Turan Atlamaz ile AKP İl Başkanı Mehmet Karadağ, seçimden sonra aynı apartmanda satın aldıkları lüks dubleks dairelere yerleşti. 


</TEXT>
</DOC>
