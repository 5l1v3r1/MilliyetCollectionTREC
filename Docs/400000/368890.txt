<DOC>
<DOCNO> 368890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/sondun27.html </URL>
<DATE> 2005/08/11/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Mısır'da cumhurbaşkanlığı için 10 aday yarışacak 
</HEADLINE>
<TEXT>

     Mısır seçim komisyonu, 7 Eylül'deki cumhurbaşkanlığı seçimlerine katılacak adayların nihai listesini açıkladı. 
     Komisyon, Cumhurbaşkanı Hüsnü Mübarek'in yanı sıra 9 adayın seçime katılmasını uygun gördü. Bu adaylar arasında Mısır'ın en eski ve büyük muhalefet partisi Vaft'dan Numan Goma ile Had Partisi başkanı Eymen Nur, Mübarek'e karşı kaydadeğer rakipler olarak görülüyor. 
     Kalan 7 adayın ise parlamentoda temsil edilmeyen küçük partilerin liderleri oldukları belirtildi. 
     Seçim komisyonuna başvuran diğer 20 kişinin adaylığı, ya partileri mahkeme kararıyla yasaklanmış olduğu için ya da parti üyeleri arasında bölünme olduğu gerekçesiyle reddedilmişti. Onlarca bağımsızın adaylığı ise parlamentonun seçilmiş üyeleri ve belediye meclislerinden 250 imza toplayamadıkları için kabul edilmemişti. 
     Mısır'ın son 24 senelik sorgusuz-sualsiz lideri Mübarek ilk kez bu seçimlerde rakiplerle karşılaşacak. Ancak bu seçimi de Mübarek'in kazanması bekleniyor. 
     Ülkedeki diğer iki büyük muhalefet partisi ise seçimlerin çok adaylı yapılmasının bir aldatmacadan ibaret olduğunu belirterek, seçimleri boykot ettiklerini açıklamışlardı. 
     Daha önceki seçimler, Mübarek'e ''evet'' ya da ''hayır'' oyunun verildiği bir referandum şeklindeydi. 
     
</TEXT>
</DOC>
