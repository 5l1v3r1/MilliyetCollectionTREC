<DOC>
<DOCNO> 352115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sondun05.html </URL>
<DATE> 2005/06/15/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Türk ve Rum sanatçıdan Lefkoşa'da ortak konser 
</HEADLINE>
<TEXT>

     Kıbrıslı Türk sanatçı Yıltan Taşçı ile Rum sanatçı Adamos Katsantonis, Lefkoşa’da bu gece ortak konser verdi. 
     Lefkoşa Türk Belediyesi’nin "Kıbrıs’ta Barışı Engelleyemezsiniz" adı altında düzenlediği konserde, bir süre önce ortak kaset çıkartan Yıltan Taşçı ve Adamos Katsantonis, Türkçe ve Rumca eserlerini seslendirdi. Atatürk Kültür Merkezi’ndeki konsere, KKTC Başbakanı Ferdi Sabit Soyer, Lefkoşa Türk Belediye Başkanı Kutlay Erk, Rum yönetimi eski lideri Glafkos Klerides’in kızı ve Demokratik Seferberlik Partisi DİSİ ileri gelenlerinden Keti Klerides ile Türk ve Rum izleyiciler katıldı. 
     Başbakan Soyer, Kutlay Erk ve Keti Klerides sanatçılara plaket verdi. 
     Başbakan Ferdi Sabit Soyer, konserin sonunda AA muhabirine yaptığı açıklamada, Kıbrıs’ta çözümü gerçekleştirmek için iradelerini sergilediklerini ifade ederek, "Temennim, buradan yükselen seslerin Lefkoşa’nın güney yarısında da yansımasını bulmasıdır" dedi. 
     
</TEXT>
</DOC>
