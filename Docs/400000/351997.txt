<DOC>
<DOCNO> 351997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sonyas23.html </URL>
<DATE> 2005/06/14/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
Ader öncesi sendromuna çare Kalsiyum ve D vitamini 
</HEADLINE>
<TEXT>

     Adet öncesi sendromunun PMS neden olduğu sinirlilik ve gerginlikten kurtulmanın yollarını arayan kadınların yardımına bundan böyle kalsiyum ve D vitamininin yetişeceği belirtildi. 
     Archives of Internal Medicine dergisinde dün yayınlanan bir çalışmaya göre, kalsiyum ve D vitamini ağırlıklı beslenme şekli kadınlarda PMS semptomları riskini azaltıyor. Süt, peynir, yoğurt ve portakal suyu bu amaçla tüketilebilecek gıdalardan sadece birkaçı olarak gösteriliyor. 
     Çalışma, GlaxoSmithKline, Amerikan Kanser Enstitüsü, Amerikan Sağlık Enstitüleri ile Sağlık Bakanlığı tarafından da desteklendi. 
     Bulgular, daha önce yapılan ve kalsiyumun PMS ile başetmede kadınlara yardımcı olacağını gösteren çalışmalarla da örtüşüyor. Ancak yeni araştırma, kalsiyumun yeteri kadar D vitamini ile birlikte kullanıldığında dünya kadınlarının yüzde 8 ila 20’sinin yaşadığı PMS sorununu çözmeye yardımcı olabileceğini de ortaya koyuyor. 
     Çalışmayı kaleme alan Massachusetts Üniversitesi’nde görevli Dr. 
     Elizabeth Bertone-Johnson, "Öyle görünüyor ki kalsiyum ve D vitamini bakımından zengin gıdalarla beslenen kadınlar PMS sorunuyla daha az karşılaşıyorlar. Bu çok heyecan verici bir gelişme ve pek çok kadın için çok güzel bir haber" dedi. 
     Araştırma sonuçlarından yola çıkarak tüm kadınlara yönelik bir diyet değişimi önermek için çok erken olduğunu belirten Dr. 
     Bertone-Johnson, bunun için daha kapsamlı çalışmalar gerektiğini kaydetti. 
     Çalışmayı yürüten araştırmacılara göre, bir gün içinde en az dört porsiyon süt ve süt ürünü tüketen kadınlar PMS’in başlıca semptomları olan kızgınlık, gerginlik, yalnızlık hissi ve ağlamaklı olma durumlarını daha az hissediyorlar. 
     10 yıllık bir süre içinde 27-44 yaş grubundaki PMS problemi 
     yaşayan 1057 kadınla PMS problemi olmayan 1968 kadın üzerinde yapılan araştırmada, beslenme şekli başta olmak üzere PMS’i etkileyen diğer faktörler de araştırıldı. 
     
</TEXT>
</DOC>
