<DOC>
<DOCNO> 393498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sonspo34.html </URL>
<DATE> 2005/11/09/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Jun'u getiren menajer Halis Jun daha önce izlettirilmişti... 
</HEADLINE>
<TEXT>

     Trabzonspor'da Çek oyuncu Tomas Jun'un transferinde önemli rol oynayan ve futbolcuyu Türkiye'ye getiren menajer Mithat Halis, futbolcunun daha önce bordo-mavili kulüp tarafından izlettirildiğini söyledi. 
     Dün kulüp asbaşkanı Ömer Sarı'nın Tomas'ı hiç kimseye izlettirmeden aldık biçimindeki açıklamaları konusunda Mithat Halis, AA muhabirine, ''Tomas Jun, transferinden 1 yıl önce 2 yardımcı antrenör tarafından izlettirilmişti'' dedi. 
     Kendisinin Polonya'dan Zurawski ve bir savunma oyuncusuyla anlaştığını ancak bordo-mavili kulübün Brezilya'da oyuncu arayışına girdikten sonra bu transferlerin gerçekleşmediğini kaydeden Halis, ''Brezilya'dan oyuncu alınmadıktan sonra forvet konusunda da Tomas Jun ile birlikte 3 futbolcu ismi verdim. Tomas Jun istenildi. Bu dönemde izlenmediği doğrudur. Ancak 1 yıl önce 2 yardımcı antrenör tarafından bu futbolcu izlettirilmiştir'' dedi. 
     Tomas Jun'un Trabzonspor'da uyum süreci yaşadığını ifade eden Halis, ''22 yaşında bir forvet oyuncusu. Çek Ligi'nde gol kralı ve milli takım kampında. Trabzonspor, para bakımından bu oyuncudan zarar etmez. Yönetim kurulundan da şu ana dek bu futbolcunun gönderilmesi konusunda bana birşey söylenmedi'' diye konuştu. 
     
</TEXT>
</DOC>
