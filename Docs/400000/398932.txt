<DOC>
<DOCNO> 398932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sondun54.html </URL>
<DATE> 2005/11/29/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Onur Air, Hollanda hükümetini mahkemeye veriyor... 
</HEADLINE>
<TEXT>

     Yusuf Bakırcı - Uluslararası Havacılık Bürosu IBA , Hollanda hükümetinin geçen Mayıs ayında Türk özel havayolu şirketi Onur Air için koyduğu uçuş yasağının geçerli nedenlere dayanmadığı görüşüne vardı. 
     IBA, Onur Air'in isteği üzerine yaptığı araştırmada, Hollanda hükümetinin gerekçe gösterdiği aksaklıkların yasak koymayı gerektirmediğini belirledi. 
     Onur Air, yasak kararının haksız olduğunun hukuki süreçte de kanıtlanması için mahkemeye başvurdu. 
     Şirketin Hollanda temsilcisi Esat Aksak ve avukatı Frans Vreede, Amsterdam Schiphol Havaalanı'nda düzenledikleri basın toplantısında, IBA raporu ve başlatılan hukuki süreç hakkında bilgi verdiler. 
     Aksak, uluslararası havacılık otoritelerince alanında dünyada kabul gören iki kuruluştan biri olan İngiltere'deki bağımsız IBA'nın, Hollanda'nın uçuş yasağına ilişkin araştırmasını tamamlayarak, sonuçlarını 450 sayfalık bir rapor halinde kendilerine ilettiğini bildirdi. 
     IBA'nın raporunda Hollanda sivil havacılık yetkililerinin gerekçe gösterdiği 67 araştırmadan 54'ünü incelemeye dahi değer bulmadığını, yalnızca 13 araştırmayı değerlendirdiğini ve bunlardan da 12'sinin belgeler üzerindeki eksiklikler olduğunu anlatan Aksak, yalnızca bir teknik aksaklığın ortaya çıktığını, bunun da zamanında usulüne uygun müdahaleyle giderildiğinin vurgulandığını anlattı. 
     Esat Aksak, IBA raporuna göre Onur Air'in iddia edildiği gibi hiçbir şekilde yolcu güvenliğini tehlikeye düşürmediğinin altını çizdi ve IBA'nın benzer araştırma raporlarını tüm dünyanın diğer tanınmış havayolu kuruluşları için de yaptığını anımsattı. 
     
     MAHKEMEYE VERİLDİ 
     Onur Air'in avukatı Frans Vreede de, Onur Air'ın kamuoyunda yitirilen saygınlığını yeniden kazandırmak ve Hollanda'nın uçuş yasağı kararında haksız davrandığını kanıtlamak için Lahey'de idari mahkemeye başvurduklarını bildirdi. 
     Mahkemeye sunulan 50 sayfalık başvuruya IBA raporunun eklendiğini kaydeden Vreede, buradan çıkacak karara bağlı olarak Hollanda hükümeti aleyhine tazminat davası da açacaklarını belirtti. 
     Esat Aksak da, Onur Air'in başından bu yana haksızlığa uğradığını savunduğunu ve IBA'nın ortaya koyduğu raporun da kendilerinin haklı olduğunu gösterdiğini belirtti ve öncelikle amaçlarının Avrupa'da Onur Air'in azalan saygınlığını yeniden kazandırmak olduğunu anlattı. 
     Aksak, Hollanda hükümetinin istememesi halinde bu ülkeden uçmayacaklarını, ancak halen Türkiye'ye taşınan yolcu sayısında yüzde 45'i ellerinde tuttuklarını, bunun da yüzde 25'ini Schiphol Havaalanı'ndan gerçekleştirdiklerini bildirdi. 
     Esat Aksak, soruna Onur Air'in olduğu kadar Türk bayrağı taşıyan bir şirketin saygınlığı olarak da baktıklarını ve Türk sivil havacılığının da haklarını savunmaya çalıştıklarını kaydetti. 
     Basın toplantısına Hollanda medyası da büyük ilgi gösterdi. Basın toplantısında IBA'nın 450 sayfa tutarındaki rapor metni CD olarak basın mensuplarına sunuldu. 
     
</TEXT>
</DOC>
