<DOC>
<DOCNO> 379026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/sonspo37.html </URL>
<DATE> 2005/09/16/ </DATE>
<TIME> 23.00 </TIME>
<AUTHOR>  </AUTHOR>
<HEADLINE>
Sivas'ta galibiyet coşkusu... 
</HEADLINE>
<TEXT>

     Sivasspor taraftarları Turkcell Süper Ligi’nde İstanbul Atatürk Olimpiyat Stadyumu’nda oynanan Sivasspor- Trabzonspor maçını 4 Eylül Stadı’nda kurulan dev ekrandan izledi. 
     Karşılaşma öncesi onarım çalışmaları tamamlanan Sivas 4 Eylül Stadı’nda, Sivas Valiliği ve Sivas Adliyesi personelinin oluşturduğu takımlar arasında maç yapıldı. 
     Vali Hasan Canpolat ile Cumhuriyet Başsavcısı Cevat Barutçu’nun da forma giydiği maçı valilik personeli 4-3 kazandı. 
     Bu maçın ardından il yöneticileri ve yaklaşık 5 bin taraftar, İstanbul’da oynanan Sivasspor-Trabzonspor karşılaşmasını statta oluşturulan dev ekrandan izledi. Teknik bir arıza nedeniyle bir süre sessiz olarak izlenen maç sırasında taraftarlar, takımları lehine tezahüratlarda bulundu. 
     Maçı taraftarlarla birlikte izleyen Sivas Valisi Hasan Canpolat, basın mensuplarına yaptığı açıklamada, 4 Eylül Stadı’ndaki onarım çalışmalarının tamamlandığını belirterek, stadın yapılan tadilatla Turkcell Süper Ligi’nde futbol oynanabilecek bir konuma getirildiğini söyledi. 
     Sivasspor Basın Sözcüsü Fikret Ünsal ise, maçlarını kendi sahaları dışındaki bir statta oynamalarının kulüplerinin zararına olduğunu belirterek, artık maçlarını onarım çalışmaları tamamlanan ve Turkcell Süper Lig kriterlerine uygun hale getirilen 4 Eylül Stadı’nda oynamak istediklerini bildirdi. 
     Bu yüzden, yaptıkları tüm girişimlere rağmen maçın İstanbul’a alınmasını protesto etmek için taraftarlarla birlikte izlemeye karar verdiklerini anlatan Ünsal, böylelikle tepkilerini dile getirdiklerini söyledi. 
     
     SİVAS’TA GALİBİYET COŞKUSU 
     Trabzonspor karşısında Sergio ve Balili’nin kaydettiği gollerle alınan 2-1’lik galibiyet, statta büyük sevinç yarattı. 
     Hakem Serdar Tatlı’nın bitiş düdüğünün ardından büyük coşku yaşayan, takımları lehine tezahürat yapan ve sevinçlerini Vali Canpolat ile paylaşan taraftarlar, daha sonra stat dışına çıkarak araçlarla konvoylar oluşturdu. 
     Sirenlerle ve kırmızı-beyazlı bayraklarla ligin güçlü takımlarından Trabzonspor karşısında alınan 3 puanı kutlayan taraftarlar, şehrin cadde ve sokaklarında tur attı. 
     
</TEXT>
</DOC>
