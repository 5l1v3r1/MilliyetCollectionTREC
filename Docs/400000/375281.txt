<DOC>
<DOCNO> 375281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/spor/yersen.html </URL>
<DATE> 2005/09/03/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
Ekincik Koyu ve damga vergisi 
</HEADLINE>
<TEXT>


İki yılın acısını bir haftada nasıl çıkarabiliriz düşüncesiyle soluğu teknolojinin henüz dişini geçiremediği, yurdumun şirin beldesi Ekincik Koyu'nda aldık... 
Köyceğiz'in yanı başında cennet bir köşe. 
Yolculuk yorucu oldu ama gerisi şahane... 
Gazete yok, televizyon da keza... 
Ultra yıldızlı tatil köylerinin çıldırtan uğultusu, dinlencenin bedavasını memleketim kıyılarında geçirmeye alışık gürültücü turist güruhunun yarattığı ses kirliliği filan da yok bu diyarda... 
Deniz, güneş, huzur ve cana yakın ev sahipleri... 
Arada bir gazeteden gelen taciz telefonları ile birkaç dostun geçen haftaki yazımla ilgili "hatır sorma" nezaketini saymazsak, benim için süper bir mola oldu. 
Ankara'ya dönüşte haftalık gazeteler ile Futbol Federasyonu'nun bazı kulüplerin transfer ücretlerini düşük göstermesiyle ilgili açıklamasını okudum. 
Federasyonun gecikmiş refleksine anlam vermeye çalışırken, Başbakan R.Tayyip Erdoğan'ın spor yazarlarıyla yaptığı sohbet toplantısındaki saptamasına takıldım. 
Başbakan, spor ahlakının korunmasında medyanın duyarlı davranması gerektiğinin altını çizerken, o meşhur konu açılınca, "Kulüplere vergi kolaylığı getirdik. Yüzde 40'ları aşan stopajı yüzde 15'e indirdik. Buna rağmen gerçek rakamlar gösterilmiyorsa, bu bir ayıptır ve vergi kusurudur. Medyanın bu konularda bize yardımcı olmasını beklerim" diyordu. 
Sayın Erdoğan haklıydı. 
Medya, federasyonun "sır gibi sakladığı" bilgilere ulaşıp bunları kamuoyu ile paylaşmış ve görevini yerine getirmişti. 
Federasyon ise Başbakan'ın dikkat çektiği noktaya garip bir açıklama getirmişti. 
Uzun metnin bir cümleye sığacak özü şuydu 
"Nisan ayında kulüpler ve Maliye Bakanlığı yüzde 0.75'lik damga vergisinin kaldırılması konusunu görüşmüş, yasal düzenlemeyle 2005 transfer döneminden geçerli olmak üzere bu verginin kaldırılması öngörülmüş, adı geçen kulüpler de bu düşünceyle rakamları düşük göstermiş, basınımız da incir çekirdeğini doldurmayacak bu olayı "vergi kaçakçılığı" şeklinde değerlendirmişti." 
Bir diğer ilginç konu ise kulüplerin futbolcularına ödedikleri gerçek tutarı defterlerine geçirmeleri ve gelir vergisini bu rakam üzerinden tahakkuk ettirmiş olmalarıydı. Vergisini peşin ödeyen kulüpler de varmış Bravo 
Yani federasyona göre 1 milyon dolarlık bir ücretin 50 bin YTL olarak gösterilmesinin tek nedeni, yüzde 0.75'lik damga vergisinin ödenmek istenmemesiydi. 

Gerçekler farklı 
İşinin ehli kişilerin hazırladığı bu açıklamadan sonra bir de gerçeklere göz atalım ve kafamızdaki sorulara yanıt isteyelim. 
Bazı kulüplerimizin yıllardır transfer ücretlerini düşük gösterip benim bildiğim 20 yıldır devletten vergi kaçırdığını bilmeyen yoktur. 
Diyelim ki kulüpler ve Maliye damga vergisi konusunda Nisan ayında uzlaştı. Peki, aynı federasyon geçen yıl da benzer komik ücretler yazan kulüplere neden duyarsız kalmıştı Üstelik o dönem damga vergisinin kaldırılması söz konusu değildi 
Bu mantığa göre, transfer harcamalarını kuruşuna dek doğru beyan eden Beşiktaş ve Fenerbahçe kulüpleri, acaba akıl hocalarından hiç mi ders almamıştı Ya da devlete verecekleri fazladan paraları mı vardı 
Federasyonun arka çıktığı ve gelir vergisini gerçek tutar üzerinden tahakkuk ettirdiği iddia edilen kulüpler, sümen altına koydukları özel sözleşmeleri Maliye'ye beyan etmişler miydi 
Bakanlık ile üç büyük kulüp arasında yakın geçmişte varılan anlaşma çerçevesinde affedilen ve taksitlendirilen yüzmilyonlarca dolarlık vergi borcu, ödenmeyen sembolik damga vergileri yüzünden mi, yoksa gerçeğe aykırı beyan edilen transfer sözleşmelerinden mi doğmuştu 
Yüzde 0.75'lik damga vergisinden kaçan kulüplerin tahakkuk edecek gerçek vergileri ödeyeceğine bu koşullarda kaç kişi inanır bilmem. 
Federasyon artık bir gerçeğin farkına varmalı. 
Futbolu sırtınızı dört büyük kulübe dayayarak yönetemezsiniz. Siz, bu ülkedeki 151 profesyonel, 4 bin 214 amatör kulübün federasyonusunuz. Hepsine eşit davranmak ve aynı hoşgörüyü göstermek zorundasınız. 
Yoksa, futbol ailesine olan borçları nedeniyle talimata aykırı bir şekilde hangi kulüplere lisans çıkarıldığını, UEFA kriterlerine uymadığı halde hangi kulüplere göz yumularak uygunluk belgesi verildiğini, kara listeye giren hangi kulüplerle ilgili yönetim kurulu kararlarının askıya alındığını açıklamak zorunda kalabilirsiniz. 
Şeffaf bir federasyondan da bu beklenir, değil mi 

Avrupalı olmak 

Asgari ücretin 350 YTL olduğu bir ülkede başdanışmana neden 18 bin YTL maaş ödendiğini açıkladılar da aydınlandık. Futbol Federasyonu'na göre part-time çalışan selefi 10 bin YTL alırken, üniversitedeki görevini bırakıp tüm gün çalışan başdanışmana 18 bin YTL ücret verilmesi normalmiş. 
Aslında az demişler, kıyaslarsak maaşı iki katı olmalıydı. 
Neyse, benzer eleştiriler milli takım teknik kadrosu için de gündeme gelince federasyon, Avrupa'dan örnekler vererek izlenen ücret politikasını savundu. 
Ama federasyon, aynanın diğer tarafındaki hakemler için aynı cesareti gösteremedi. 
Sezon başından beri hakemlerin maç tazminatı alamadığını bilmeyen yoktur. 
Kredi kartları patlama noktasına gelen, borç parayla maça giden hakem profili olsa olsa böyle kurumsallaşmış bir federasyona yakışır diye düşünüyorduk ki, ufak bir araştırmayla Türk hakemi ile Avrupalı meslektaşları arasındaki farkı buluverdik. 
Süper Lig'de maç tazminatı olarak bin YTL civarında bir ücret alan hakemimiz ile örnek gösterilen Avrupalı arasındaki uçurum, küçümsenecek gibi değildi. 

Gülerler adama 
İşte rakamlar 
İngiltere'de aynı kategoride bir hakemin maç ücreti 900 sterlin 2 bin 200 YTL , Fransa'da 3 bin Euro 5 bin 400 YTL ve yıl sonu maç başı bin Euro, Almanya'da ise 5 bin Euro 8 bin YTL . Belçika'da rakam maç başı 500 Euro 800 YTL sene sonunda bonus yapan hakeme maç başına 2 bin 500 Euro 3 bin 400 YTL . 
Bu farkın kapatılması düşünülmez elbette. 
Amaaa. 
Sakın kalkıp da "Efendim enflasyonun yüzde 8'lere indiği bir ortamda yüzde 25 zam mı yapılır " demeyin, başdanışmanı işaret edip gülerler adama. 
Günü geldiğinde kelle koltukta maça çıkan, her türlü saldırı ve tehdide açık görev yapan, yemediği küfür kalmayan futbolumuzun günah keçileri bırakın da bu kadar zammı haketsin... 
Unutmadan... 
Avukatlık bürosunda çalışırken bir gecede kendini federasyonda bulan ve maaşı dörde katlanan ulaştırma görevlisine gösterdiğiniz özenin bir kısmını da hakeminizden esirgemezseniz, emin olun onların hayır duasını alırsınız 



</TEXT>
</DOC>
