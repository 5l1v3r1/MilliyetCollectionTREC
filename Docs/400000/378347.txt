<DOC>
<DOCNO> 378347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/soneko19.html </URL>
<DATE> 2005/09/14/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Deutsche Bank Birinci gözden geçirme Kasım'da tamamlanabilir 
</HEADLINE>
<TEXT>

     Mustafa Seven AA 

Uluslararası yatırım bankası Deutsche Bank, Uluslararası Para Fonu'nun IMF Türkiye'ye dönük Birinci Gözden Geçirmesi'nin, Kasım ayında tamamlanabileği görüşünde. 
     Deutsche Bank tarafından yapılan analizde, Birinci Gözden Geçirme'nin tamamlanabilmesi için, iki önemli çalışma olan Sosyal Güvenlik ve Bankacılık reformlarının yasalaşma sürecinin tamamlanması gerektiği belirtilirken, Meclis'in erken toplanmaması durumunda bu reformların yasalaşmasının zor göründüğü ifade edildi. 
     Analizde, Birinci Gözden Geçirme'nin gerekli şartlarının yerine getirilip, IMF İcra Direktörleri Kurulu tarafından onaylanması ve Gözden Geçirme'nin tamamlanabilmesinin, Kasım ayından önce pek mümkün görünmediği kaydedildi. 
     Halen devam eden İkinci Gözden Geçirme'de ise 2006 bütçesi üzerinde yoğunlaşıldığı vurgulanan analizde, özellikle mali performanstaki memnuniyet verici gelişmeler nedeniyle, Hükümet'in kısa vadeli hedefleri konusunda bir sorunun görünmediği bildirildi. 
     Analizde, kısa vadedeki olumlu gelişmelere karşın, 2006 bütçesinin, harcama ve gelir cephesinde bazı zorluklarla karşılaşılabileceği kaydedildi. 
     
     COREPER TOPLANTISI... 
     Öte yandan analizde, AB Daimi Temsilciler Komitesi'nin COREPER , haftalık olağan toplantısı sonrasında, Türkiye'nin Kıbrıs konusundaki deklarasyonuna karşı yayınlanacak AB deklarasyonu taslak metni ile ilgili bir sorunun gözükmediği, bu metnin çok fazla gürültü yaratmayacağı kaydedildi. 
     Analizde, asıl önemli olan konunun, Türkiye'nin AB'ye katılım müzakerelerinin temelini oluşturacak Müzakere Çerçeve Belgesi'nin, ''AB'ye üye devletlerce 3 Ekim öncesinde onaylanması'' olduğu vurgulandı. 
     
</TEXT>
</DOC>
