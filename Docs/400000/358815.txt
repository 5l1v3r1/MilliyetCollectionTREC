<DOC>
<DOCNO> 358815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/guncel/gun11.html </URL>
<DATE> 2005/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretmen askerler MEB emrinde 
</HEADLINE>
<TEXT>


ANKARA Milliyet 

Resmi Gazete'nin dünkü sayısında yayımlanan "Askerlik Yükümlülüğünü Milli Eğitim Bakanlığı Emrinde Öğretmen Olarak Yerine Getirecekler Hakkında Yönetmelik"e göre, Türk Silahlı Kuvvetleri ihtiyacı fazlası olup temel eğitimleri sonunda Milli Eğitim Bakanlığı emrine verilmesi uygun görülenlerin seçimleri, Genelkurmay Başkanlığı'nca yapılacak. 

Öncelik sırasına göre 
Genelkurmay, "halen öğretmen olarak görev yapanlar, öğretmen olup henüz göreve başlamamış olanlar, öğretmenlik yapmaya elverişli ve istekli olan yüksekokul mezunları ya da lise ve dengi okul mezunları" öncelik sırasına göre belirleyecek. İhtiyacın karşılanmaması durumunda öğretmenlik yapmaya elverişli bulunan ancak istekli olmayan yüksekokul ya da lise ve dengi okul mezunları arasından kurayla tespit yapılacak. Aylıkları MEB tarafından ödenecek olan öğretmen yükümlüler, görevleri süresince resmi elbise giyemeyecek. 


</TEXT>
</DOC>
