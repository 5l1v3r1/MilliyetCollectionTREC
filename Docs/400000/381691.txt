<DOC>
<DOCNO> 381691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sontur34.html </URL>
<DATE> 2005/09/26/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Bağ-Kur'lular sevk almadan özel hastanelerden faydalanmaya başladı 
</HEADLINE>
<TEXT>

     Bağ-Kur’lu hastaların sevk almadan özel hastanelerden faydalanmasını öngören uygulama, Çağ Hastanesinde düzenlenen törenle başlatıldı. 
     Törende konuşan Bağ-Kur Genel Müdürü Saner Güngör, Türkiye genelinde, hizmetlerini yaygınlaştırmayı ve sigortalılarına daha kaliteli hizmet vermeyi amaçladıklarını belirtti. 
     Bu kapsamda Bağ-Kur’lu sigortalıların özel hastanelerden faydalanabilme uygulamasını ilk olarak Çağ Hastanesi’nde Kadın Doğum ve Genel Cerrahi olmak üzere iki branşta başlattıklarını söyleyen Güngör, hastaların sevk almadan sadece karneleriyle gelerek teşhis ve tedavi olabileceklerini kaydetti. 
     Türkiye genelinde özel hastanelerle anlaşmalar yaparak uygulamayı hızla yaygınlaştıracaklarını ifade eden Güngör, şu anda 2 branşta verilen hizmeti, paket programlar hazırlandıkça 46 branşa çıkaracaklarını bildirdi. 
     Daha sonra Güngör, uygulamadan yararlanan ilk hasta olan Hüseyin Metin’in kayıt işlemlerini yaptırdı. Hüseyin Metin de uygulamadan büyük memnuniyet duyduğunu söyledi. 
     
</TEXT>
</DOC>
