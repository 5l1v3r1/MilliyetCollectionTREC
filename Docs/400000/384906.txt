<DOC>
<DOCNO> 384906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/sontur24.html </URL>
<DATE> 2005/10/07/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Üniversite gençliği Türkiye'nin AB'ye gireceğine inanmıyor 
</HEADLINE>
<TEXT>

     Üniversiteliler arasında yapılan bir anket, öğrencilerin büyük çoğunluğunun Türkiye'nin AB'ye girebileceğine inanmadığını ortaya koydu. 
     Öğrencilere 17 sorunun yöneltildiği anket, 27 Eylül 2005 tarihinde tamamlandı. Ankete katılan öğrencilerin bir bölümü AB'yi ''ekonomik'', ''siyasi'' bir birlik olarak tanımlarken, bir bölümü de ''kültürel ve dinsel birlik'' olarak nitelendirdi. 
     Politika Merkezi'nin, Gazi, Ankara, Atılım, Bilkent, Dicle, Yüzüncü Yıl ve Orta Doğu Teknik Üniversitesi'nden toplam 1776 öğrenci arasında yaptığı anketle ''öğrencilerinin AB algılamalarını'' değerlendirildi. 
     Ankette, ''AB'yi nasıl tanımlarsınız '' sorusuna, deneklerin yüzde 33'ü ''Ekonomik bir birliktir'', yüzde 27'si ''Siyasi birliktir'' diye yanıt verdi. 
     AB'yi ''kültürel ve dinsel birlik'' olarak tanımlayanların oranı yüzde 16 olurken, yüzde 16'sı ''emperyalist bir örgüttür'' seçeneğini işaretledi. 
     Öğrenciler, ''AB denildiğinde ilk akıllarına gelen şeyin ne olduğu'' sorusuna, sırasıyla ''Ekonomik kalkınma'', ''Demokrasi, hukukun üstünlüğü ve insan hakları'', ''Ulusal egemenliğin aşınması'', ''Seyahat özgürlüğü'' cevabını verdi. 
     ''Sizce Türkiye AB'ye girebilecek mi '' sorusuna, deneklerin yüzde 62'si ''Hayır'' derken, yüzde 38'i ''Evet'' seçeneği ile cevaplandırdı. 
     
     ''TÜRKİYE'NİN KOZU JEOPOLİTİK KONUM'' 
     Türkiye'nin, AB dışında bir seçeneği olup olmadığı sorusu üzerine, öğrencilerin yüzde 27'si Türk dünyasını, yüzde 26'sı Rusya-Çin-İran seçeneğini işaretledi. Türkiye'nin AB dışında bir seçeneği olmadığına inananların oranı ise yüzde 18 oldu. 
     Deneklerin yüzde 44'ü Türkiye'nin, ''Hiçbir zaman tam üye olamayacağı'' savunurken, yüzde 24'ü ''2015'ten sonrası'', yüzde 18'i ''2011-2015'', yüzde 7'si ''2005-2010'' seçeneğini, Türkiye'nin AB'ye tam üye olacağı dönem olarak tercih etti. 
     ''Türkiye'nin AB'ye girebilmek için kullanabileceği en büyük kozun ne olduğu'' sorusuna öğrencilerin yüzde 50'si ''jeopolitik konum'' seçeneğini işaretleyerek yanıt verdi. Öğrencilerin yüzde 10'u, ''AB'nin Hıristiyan kulübü görüntüsünü sona erdirecek'' olma seçeneğini, Türkiye'nin elindeki en büyük koz olarak değerlendirdi. 
     Öğrencilerin, yüzde 7'si Türkiye'nin AB'ye tam üyeliğinin ekonomik kalkınma, insan hakları, demokrasi ve hukukun üstünlüğü, teknolojik ilerleme gibi olumlu etkileri olacağına inanırken, yüzde 43'ü tam üyeliğin ''siyasi ve ekonomik bağımlılık'' ve ''Türkiye'nin bütünlüğünün bozulması'' gibi olumsuz etkiler yaratacağını düşünüyor. 
     
     ''ÜYELİKTE EN BÜYÜK ENGEL FRANSA...'' 
     Ankete katılan öğrencilerin yüzde 31'i, Türkiye'nin AB üyeliğinin Türk halkının beklentilerini karşılayacağına, yüzde 69'u ise karşılamayacağına inanıyor. 
     Ankete katılan öğrencilere, tam üyelik sürecinde hangi ülkenin Türkiye'nin karşısında en büyük engel olarak durduğu da soruldu. Öğrencilerin yüzde 50'si Fransa, yüzde 20'si Avusturya'nın en büyük engel olduğu cevabını verdi. 
     AB ile ilgili kanaatlerinin oluşmasında hangi kaynağın daha yararlı olduğu sorusunda öğrenciler, ''gazete, dergi ve kitaplar'' seçeneğini yüzde 44 oranında tercih etti. 
     Deneklerin yüzde 83'ü, ''Sizce AB'de Hıristiyanlığın önemli bir etkisi var mıdır '' sorusuna ''Evet'' yanıtını verdi. 
     AB tarafından Türkiye'ye yönelik çifte standart uygulanıp uygulanmadığı sorusunu, öğrencilerinin yüzde 82'si, ''Türkiye'ye çifte standart uygulandığı'' yönünde yanıtladı. 
     
     AB KONUSUNDA BİLGİ... 
     Deneklerin yüzde 57'si, AB ile ilgili yeterli derecede bilgiye sahip olmadığını ifade etti. ''AB hakkında yeterince bilgiye sahibim'' diyenlerin oranı ise yüzde 43'de kaldı. 
     Deneklerin yüzde 57'si Türkiye'yi bir Avrupa ülkesi olarak gördüğünü, yüzde 43'ü ise ''bir Avrupa ülkesi olmadığını'' düşündüğünü belirtti. 
     Üniversite öğrencilerinin yüzde 56'sı, hükümetin AB politikalarını ''olumsuz'', yüzde 44'ü ise ''olumlu bulduğunu'' ifade etti. 
     
</TEXT>
</DOC>
