<DOC>
<DOCNO> 382199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sondun28.html </URL>
<DATE> 2005/09/28/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
AP kararlarına Türkiye'den tepkiler 
</HEADLINE>
<TEXT>

     Avrupa Parlamentosu AP genel kurulunun Türkiye konusunda bugün kabul ettiği kararlar, Türk parlamenterlerin sert tepkisine yol açtı. 
     Avrupa Konseyi Parlamenterler Meclisi AKPM Türk heyeti başkanı Murat Mercan, ''Avrupa Parlamentosu'nun, 10 ay önce Türkiye konusunda aldığı karara göre, çelişki içine düştüğünü'' belirterek, ''AP tarihi için bugün kötü bir gün'' dedi. 
     Mercan, ''Bu parlamento 10 ay önceki aynı parlamento, üyeleri de değişmedi. Bu süre içinde bu kadar farklı kararlar alınması demokrasi için de üzücü'' diye konuştu. 
     ''AB projesine inanan biri olarak Türkiye konusunda alınan kararı hayal kırıklığıyla karşıladığını'' belirten Mercan, ''Ermeni konusu gibi esas konuyla ilgisi olmayan unsurların da oldubittiyle karara eklenmesinden rahatsızlık duyduğunu'' belirtti. 
     Mercan, Türkiye'nin Rum kesimini tanımasının mümkün olmadığını, bu konuda Türkiye'nin tavrının açık olduğunu söyledi. 
     TBMM AB Uyum Komisyonu Başkanı Yaşar Yakış da, bugün alınan kararları, ''Türkiye'nin işini zorlaştıracak girişimler olarak'' niteledi. 
     Yakış, AP kararlarının, konunun özüyle alakası olmadığına işaret etti. 
     
</TEXT>
</DOC>
