<DOC>
<DOCNO> 359437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sontur23.html </URL>
<DATE> 2005/07/08/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Sincan'da Atatürk Heykeli'ne çirkin saldırı 
</HEADLINE>
<TEXT>

     Sincan Lale Meydanı’ndaki Atatürk heykeline boyayla saldırıda bulunuldu. 
     AA muhabirinin aldığı bilgiye göre, ilçe merkezindeki Lale Meydanı’nda bulunan Atatürk heykelinin üzerine dün gece kimliği belirlenemeyen kişi ya da kişilerce boya döküldü. 
     Sincan Kaymakamı Ertan Yüksel, A.A muhabirine yaptığı açıklamada, saldırıyı, "provokatif ve Sincan’ın imajını bozan bir olay" olarak nitelendirdi. Bu olayın Sincan’a mal edilemeyeceğini belirten Kaymakam Yüksel, saldırıyı kınadı. 
     Ertan Yüksel, bu tür "provokatif" olayların yaşanmaması için kaymakamlık olarak gerekli çalışmaları yaptıklarına bildirerek, ihmali bulunanlarla ilgili soruşturma başlattıklarını söyledi. 
     CHP Sincan İlçe Başkanı Kemal Baştimur da Lale Meydanı’na gelerek saldırıyı protesto etti. Geçmişte kötü imajı olan Sincan’da, böyle bir olayın yaşanmasının üzüntü verici olduğunu anlatan Baştimur, saldırının asıl amacının ilçenin imajını bozmak olduğunu savundu. 
     Heykelin bulunduğu Lale Meydanı’nda toplanan bir grup vatandaş da olayı kınadı. 
     Sincan Belediyesi ekipleri, Atatürk heykelini temizleme çalışmalarına başladılar. 
     
</TEXT>
</DOC>
