<DOC>
<DOCNO> 351887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sonspo17.html </URL>
<DATE> 2005/06/14/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Gençlerbirliği'nde kaleci Gökhan ile 1 yıllık sözleşme imzaladı... 
</HEADLINE>
<TEXT>

     Gençlerbirliği, iç transferde kaleci Gökhan Tokgöz ile 1 yıllık sözleşme imzaladı. 
     Beştepe İlhan Cavcav Tesisleri'nde gerçekleştirilen imza törenine Gökhan'ın yanı sıra kulüp basın sözcüsü Muammer Akyüz katıldı. 
     Törende bir konuşma yapan Akyüz, geçen seneki iskelet kadrodan birçok futbolcuyu kaybettiklerini vurgulayarak, ''Başta başkan olmak üzere yoğun olarak transferle ilgileniyoruz. Gökhan'ı anlatmaya gerek yok. Futbolculuğuyla, ahlakıyla örnek bir oyuncu. Kulüp olarak imzadan mutluyuz'' dedi. 
     Muammer Akyüz, daha önce prensip anlaşmasına vardıkları Brezilyalı futbolcu Marcio Oliviera'nın 20 veya 21 Haziran'da Ankara'ya geleceğini ve sözleşme imzalayacaklarını açıkladı. 
     Öte yandan, kulüp basın sözcüsü Akyüz, transfer ettikleri İsveçli futbolcu Fredrik Risp'in ülkesinde henüz maçların sona ermediğini ve sezon başı kampına birkaç gün gecikmeli olarak katılacağını da sözlerine ekledi. 
     Kendisini 1 yıl daha Gençlerbirliği'ne bağlayan imzayı atan, ancak aldığı ücreti açıklanmayan kaleci Gökhan da törende yaptığı konuşmada, ''Gençlerbirliği benden memnunsa, ben Gençlerbirliği'nden 5 bin kat daha memnunum. Burada yaptığım işler belli. Yaşadığım sakatlık sonrası bir bekleme dönemine girdim. Gelecek sezon daha önceki başarılı Gökhan'ı göreceksiniz'' diye konuştu. 
     
</TEXT>
</DOC>
