<DOC>
<DOCNO> 350270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sondun19.html </URL>
<DATE> 2005/06/09/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Karamanlis'in parti bürosuna molotofkokteyliyle saldırı 
</HEADLINE>
<TEXT>

     Yunanistan'ın başkenti Atina'da, iktidardaki Yeni Demokrasi Partisi'nin YDP bir bürosuna molotofkokteyliyle saldırıda bulunulduğu bildirildi. 
     Atina Haber Ajansı ANA , kentin güneyindeki Alimos semtinde bulunan büroya sabaha karşı düzenlenen saldırıda ciddi maddi hasar meydana geldiğini duyurdu. 
     Ajans, saldırganların yakalanması için geniş çapta araştırmaların sürdürüldüğünü de bildirdi. 
     
     BAKANLIĞA BOMBAYI "DEVRİMCİ MÜCADELE" ÖRGÜTÜ ATMIŞ 

     Bu arada, Yunanistan'da geçen hafta Çalışma Bakanlığı'nı hedef alan bombalı saldırıyı "Devrimci Mücadele" adlı örgütün üstlendiği bildirildi. 
     Yunan basın-yayın organları, Atina'da yayımlanan haftalık "Pondiki" gazetesine 11 sayfalık bir bildiri göndererek, Çalışma Bakanlığı'nı hedef alan saldırının yanı sıra geçen yıl polis ekiplerine yapılan saldırıyı üstlenen örgütün, "eylemlerine devam edeceği" tehdidinde bulunduğunu duyurdu. 
     Çalışma Bakanlığı'nın hedef alındığı saldırıda, başkent Atina'nın merkezindeki bakanlık binasının yakınına yerleştirilen ev yapımı bombanın patlaması sonucu maddi hasar meydana gelmiş, ancak binada hiç kimse bulunmadığı için yaralanan olmamıştı. 
     Yetkililer, kimliği belirlenemeyen bir kişinin, patlamadan 10 dakika önce Elefterotipia gazetesini telefonla arayarak ihbarda bulunduğunu açıklamıştı. 
     Atina'da geçen yıl ekimde polis ekiplerine düzenlenen saldırıda, yola döşenen patlayıcı madde ekip araçlarının geçtiği sırada infilak ettirilmiş, saldırıda ölen veya yaralanan olmamıştı. 
     "Devrimci Mücadele" örgütünün ismi, ilk kez 2003 yılı eylül ayında Atina adliyesi ve bir banka şubesini hedef alan bombalı saldırıları üstlenmesinin ardından duyulmuştu. 
     
</TEXT>
</DOC>
