<DOC>
<DOCNO> 370276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/sonsiy02.html </URL>
<DATE> 2005/08/16/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Memur - hükümet görüşmesinde ikinci gün... 
</HEADLINE>
<TEXT>

     CNN TURK 

Memurlarla hükümet arasında sancılı başlayan toplu görüşme sürecinde ikinci randevu bugün. 
     Dün Devlet Bakanı Mehmet Ali Şahin'in terkettiği toplantının ardından bugün taraflar Başbakanlık Merkez Bina'da tekrar biraraya gelecek. 
     Kamuda çalışan yaklaşık iki milyon memuru ilgilendiren toplu görüşme sürecine devam edilecek. Kamuyu Devlet Bakanı Mehmet Ali Şahin'in, çalışan kesimi ise sendikaların temsil edeceği toplantıda bugün bir sonuç alınması beklenmiyor. 
     Toplantı öncesinde açıklama yapan sendika yöneticileri şunları söyledi 
     
     Türkiye Kamu-Sen Başkanı Bircan Akyıldız 

     Başbakanlık Müsteşarı Ömer Dinçer'in bugün de yer alması durumunda, masaya oturmadan, ayakta görüşmeleri sürdüreceklerini kaydetti. 
     Görüşmelerin siyasi iradenin önyargılı tavırları nedeniyle krizle başladığını savunan Akyıldız, masanın ciddiyet ve sorumluluğunu kendilerinin çok iyi bildiklerini, bunun siyasi irade tarafından da bilinmesini istediklerini söyledi. 
     
     Memur-Sen Genel Başkanı Ahmet Aksu 

     Dün Kamu-Sen'in yaptığı itirazın hukuken doğru olduğunu, ama üç yıldır görüşmelerin aynı oturma düzeninde sürdüğünü kaydetti. 
     "İtiraz haklı da olsa, üç yıldır oturuyorlar." diyen Aksu, diğer konularda sendikalar arasında büyük görüş ayrılıkları olmadığını ifade etti. 
     
     KESK Başkanı İsmal Hakkı Tombul 

     Masada yerleşim düzeni ile ilgili tartışmalara ilişkin, "Oturduğunuz yerden ziyade ne söylediğiniz önemlidir." dedi. 
     Bakan Şahin'in görüşme masasında kamu personeli yasa tasarısını gündeme getireceği yönünde basında haberler yer aldığına dikkat çeken Tombul, bunu kesinlikle kabul etmeyeceklerini belirterek, " Bu masanın gündemi değildir ve biz bu tasarıyı redddiyoruz. İş güvencemiz ve kazanılmış haklarımızı pazarlık konusu yapmayız. Masada tasarı ile ilgili bir tartışma olursa işyerlerinde meşru demokratik direniş hakkını kullanırız." ifadesini kullandı. 
     
     15 günde sonuçlanmak zorunda 

     Yasaya göre, görüşmelerin 15 gün içinde sonuçlanması gerekiyor. Görüşmelerde anlaşma sağlandığı takdirde, taraflar arasında mutabakat metni imzalanarak, Bakanlar Kurulu'na sunulacak. 
     Anlaşmazlık durumunda ise Yüksek Hakem Kurulu Başkanı ve dört öğretim görevlisinden oluşan Uzlaştırma Kurulu devreye girecek. Kurulun beş gün içerisinde vereceği karara tarafların katılmaları halinde, sonuç mutabakat metni olarak Bakanlar Kurulu'na sunulacak. 
     Tarafların kurulun kararına katılmaması durumunda, anlaşma ve anlaşmazlık konularının tümü, Bakanlar Kurulu'na gönderilecek. 
     Geçtiğimiz üç yılda maaş artışı konusunda taraflar uzlaşmaya varamamış, artış oranları Bakanlar Kurulu tarafından belirlemişti. 
     
     Görüşmeler sancılı başladı 

     Dün başlayan toplu görüşme maratonunda ilk görüşmeler Devlet Bakanı Şahin'in toplantıdan ayrılmasıyla son bulmuştu. Başbakanlık Müsteşarı Ömer Dinçer'in mevcudiyeti ve oturma düzeniyle ilgili itirazlar nedeniyle yaşanan gerginlik üzerine Bakan Şahin, toplantıya bugün devam edileceğini belirterek ayrılmıştı. 
     Daha sonra yapılan konuşmalarda ise iki taraf da birbirlerine suçlamalarda bulunmuş, Şahin Türkiye Kamu-Sen Genel Başkanı Bircan Akyıldız'a yönelik olarak, "davranışlarıyla toplantıya memur haklarını korumak amacıyla gelmediğini gösterdi" diye konuşmuştu. 
     Şahin, Akyıldız'ın 'şahsi statü elde etmek için memurları ve kamu sendikacılarını kullandığını' söyledi. 
     Akyıldız ise,"Kamu-Sen Başkanı'nın ikbal peşinde koşması mümkün değildir. Buradan sayın Bakan'a soruyorum. Bildiğiniz birşey varsa açıklayın" dedi. 
     "Görüşme masasında sadece Bakan oturmamaktadır" diyen Akyıldız, "Bakan'ın yanında Başbakanlık Müsteşarı da oturmaktadır. Bizim itirazımız da Başbakanlık Müsteşarı'na" ifadesini kullandı. 
     
</TEXT>
</DOC>
