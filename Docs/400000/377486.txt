<DOC>
<DOCNO> 377486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/son/sondun11.html </URL>
<DATE> 2005/09/11/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Suudi Kralı Abdullah'tan vatandaşlarına Elimi öpmeyin... 
</HEADLINE>
<TEXT>

     Suudi Arabistan Kralı Abdullah, vatandaşlarından elini öpmemelerini istedi. 
     Kral Abdullah, kendisini kutlamak için ülkenin güneybatısındaki El Baha bölgesinden gelen bir heyeti kabulünde, saygının geleneksel bir göstergesi olan el öpmenin, değerlerine ve ahlak anlayışlarına ters ve İslam kurallarına aykırı olduğunu söyledi. 
     El öpmenin ayrıca el öpenin eğilmesine de yol açtığını belirten Kral Abdullah, ''Bu Allah'ın buyruklarını ihlal etmektir. İnançlı biri Allah'tan başka kimseye eğilmez'' dedi. 
     Kral Abdullah, el öpmeye tamamen karşı olduğunu söyleyerek, herkesten, anne babaları dışında kimsenin elini öpmemesini istedi. 
     Abdullah, Kral Fahd'ın ölümünden sonra 1 Ağustos'ta tahta geçmişti. 
     
</TEXT>
</DOC>
