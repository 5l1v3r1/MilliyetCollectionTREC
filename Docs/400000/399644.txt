<DOC>
<DOCNO> 399644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/soneko42.html </URL>
<DATE> 2005/12/01/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
BP, istasyonlarda yazar kasa montajına başladı... 
</HEADLINE>
<TEXT>

     BP Türkiye, akaryakıt istasyonlarında yazar kasa montaj çalışmalarını başlattığını açıkladı. 
     BP Türkiye'den yapılan açıklamada, pilot uygulamaların başarıyla sonuçlanması üzerine 59 ilde yazar kasa montajına başlandığı, montaj çalışmalarının Türkiye çapında 600'ün üzerindeki istasyonunda tamamlanmasının hedeflendiği kaydedildi. 
     BP Türkiye Akaryakıt Müdürü Ahmet Yılmaz, istasyonlarda haftada 250 adet, ayda toplam bin adet yazar kasanın montajının yapılmasının planlandığı belirterek, gerek kurumlar, gerekse faaliyetler bakımından akaryakıt sektörünün yeni yasa ve yönetmeliklerle bir düzen, kayıt, takip ve denetim altına alınmasını BP Türkiye olarak her zaman desteklediklerini kaydetti. 
     Yılmaz, ihtiyaç duyulan yeni yasal düzenlemeler dahilindeki en önemli uygulamalardan biri olan yazar kasa uygulamasının, akaryakıt sektörünü kayıt altına alacak önemli adımlardan birisi olduğunu ifade ederek, BP Türkiye olarak, sistemin hatasız ve tam olarak işler hale gelebilmesi için saha testlerini gerçekleştirdiklerini ve bunun sonucunda sistemi Türkiye çapında hayata geçirme sürecini başlattıklarını bildirdi. 
     
</TEXT>
</DOC>
