<DOC>
<DOCNO> 392513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/yasam/yas03.html </URL>
<DATE> 2005/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fayın kalbine rasathane 
</HEADLINE>
<TEXT>


ABD'li uzmanlar, San Andreas Fayı'nın içine kurdukları laboratuvarla, 2008'de nerede, ne zaman deprem olacağını söyleyebilecekler 

ÖNAY YILMAZ İstanbul 

Türkiye'deki Kuzey Anadolu Fayı'nın KAF ikizi kabul edilen ABD'deki San Andreas Fayı'na 'deprem kuyusu' açan ABD'li bilim adamları, 4 kilometre derinliğe inip orada bir laboratuvar kurdular. 
Araştırmacılar, şimdi, faya çelik kaplamalı sismometreler yerleştirecekler. Alınacak veriler incelendikten sonra, yeni belirlenen aktif bölgelere kuyudan yeni tüneller açılacak. 

2008'de tamam 
SAFOD San Andreas Fault Observatory at Depth-Derindeki San Andreas Fayı Rasathanesi projesinde görev alan bilim adamları, 'derin rasathane'de 2008'den itibaren artık 'Nerede, ne zaman deprem olacak ' sorusunu yanıtlayabilecek hale geleceklerini umuyorlar. 

Hızlı ve kesin 
Rasathane, Los Angeles'la San Francisco arasındaki küçük bir kasaba olan ve San Andreas Fayı'nın üzerinde bulunan Parkfield'daki özel bir hayvan çiftliği arazisinde kurulu. 
Marmara Denizi'ndeki gemi araştırmalarının koordinatörlüğünü yürüten İTÜ'den Prof. Dr. Namık Çağatay, ABD'lilerin bu yöntemle fay hakkında çok daha hızlı ve kesin sonuçlara ulaşacağını belirtiyor. 

Türkiye dersi 
İTÜ Avrasya Yer Bilimleri Enstitüsü Müdürü Prof. Dr. Okan Tüysüz de, ABD'li uzmanların KAF ile SAF arasındaki benzerliği bildiklerini belirterek, "Buradaki depremden dersler çıkararak orada uyguluyorlar" dedi. 




</TEXT>
</DOC>
