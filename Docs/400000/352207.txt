<DOC>
<DOCNO> 352207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/soneko35.html </URL>
<DATE> 2005/06/15/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Barclays Capital'den Winter Türkiye yatırıma değer ülkeler arasında 
</HEADLINE>
<TEXT>

     İrlanda Ticaret Bakanı Michael Ahem, ''İpotek teminatlı tahviller konusunda İrlanda'nın başarı hikayesinden bir kaç şey alıp kendi ülkenizde uygulayabilirsiniz'' dedi. 
     Barclays Capital ve Sermaye Piyasası Kurulu SPK tarafından düzenlenen ''İpotek Teminatlı Menkul Kıymetler'' konulu konferansta konuşan Ahem, İrlanda ekonomisinin geçen on yılda muazzam büyüdüğünü, milli gelirin 1997-2003 yılları arasında her yıl ortalama yüzde 17.5 artış gösterdiğini söyledi. 
     İrlanda finans sisteminin denetim ve gözetiminde son derece yüksek standartlar bulunduğunu belirten Ahem, hükümetin sektörle omuz omuza çalışmasının, başarının teminatını oluşturduğunu söyledi. 
     İpotek teminatlı tahviller konusunda ülkesindeki uygulamalar hakkında bilgi veren Ahem, İrlanda'nın bu alanda geç kaldığını, mevzuatın 2001'de çıktığını, ancak son derece başarılı sonuçlar alındığını belirtti. 
     İrlanda'da da mevzuatın bu nedenle şablon olarak kullanıldığını ifade eden konuk bakan, kendisinin toplantıya davet edilmesinin, Türkiye'nin İrlanda modelini yakından takip ettiğini gösterdiğini, Türkiye ipotek teminatlı tahvilleri çıkarırken, İrlanda modelinin örnek alınabileceğini gösterdiğini kaydetti. Ahem, ''İrlanda'nın başarı hikayesinden birkaç şey alıp kendi ülkenizde uygulayabilirsiniz'' dedi. 
     
     ''YATIRIMCILARIN TÜRKİYE'YE İLGİSİ ÇOK ARTTI'' 
     Barclays Capital Yatırım Bankacılığı ve Sermaye Piyasaları Avrupa Bölüm Başkanı John Winter da, uluslararası yatırımcıların Türkiye'ye ilgisinin çok arttığını ve bunun devam edeceğine inandıklarını söyledi. 
     Barclays Capital olarak Türkiye'nin AB hedeflerini desteklediklerini belirten Winter, gerçekleştirilen reformların çok etkileyici olduğunu söyledi. 
     Ekonomi politikalarında sağlanan başarı ve istikrarın uluslararası yatırımcıların görmek istediği konular olduğuna işaret eden Winter, büyüme ve kapasite kullanım oranlarındaki artışa dikkati çekti. Winter, her üç Mercedes otobüsten ikisinin Türkiye'de üretilmesini de başarı örneği olarak gösterdi. 
     Uluslararası derecelendirme kuruluşu Fitch'in de Türkiye'nin notunu yükselttiğini anımsatan Winter, Türkiye'ye daha uzun vadeli kredi verilebildiğini bildirdi. 
     
     ''FRANSIZ VETOSU TÜRK TAHVİLLERİNİ ETKİLEMEDİ'' 
     Fransız vetosunun hiçbir şekilde Türk tahvillerini etkilemediğini belirten Winter, Türkiye'nin yatırıma değer ülkeler arasında yer aldığını söyledi. 
     Türkiye'de işgücü maliyetlerinin misli olarak daha düşük olduğunu, işgücü potansiyelinin inanılmaz boyutta olduğunu kaydeden Winter, ''Doğrudan yatırımlar Türkiye'ye geri döndü. Gayrimenkulde ciddi fırsatlar var. Türkiye, en iyi yatırım yapılacak ülkeler arasında gösterildi. 2005 çok vaat edici, reformların devamı Türkiye'ye güveni artıracak'' dedi. 
     Yatırım için Türkiye'de fırsatlar bulunduğunu belirten Winter, Barclays Capital olarak Türkiye'nin başarılı olacağına inandıklarını, Türkiye'de uzun zamandır aktif olarak çalıştıklarını, 2005'te 3 anlaşma gerçekleştirdiklerini kaydetti. 
     Barclays Capital Frankfurt Yönetici Direktörü Ted Lord, ipotek teminatlı tahvil piyasasının Avrupa'nın birçok ülkesinde bulunduğunu, son derece likit ve güvenli olduğunu söyledi. 
     1786'dan beri kullanılan bu enstrümanın ana para ve faiz ödemesinde geri ödeme sorunu yaşanmadığını kaydeden Lord, ipotek teminatlı tahvillerin, ülke ekonomik krize girdiğinde de sağlam kaldığını vurguladı. 
     Lord, Türkiye'de bununla ilgili mevzuat yürürlüğe girdiğinde uluslararası yatırım ortamının daha da artacağı görüşünü dile getirdi. 
     
     SPK BAŞKANI 
     SPK Başkanı Doğan Cansızlar da, SPK olarak piyasa odaklı bir konut finansmanı sistemi kurmak amacıyla çalışma yürüttüklerini ve gereken yasal altyapıyı sağlamak üzere bir yasa taslağı hazırladıklarını kaydetti. 
     İpoteğe dayalı konut finansman sistemine Mortgage ilişkin taslağın Başbakanlık'ta bulunduğunu aktaran Cansızlar, düzenleyecekleri bir günlük çalıştayda ortaya çıkan görüşleri tasarıya yansıtacaklarını belirtti. Cansızlar, ''Bu sene içinde bu yasanın parlamentodan geçmesini bekliyorum'' dedi. 
     Cansızlar, arzularının, önümüzdeki yıllarda sermaye piyasalarının sadece hisse senetleri ve kamu menkul kıymetlerini değil, teminatlı tahvillerin, şirket tahvillerinin, finansman bonolarının, future ve opsiyon sözleşmelerinin işlem gördüğü komple bir finans sistemi haline gelmesi olduğunu bildirdi. 
     
</TEXT>
</DOC>
