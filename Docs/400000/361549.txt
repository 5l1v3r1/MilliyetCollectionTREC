<DOC>
<DOCNO> 361549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/siyaset/axsiy02.html </URL>
<DATE> 2005/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'de sessiz bir devrim yaşandı 
</HEADLINE>
<TEXT>


Görev süresi dolan İsveç Büyükelçisi Dismorr, Türkiye'nin AB yolunda gerçekleştirdiği reformları anlatan bir kitap yazacak. Dismorr, 2002 yılında MHP tarafından istenmeyen kişi ilan edilmişti 

Utku Çakırözer 


Dört yıllık görev süresi dolduğu için ülkesine dönmeye hazırlanan İsveç'in Ankara Büyükelçisi Anne Dismorr, Dışişleri Bakanlığı'ndaki görevinden bir yıl izin alarak, kendi deyimiyle Türkiye'nin AB yolunda gerçekleştirdiği "sessiz devrimi" anlatan bir kitap yazacak. 
Şubat 2002'de İzmir'de ev sahipliği yaptığı iş seminerinde dağıtılan, "Türklerin bir ulus olmadığı" ve "Türklerle Kürtlerin Ermenileri katlettiği" değerlendirmeleri yer alan broşür nedeniyle dönemin koalisyon ortağı MHP tarafından, "persona non grata" istenmeyen kişi ilan edilerek Türkiye'den gönderilmesi istenen Dismorr, Türkiye'de yaşadıklarını Milliyet'e değerlendirdi 
ÖLÜM TEHDİDİ ALTINDAYDIK İzmir'de yaşananları unutmam mümkün değil. Broşür benden önce hazırlanmış olmasına ve içindeki görüşler bana ait olmamasına rağmen, bana ve İsveç'e karşı yoğun bir kampanya başladı. Hükümetin bir partisinin bu alanda harcadığı enerjiye de şaşırdım. İstenmeyen adam ilan edilmem dahi istendi. Ben ve kızım 2 ay boyunca günde 10 - 15 ölüm tehdidi aldık. Kızımı İsviçre'ye gönderme kararı aldım. Tehditler kesilince gerek kalmadı. SESSİZ DEVRİM Türkiye'ye gelirken, insan hakları reformlarına yardımcı olabilirim düşüncesindeydim ama bu kadar büyük, kapsamlı ve hızlı reform yapılacağını beklemiyordum. Tarihi yıllardı ve sessiz bir devrim yaşandı. Müzakerelerle yine tarihi bir süreç başlayacak. AB'ye tam üye olacağınıza inanıyorum. 2014 üyelik için makul gözüküyor.AB İLE YAŞANANLARI ANLATACAĞIM Türkiye'nin tam üyelik adaylığının açıklandığı Aralık 1999 Helsinki Zirvesi'nden müzakerelerin başlayacağı 3 Ekim 2005'e kadar AB ile yaşananları anlatacağım.KÖPRÜ OLACAĞIM İsveçlilere ve diğer Avrupalılara, Türkiye - AB ilişkisinin iki tarafa da kazandıran bir birliktelik olacağı mesajını vereceğim. Türkiye'nin daha iyi anlaşılması için bir köprü olacağım. GERGİNLİĞİ TÜRKİYE SİLECEK Avrupa'da, İslamın ne olduğu, Türkiye'nin nasıl bir laik devlet yapısı olduğu konusunda büyük bilgi eksikliği var. Üyelik süreci, AB ile Müslümanlar arasındaki gerginliklerin ortadan kalkmasına kesinlikle katkıda bulunacak. AYRILIKÇI AKIMLARDAN YANA DEĞİLİZ PKK'nın ateşkesi tek taraflı bozması nedeniyle bir yıldır güvenlik konusunda kötüye gidiş var. Ne AB, ne de İsveç kesinlikle ayrılıkçı akımlardan yana değil. Ama askeri operasyonların aynı zamanda sivil, sosyal, ekonomik ve kültürel girişimlerle desteklenmesi lazım. PKK'yı da ancak bu adımlar marjinalize edebilir. ÖZKÖK TAKDİRİ HAK EDİYOR Son yıllarda asker - sivil ilişkilerinde çok temel değişiklikler yaşandı. Genelkurmay Başkanı Orgeneral Hilmi Özkök, bu reform sürecine birkaç yıldır önemli katkılarda bulunuyor ve bu nedenle takdiri hak ediyor. Ama h l AB ülkeleriyle önemli farklılıklar var. KADINLARA YÖNELİK ŞİDDET YAŞANMAMALI AB, kadın haklarını yakından takip edecek. AKP hükümetinin, zina tartışmasındaki ilk tutumu sürseydi, AB'ye Türkiye hakkında tamamen yanlış sinyal verilecekti. 6 Mart'ta kadınlara yönelik yaşanan şiddetin de bir daha yaşanmamasını umuyoruz. HEYECANLANDIĞI FOTOĞRAF Dismorr, "çok karizmatik" bulduğu Erdoğan'ın İsveç Prensesi Victoria ile, Atatürk'ün Kral Gustav'la fotoğrafının önünde 71 yıl sonra verdiği poz için çok heyecanlandığını, o anı ömür boyu unutmayacağını belirtti. 






</TEXT>
</DOC>
