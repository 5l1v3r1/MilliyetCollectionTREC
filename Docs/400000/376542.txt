<DOC>
<DOCNO> 376542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sonyas01.html </URL>
<DATE> 2005/09/07/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Michael Jackson sessizliğini kasırga madurları için bozacak... 
</HEADLINE>
<TEXT>

     Hakkındaki cinsel taciz suçlamalarından aklandığı mahkemeden bu yana inzivaya çekilen ünlü pop şarkıcısı Michael Jackson, yazdığı bir şarkının kaydını en kısa zamanda yaparak, Katrina Kasırgası kurbanları yararına bir single çıkaracağını açıkladı. 
     Jackson’un sözcüsü Raymone Bain, "From the Bottom of My Heart" adlı şarkının kaydının iki hafta içinde yapılacağını söyledi. 
     47 yaşındaki sanatçı Jackson da yaptığı yazılı açıklamada, 
     "Ülkemin körfez bölgesinde meydana gelen insani acıları izlemek bana acı veriyor. Kalbim ve dualarım, tek tek her bireyle, bu trajedinin sebep olduğu acı ve dramlara dayanmak zorunda kaldı" dedi. 
     Jackson, "Müzik sektöründe faaliyet gösteren diğer insanlara da ulaşarak, herşeylerini kaybetmiş bu acılı insanlara yardım ve umut vermede bana katılmalarını sağlayacağım" ifadesini kullandı. 
     Mahkeme sonrasında Bahreyn’e giden Jackson’un sözkonusu şarkının kaydını Bahreyn’in veliaht prensinin sahip olduğu müzik şirketinde yapacağı ve gelirini kasırga kurbanlarına bağışlayacağı kaydedildi. 
     Jackson’ın, 1985 yılında Afrika’da açlık çekenlere yardım amacıyla Lionel Richie ile birlikte yazdığı "We Are the World" şarkısıyla elde ettiği başarıyı tekrarlamayı umduğu belirtiliyor. Dönemin pek çok ünlü şarkıcısı tarafından seslendirilen bu şarkıyla Afrika’ya yardım için 60 milyon dolardan fazla para toplandığı kaydediliyor. 
     
</TEXT>
</DOC>
