<DOC>
<DOCNO> 399365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sonspo31.html </URL>
<DATE> 2005/11/30/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Federasyondan prim açıklaması Tüm idari kadroya verdik 
</HEADLINE>
<TEXT>

     Futbol Fedarasyonu, A Milli Takım'ın, Dünya Kupası Eleme Grubu'nda oynadığı Danimarka, Ukrayna ve Arnavutluk maçları için teknik heyet, futbolcular ve idari personele prim verildiğini, bunun, daha önce uygulanan sistem aynen muhafaza edilerek yapıldığını bildirdi. 
     Bir gazetede ''Bu neyin primi'' başlığıyla yayınlanan haber üzerine Futbol Federasyonu'ndan yapılan yazılı açıklamada, adları geçen Şükrü Hanedar, Cezmi Turan ve Aylin Sungur'un, milli takımların Genel Koordinasyon Merkezi'nde çalışan kişiler olduğu belirtilerek, şöyle denildi 
     ''Söz konusu prim paylaşımında, daha önce uygulanan sistem aynen muhafaza edilmiştir. Grup maçlarındaki prim sisteminin aynısı Dünya Kupası grup eleme maçları ve play-off karşılaşmalarının sonuna kadar hiç değiştirilmeden uygulanmıştır. Futbol Federasyonu tarafından maç başına dağıtılan prim, hem futbolcularımıza, hem de teknik ve idari kadroya verilmiştir. Genel Koordinasyon Merkezi çalışanları da ulaşılan kısmi hedefler doğrultusunda haklarına düşen primi paylaşarak almışlardır.'' Genel Koordinasyon Merkezi görevlilerine verilen primlerin belirlenmesinde, bu mevkiye daha önce verilen prim miktarının kıstas alındığı ve Milli Takımlar Baş Sorumlusu Fatih Terim'in itirazı doğrultusunda prim miktarının yüzde 50 azaltıldığı ifade edilen açıklamada, ortaya çıkan rakamın da geçmişteki gibi 1 kişiye değil 3'e bölünerek çalışanlara dağıtıldığı belirtildi. 
     Prim alan milli takım teknik heyeti ve Genel Koordinasyon Merkezi çalışanlarının, primlerinden eşit miktarlarda pay ayırarak, bunu Beylerbeyi'nde, milli takımlar bünyesinde görev yapan tüm çalışanlara prim olarak dağıttıkları da vurgulanan açıklamada, ''Net bir dille ifade edilmelidir ki her yönden donanımlı bu 3 çalışanın da aldığı prim miktarının, haberde belirtilen rakamlarla alakası yoktur. Haberde telaffuz edilen rakamlardan daha düşük primler verilmiştir'' denildi. 
     
</TEXT>
</DOC>
