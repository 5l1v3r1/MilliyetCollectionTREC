<DOC>
<DOCNO> 361977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/spor/spo12.html </URL>
<DATE> 2005/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Armstrong koptu, gidiyor 
</HEADLINE>
<TEXT>


ABD'li sporcu, Fransa Bisiklet Turu'nun bitimine 6 etap kala en yakın rakibiyle farkı 2 dakika 46 saniyeye çıkarıp, üst üste 7. zaferi için büyük avantaj yakaladı 


Dünyanın en zorlu spor organizasyonlarından biri olan Fransa Bisiklet Turu'nda Lance Armstrong tırmanma etaplarına geçilmesiyle farkını belli etmeye başladı. Turun dün koşulan 206 kilometrelik Lezat - Saint Lary Soulan arasındaki 15. etabında Discovery Channel'dan George Hincapie birinci oldu. ABD'li bisikletçi Tour de France'da kariyerinin ilk etap zaferine ulaşırken, gerilerde kalan Rasmussen genel klasmanda üçüncü sıraya gerileyip, Armstrong'un 3 dakika 9 saniye gerisine düştü. 

Basso yükseldi 
Hincapie'nin 5 dakika 4 saniye ardında Armstrong ile finişe birlikte giren İtalyan Ivan Basso genel klasmanda ikinciliğe yükseldi. 92.'si koşulan turun en zorlu ayağı olarak kabul edilen ve Pireneler'de geçen etapta lider Armstrong aradaki farkı 2 dakika 46 saniyeye çıkardı. 
Yarış bundan sonra Armstrong, Basso ve Rasmussen arasında geçecek gibi... Ama arayı biraz daha açan Armstrong kalan etaplarda da akılcı ve temkinli bir stratejiyle kariyerinin üst üste 7. Tour de France şampiyonluğuna çok yakın gözüküyor. Fransa Bisiklet Turu'na bugün verilecek bir günlük aranın sonrasında yarın 181 kilometrelik Mourenx - Pau etabı gerçekleştirilecek. 

Chelsea patladı 

Transferde sıradışı bir durgunluk yaşayan Mavi-Beyazlılar, Manchester City'nin genç yıldızı Shaun Wright'ı kadrosuna katıp, bu sezonun ilk bombasını patlattı 

Chelsea uzun süredir peşinde koştuğu Shaun Wright Phillips'i renklerine bağladı. Londra ekibinin daha önce iki kez olumsuz yanıt aldığı 23 yaşındaki yıldızın bonservisi için Manchester City ile anlaşma sağladığı açıklandı. Chelsea'nin Phillips için M.City'e 21 milyon pound 50 milyon YTL ödeyeceği belirtildi. Genç yıldız, Del Horno ve Diarra'dan sonra Mavi - Beyazlılar'ın bu sezonki üçüncü ve en flaş transferi oldu. 
Fenerbahçeli Nicolas Anelka ile de 1.5 sezon birlikte forma giyen Shaun Wright Phillips, İngiltere Milli Takımı'nda da görev alıyor ve sağ kanatta David Beckham'ın veliahtı olarak gösteriliyor. Phillips geçen sezon 11 golle Manchester City'nin en çok gol atan oyuncusuydu. M.City Teknik Direktörü Stuart Pearce, 23 yaşındaki yıldızın kendileri açısından büyük kayıp olacağını söyledi. Phillips'in Chelsea'nin salı günü başlayacak ABD kampına katılacağı ifade edildi. 

Loeb uçuyor 

Dünya Ralli Şampiyonası'nda Sebastian Loeb fırtınası esmeye devam ediyor. Citroen'in Fransız pilotu, Arjantin Rallisi'nin son gününde de liderliğini sürdürerek üst üste 6. zaferini elde etti. Loeb, elde ettiği bu birincilik ile bir sezonda arka arkaya en fazla yarış kazanan pilot unvanının da sahibi olarak ayrı bir rekora imza attı. Arjantin Rallisi'nde ikinciliği Peugeot sürücüsü Marcus Grönholm alırken, yarışın üçüncüsü Subaru'dan Petter Solberg oldu. Genel klasmanda ise Sebastian Loeb 75 puanla liderliğini korudu ve en yakın rakibi Solberg'e 28 puan fark yaptı. 

Hakan Yakın yetmedi 

Geçen sezonun ikinci yarısında Galatasaray'a transfer olan ama bir türlü forma şansı bulamayıp, Young Boys'la anlaşan Hakan Yakın, Intertoto Kupası'nda yeni takımını kurtaramadı. Hakan Yakın, İsviçre temsilcisinin sahasında güçlü rakibi Marsilya'ya 3-2 yenildiği 3. tur ilk maçında takımının ikinci golünü attı. Hakan'ın golüyle skoru 2-0'dan 2-2'ye getiren Young Boys galibiyet için umutlanmıştı ama son sözü söyleyen Taiwo, Fransızlar'a avantajı getirdi. 

ABD yolu yarıladı 

Gold Cup'a ev sahipliği yapan Amerika Birleşik Devletleri yarı finale yükseldi. Jamaika'yı 3-1 yenen Yankeeler ismini ilk dörde yazdırdı. Wolff ve Beasley'nin iki golüyle 3-0 üstünlüğü yakalayan ABD'ye bitime 2 dakika kala Fuller cevap verdi. Olsen ve Taylor'un atılmasıyla iki takım da maçı 10'ar kişi tamamladı. Kosta Rika'yı 3-2 mağlup eden Honduras da yarı finale yükselen diğer takım oldu. 


</TEXT>
</DOC>
