<DOC>
<DOCNO> 365548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/ekonomi/eko01.html </URL>
<DATE> 2005/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bireysel emeklilikte kartopu gibi büyüme 
</HEADLINE>
<TEXT>


Bireysel emeklilik sistemi katlanarak büyüyor. 2004 sonunda 314 bin olan katılımcı sayısı yılın ilk altı ayında yüzde 65 artarak 517 bin 766 kişiye ulaştı 

EKONOMİ SERVİSİ 

Emeklilik Gözetim Merkezi'nin 18 Temmuz tarihli verilerine göre, toplam katılımcı sayısı 517 bin 766 kişiye ulaştı. 2004 sonunda katılımcı sayısının 314 bin 10 kişi olduğunu belirten Ak Emeklilik Genel Müdürü Meral Ak Egemen, altı ayda katılımcı sayısının yüzde 65 arttığını söyledi. Sektördeki fon büyüklüğü de 696 milyon YTL'ye ulaştı. 
Egemen, Ak Emeklilik'in fon büyüklüğünde yüzde 16, katılımcı sayısında ise yüzde 13 pazar payı bulunduğunu söyledi. Sektördeki toplam 123 bin 149 sözleşme sayısının 22 bin 563'ünün Ak Emeklilik tarafından yapıldığını belirten Egemen, "Grup sözleşme sayısında pazar payımız yüzde 18" dedi. 
Yıl sonunda sektördeki toplam katılımcı sayısının 650 - 700 bin kişiye, fon büyüklüğünün ise yaklaşık 1 milyar YTL'ye ulaşmasını beklediklerini kaydeden Egemen, şöyle devam etti "Ayrıca, 2005 yılında bireyselde kurumsal katılımın hız kazanacağını, bireysel katılımın da artarak devam edeceğini öngörüyoruz." 

Aracı sayısını artırıyor 
Ak Emeklilik, yılsonunda 100 bin katılımcı sayısına ve 200 milyon YTL fon büyüklüğüne ulaşmayı hedefliyor. Ak Emeklilik'in hedeflerine ulaşmak için dağıtım kanallarını çeşitlendirdiğini, aracı sayısını artırdığını kaydeden Egemen, "Bireysel satış ekibimizde bağımsız finansal danışmanlar ve diğer dağıtım kanallarında sayısal artışlara gitmeyi hedefliyoruz" dedi. 

Ak, çalışanları LIMRA'dan ödül aldı Ak Emeklilik'in tüm çalışanları LİMRA'dan Uluslararası Kalite Ödül'ü International Quality Award aldı. Bu arada Ak Emeklilik, Boğaziçi Üniversitesi Mezunları Derneği BÜMED için özel bir emeklilik planı hazırladı. Giriş aidatının alınmayacağı grup planından BÜMED üyeleri, eşleri ve dernek çalışanları yararlanabiliyor. Ayrıca, bireysel emeklilik sistemine üye olan her 50 BÜMED üyesi için Ak Emeklilik, bir Boğaziçi Üniversitesi öğrencisine burs verecek. Sistemde kalmaya devam edecek her 50 kişi için de önümüzdeki yıllarda yine bir Boğaziçi Üniversitesi öğrencisine burs verilmesi planlanıyor. 


</TEXT>
</DOC>
