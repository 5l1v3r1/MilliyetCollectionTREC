<DOC>
<DOCNO> 391984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/son/sonsiy06.html </URL>
<DATE> 2005/11/03/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Erdoğan Hiçbir eğitim görevlisine dayatma içinde olmayız 
</HEADLINE>
<TEXT>

     Başbakan Recep Tayyip Erdoğan, Türkiye’de son zamanlardaki gelişmelerin hepsinin ideolojik yaklaşımların neticesi olduğunu belirterek, "Hiçbir eğitim görevlisine karşı biz bir dayatma içinde olmayız" dedi. 
     Bayram namazının ardından Marmara Üniversitesi İlahiyat Fakültesi Yemekhanesi’nde düzenlenen geleneksel kahvaltıda konuşan Erdoğan, 3 yıllık sorumluluk dönemlerinde ülkenin nereden nereye geldiğinin herkes tarafından görüldüğünü söyledi. 
     Erdoğan, bu sürenin bir çetelesinin tutulduğu zaman vicdanlarının rahat olduğunu ifade ederek, iktidar olarak kendilerini sürekli hesaba çekmeyi şiar edindiklerini kaydetti. 
     "Kendimizi hesaba çekelim ki, başkalarını da hesaba çekmeyi bilelim" diyen Erdoğan, kendilerini hesaba çekmezlerse başkalarını hesaba çekme yetkilerini kendilerinde göremeyeceklerini vurguladı. 
     Türkiye’nin öncelikle dünyadaki konumunu yükseltme ve yüceltmeyi hedef edindiklerini, bunu da başardıklarını anlatan Erdoğan, bugün aynı zamanda 3 Kasım seçimlerinin 3. yıldönümü olduğunu hatırlattı. 
     Erdoğan, 3. yılda farklı bir heyecanla 4. yılın çalışmalarına başladıklarını ifade ederek, "Dışarıdan Türkiye’ye bakışı değiştirme süreci bize özgüven kazandırdı. Türkiye, bir güven ve istikrar ülkesi oldu. Bu özgüven tarafımızdan kazanılmamış olsaydı, Türkiye dışındaki ülkelerin Türkiye’ye bakışı bu güven çerçevesinde olmamış olsaydı, biz şu anda akredite edilen bir ülke olmazdık. Ama şu anda akredite edilmiş bir ülkeyiz" dedi. 
     

     
</TEXT>
</DOC>
