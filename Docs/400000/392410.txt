<DOC>
<DOCNO> 392410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/son/sonspo14.html </URL>
<DATE> 2005/11/05/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Diyar'ın zamana ihtiyacı var 
</HEADLINE>
<TEXT>

     Diyarbakırspor Basın Sözcüsü Nurullah Edemen, Galatasaray karşısında sergilenen oyundan memnun olduklarını belirterek, ''Daha iyi olmak için zamana ihtiyacımız var'' dedi. 
     AA muhabirine açıklama yapan Edemen, Galatasaray karşısında sahadan yenik ayrılmalarına rağmen maçın futbol açısından doyurucu olduğunu ve futbolcularının sergilediği futboldan memnun kaldıklarını söyledi. 
     Bireysel hatalardan 2 gol yiyerek sahadan puansız ayrıldıklarını anlatan Edemen, şunları söyledi 
     ''Cezalı as oyuncularımız vardı. Ancak yine de iyi oynayarak rakibe maç boyunca dişe dokunur pozisyon vermedik. Bireysel hatalardan goller yedik. Yeni hocamız taktik değişiklikler yaptı. Daha önce zamana ihtiyacımız olduğunu söylemiştik, yine söylüyoruz. İnşallah daha iyi olacağız. Maçı alarak taraftarımıza bayram hediyesi vermek isterdik ancak olmadı. İnşallah bu hafta sahamızda karşılaşacağımız Trabzonspor'u yeneceğiz. Taraftarlarımızı destek olmaya bekliyoruz.'' Edemen, bir iki pozisyon dışında hakemin maçın genelinde iyi bir yönetim sergilediğini de sözlerine ekledi. 
     
</TEXT>
</DOC>
