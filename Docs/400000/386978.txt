<DOC>
<DOCNO> 386978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/son/sontur17.html </URL>
<DATE> 2005/10/15/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Rektör Aşkın'ın avukatı İtiraz hakkımızı kullanacağız 
</HEADLINE>
<TEXT>

     Tıbbi cihaz alım ihalesiyle ilgili hakkındaki suçlamalardan dolayı tutuklanan Yüzüncü Yıl Üniversitesi YYÜ Rektörü Prof. Dr. Yücel Aşkın’ın avukatı Teoman Evren, itiraz haklarını kullanacaklarını söyledi. 
     Teoman Evren, YYÜ Yerleşkesi’ndeki Rektörlük binasında, rektör yardımcıları Prof. Dr. Ayşe Yüksel, Prof. Dr. Hasan Ceylan ve Prof. 
     Dr. Ali Fuat Doğu’yla bir süre görüştü. 
     Evren, Rektörlük binasından ayrılırken gazetecilere yaptığı açıklamada, "Biz suçsuzluğumuza inanıyoruz. Bunu her zaman ispatlama imkanına sahibiz. Hiç merak etmeyiniz. Yakın zamanda adalet yerini bulacaktır" dedi. 
     Bir gazetecinin "Karara itirazınız olacak mı " sorusunu Evren, "Tabii ki itiraz hakkımızı kullanacağız" şeklinde yanıtladı. Evren, "Karara ne zaman itiraz edeceksiniz" sorusuna da "Zamanında, her zaman itiraz edebiliriz" yanıtını verdi. 
     Rektör Aşkın, İspanyol Expansiyon Firması’ndan 25 milyon dolarlık tıbbi cihaz alım ihalesiyle ilgili hakkındaki suçlamalardan dolayı dün gece çıkarıldığı 4. Ağır Ceza Mahkemesi’nce, tutuklanmıştı. 
     Ankara Üniversitesi Ziraat Fakültesi Zootekni Bölümü’nden 1968 yılından mezun olan Aşkın, YYÜ Ziraat Fakültesi’nde Öğretim Üyesi görevini sürdürürken 1999 yılında Rektörlüğe getirilmişti. Aşkın, dört yıllık görevinden sonra 2003 yılında aynı göreve yeniden seçilmişti. 
     
</TEXT>
</DOC>
