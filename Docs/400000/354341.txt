<DOC>
<DOCNO> 354341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sondun50.html </URL>
<DATE> 2005/06/22/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Şalom, Gazze'ye geri dönme hakkını saklı tutuğunu söyledi... 
</HEADLINE>
<TEXT>

     İsrail Dışişleri Bakanı Silvan Şalom, İsrail ordusunun Gazze Şeridi’nden Ağustos ayında çekilmesinden sonra Filistinlilerin saldırı düzenlemesi halinde bu bölgeye dönme hakkını saklı tuttuğunu söyledi. 
     İsrail Dışişleri Bakanlığı sözcüsü Marc Regev’e göre Şalom, yabancı ülkelerin büyükelçileriyle yaptığı görüşmede, "İsrail’in Gazze Şeridi’nden çekilmesinden sonra, Aşkelon gibi İsrail kentlerine saldırılması halinde, İsrail ordusu harekete geçme ve Gazze Şeridi’ne dönerek düzeni sağlama hakkını saklı tutmaktadır" dedi. 
     Bir büyükelçinin, Filistinlilerin çekilme sırasında saldırı düzenlemesi halinde İsrail’in ne yapacağını sorması üzerine Şalom, "İsrail’in böyle bir durumda çekilmeye ara vereceğini ve şiddet olaylarını bitirdikten sonra çekilmeyi sürdüreceğini" belirtti. 
     İsrail’in Ağustos ayı ortalarında Gazze Şeridi’nde bulunan 21 yerleşkedeki 8 bin yerleşimci ile Batı Şeria’daki 400 yerleşimciyi tahliye etmesi bekleniyor. 
     
     GAZZE ŞERİDİ’NE HAVA SALDIRISI 
     Bu arada bir İsrail uçağının, Gazze Şeridi’nin kuzeyindeki bir hedefe 2 roket fırlattığı, saldırıda ölen ya da yaralanan olmadığı bildirildi. 
     Görgü tanıkları, hava saldırısının Beyt Lahya bölgesi yakınlarındaki bir roket atar rampasının hedef alındığını söylediler. 
     Filistin güvenlik kaynakları da pilotsuz bir casus uçağının bölgeye 2 roket attığını duyurdu. 
     
</TEXT>
</DOC>
