<DOC>
<DOCNO> 371848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/soneko17.html </URL>
<DATE> 2005/08/22/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
İTO Başkanı Yalçıntaş Hedef olimpiyatlar... 
</HEADLINE>
<TEXT>

     İstanbul Ticaret Odası İTO Yönetim Kurulu Başkanı Murat Yalçıntaş, Formula 1 Türkiye Grand Prix'i ile dünyadaki en büyük ikinci spor organizasyonunun başarıyla tamamlandığını belirterek, ''Şimdi birinciyi gerçekleştirmemiz lazım, o da olimpiyatlar'' dedi. 
     İTO Başkanı Murat Yalçıntaş, İstanbul Park Pisti'nde gerçekleştirilen organizasyonu 50 bini yabancı olmak üzere 110 bin kişinin izlediğini söyledi. 
     Bu 50 bin yabancı konuğun İstanbul'da harcadığı rakamın 100 milyon dolar olarak hesaplandığını aktaran Yalçıntaş, organizasyonun 1.5 saat boyunca 200'den fazla ülkede canlı olarak gösterildiğini bunun da 3.7 milyar dolarlık bir tanıtıma denk geldiğini aktardı. 
     Dünyada bir çok televizyonun yarışlardan önce İstanbul ve Türkiye'yi tanıtan yayınlar yaptığına dikkat çeken İTO Başkanı Yalçıntaş, bu yayınlarla birlikte Türkiye'nin 8 milyar dolarlık bir tanıtım yaptığını anlattı. 
     İlk gün 40 bin, ikinci gün 70 bin ve üçüncü gün 110 bin kişinin yarış yerine sorunsuz sokulup çıkarıldığına dikkat çeken Yalçıntaş, 3 gün boyunca sadece 2 tane hırsızlık teşebbüsü vakası olduğunu, bunların da yakalandığını belirterek, zabıta ve güvenlik görevlilerine teşekkür etti. 
     Yalçıntaş, ''Bunu söylemek lazım, çok başarılı bir organizasyon oldu. Bunu yabancılar da söyledi. Yarış sonrasında beni Almanya'dan Fransa'dan arayıp, Murat Bey, sizleri tebrik ediyoruz. Hangi kanalı açsak İstanbul'u izliyoruz, olumlu bahsediliyor dediler'' diye konuştu. 
     Murat Yalçıntaş, FIA Basın Merkezi'nin başındaki yöneticinin de 600 gazetecinin haberlerini, organizasyonun bu senenin en iyi Grand Prix'lerinden biri olarak ortak görüş şeklinde geçtiklerini aktardığını söyledi. 
     İTO Yönetim Kurulu Başkanı Murat Yalçıntaş, şunları kaydetti 
     ''Türkiye gerçekten büyük bir organizasyonun altından çok büyük bir başarıyla kalkmıştır. İnsanlar başarıdan sonra bir sonraki hedefe bakmalı, bakmalıyız. Türkiye, dünyadaki ikinci büyük spor organizasyonun altından kalkmıştır. Şimdi birinciyi gerçekleştirmemiz lazım, o da olimpiyatlar. Bu organizasyonda bizi başarılı yapan reçeteyi olimpiyatları da uygulamak lazım... Nedir o reçete Biz, özel sektör, yerel yöneticiler ve merkezi yönetim üçlüsü el ele verip başarıya imza attık. Şimdi olimpiyatlar için çalışmalıyız.'' Yalçıntaş, pistte yıl sonuna kadar 5 tane uluslararası yarış olacağını da hatırlattı. 
     
</TEXT>
</DOC>
