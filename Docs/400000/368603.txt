<DOC>
<DOCNO> 368603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sondun40.html </URL>
<DATE> 2005/08/10/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
"Türkiye ile müzakereler mutalaka tam üyelikle sonuçlanacak değil" 
</HEADLINE>
<TEXT>

     Danimarka Başbakanı Anders Fogh Rasmussen, Türkiye’nin AB ile müzakerelerinden mutlaka tam üyelik sonucunun çıkmayacağını söyledi. 
     Rasmussen, başkent Kopenhag’da AB’nin genişlemesinden yana ve karşı olan parti ve siyasi kuruluşların katıldığı toplantıda yaptığı konuşmada, "3 Ekim’de başlaması öngörülen müzakerelerin Türkiye’nin tam üyeliğiyle sonuçlanacağının kesin olmadığının altını çizmek isterim" dedi. 
     Danimarka Başbakanı, Fransa ve Hollanda’daki referandumlarda AB anayasasının reddedilmesinin ardından AB’nin "bir düşünme molası" vermesiyle ilgili yapılan toplantıda, Türkiye’nin büyüklüğünden dolayı AB ile bütünleştirilmesinin zorluklarından söz etti ve "Diğer taraftan bu ülkeyi Batı ve Avrupa’ya yakın tutmak bizim çıkarımıza" diye konuştu. 
     Avrupa’nın "bir düşünme molası" verdiği bu sırada Türkiye’nin gelecekte AB’ye üyeliğinin de aralarında bulunduğu her şeyin tartışılması gerektiğini söyleyen Rasmussen, "Sadece Türkiye konusunda bir tartışma olacağını sanmıyorum. Her şey masaya konmalı, zira doğal olarak AB’nin ne kadar genişleyeceğini bilmek söz konusu" dedi. 
     Türkiye’nin AB’ye üye olması halinde AB’nin dış sınırlarının Irak ve Suriye’ye kadar uzanacak olmasından dolayı endişesini dile getiren Danimarka Başbakanı, sözlerini, "Avrupa’nın sınırlarının nereye kadar gideceğini tartışmak zorundayız" diyerek tamamladı. 
     
</TEXT>
</DOC>
