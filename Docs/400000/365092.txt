<DOC>
<DOCNO> 365092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sonsiy22.html </URL>
<DATE> 2005/07/28/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Dışişleri'nden "Devlet yardım etmedi" diyen ağabeye yanıt... 
</HEADLINE>
<TEXT>

     Dışişleri Bakanlığı, Mısır’daki saldırılarda yakınını kaybeden bir Türk vatandaşının Kahire Büyükelçiliği’ni suçlayıcı ifadeler kullanmasının üzüntüyle karşılandığını belirterek, büyükelçiliğin süreç içinde özverili bir şekilde çalıştığını bildirdi. 
     Bakanlıktan yapılan açıklamada, bir televizyon kanalında yayımlanan haberler sırasında, yakınını kaybetmiş bir vatandaşın "Mısır’da bulundukları sürece kendileri ile ilgilenilmediği ve kimsenin yardımcı olmadığı" yönündeki Kahire Büyükelçiliği’ni suçlayıcı ifadelerinin üzüntüyle izlendiği belirtildi. 
     Türk hükümetinin yurtdışında vefat eden Türk vatandaşlarının cenaze nakil masraflarına da, muhtaç olmaları halinde, katkıda bulunduğu hatırlatılan açıklamada, şöyle denildi 
     "Vatandaşımızın gerçeği yansıtmaktan uzak olan ve maksadını aşan bu ifadelerinin, içinde bulunduğu acılı durumdan kaynaklandığı düşünülmektedir." Mısır’ın Şarm El Şeyh şehrinde 23 Temmuz’da meydana gelen terörist saldırılarda 4 Türk vatandaşının hayatını kaybettiği, bir kişinin de ağır yaralandığı belirtilen açıklamada, şunlar kaydedildi 
     "Olayın duyulmasının akabinde, Kahire Büyükelçiliğimiz Muavin Konsolosu, beraberinde bir görevli olduğu halde derhal Kahire’ye 550 km mesafedeki Şarm El Şeyh’e geçerek, saldırıdan etkilenmeyen vatandaşlarımızın ülkemize dönüşlerini organize etmiş, hastane ve morglardaki vatandaşlarımızı tespit etmiş ve Mısır’a giden yakınlarına yardımcı olmuştur. 
     Nitekim, ağır yaralı bir vatandaşımızın olayın ertesi günü Türkiye’ye nakli, Kahire Büyükelçiliğimizin özverili mesaisi ve acil tıbbi müdahale yapılabilmesini teminen Devletimizce derhal tahsis olunan bir ambulans uçak ile gerçekleştirilmiştir. Hayatını kaybeden vatandaşlarımızın bulundukları yerler kısa süre içerisinde tespit edilmiş ve ülkemize nakilleri sağlanmıştır. 
     Bakanlığımız terörist saldırılarda hayatını kaybedenlerin ailelerine tekrar başsağlığı, yaralılara da acil şifa dilemektedir." 
     
</TEXT>
</DOC>
