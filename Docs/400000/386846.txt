<DOC>
<DOCNO> 386846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/siyaset/siy04.html </URL>
<DATE> 2005/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Topbaş, 5 milyar dolarlık yetki aldı 
</HEADLINE>
<TEXT>


İSTANBUL Milliyet 


İstanbul Büyükşehir Belediye Meclisi, Başkan Kadir Topbaş'a, Dubaililerle yapacağı gayrimenkul yatırım ortaklığı GYO anlaşması için yetki verdi. 
İstanbul Büyükşehir Belediye Meclisi Kaynak Geliştirme ve İştirakler Daire Başkanlığı'nın GMY ortaklığıyla ilgili hazırladığı teklifi dün görüştü. Türk Ticaret Kanunu ve Sermaye Piyasaları Mevzuatı çerçevesinde kurulacak GMO'ya konulacak ayni ve nakdi sermayenin belirlenerek, sermaye katılım işlemleri için Topbaş'a yetki verilmesi istenen önergeye CHP'li meclis üyeleri muhalefet etti. 
Önerge, AKP'lilerin oylarıyla kabul edildi. İstanbul Büyükşehir Belediyesi ile Dubai International Properties arasında 5 milyar dolarlık GYO anlaşmasının ön protokolü 6 Ekim'de imzalanmış, 11 Ekim'de de taraflar ayrıntıları görüşmek için randevulaşmıştı. Ancak bu görüşme daha sonra 24 Ekim'e ertelenmişti. 



</TEXT>
</DOC>
