<DOC>
<DOCNO> 386379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/soneko48.html </URL>
<DATE> 2005/10/13/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Kuş gribi İtalya'daki üreticileri de telaşlandırdı 
</HEADLINE>
<TEXT>

     Kuş gribi konusundaki haberlerdeki artış ve tartışmalarla birlikte, İtalya'da beyaz et tüketiminde ciddi bir düşüş yaşanması, İtalyan üreticileri de telaşa sürükledi. 
     İtalya Tarımcılar Birliği'nin İTB bugün yaptığı bir açıklamada, Romanya ve Türkiye'den gelen son haberlerin, İtalya'daki kümes hayvancılığı sektörünü daha da olumsuz etkileyebileceğini ileri sürerek, ''Kuş gribi, aşırı abartılı alarmlar neticesinde, ikinci bir deli dana vakasına dönüşmemelidir'' denildi. 
     İtalya'da kümes hayvancılığı için kullanılan çiftliklerin güvenli ve yüksek standartlara uygun olduğuna değinilen açıklamada, ''Ama Romanya ve Türkiye'den gelen son haberler, beyaz et tüketimindeki düşüş neticesinde büyük bir krizle uğraşmak durumundaki İtalyan kümes hayvancılığına daha da ağır zararlar verme riskini taşımaktadır'' ifadelerine yer verildi. 
     İtalya'da kuş gribi konusunda alınan yeni önlemler neticesinde, 17 Ekim'den itibaren tüm beyaz etlere ürünün nerede yetiştirildiğini belirten bir etiket yerleştirmenin zorunlu hale geleceğinin hatırlatıldığı açıklamada, şöyle devam edildi 
     ''Bu, tüketicilere karşı saydamlık açısından önemlidir. Ancak üreticileri destekleme açısından belirli özel müdahalelerin yapılması da önemli. Dolayısıyla denetimler yoğunlaşmalı, vatandaşlara gerekli güvence verilerek tüketimin yeniden canlanmasını sağlayacak önlemler de alınmalıdır.'' İTB, geçtiğimiz Pazartesi günü yaptığı açıklamada, kuş gribi vakalarına ilişkin haberlerin sıklaşmasının ardından, İtalya'da beyaz et tüketiminde yüzde 30-40 civarında bir azalma yaşandığını kaydetmişti. 
     
</TEXT>
</DOC>
