<DOC>
<DOCNO> 374106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sonsiy09.html </URL>
<DATE> 2005/08/30/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Org. Sarıışık Vatandaşın dikkatli olması, provoke edilmemesi gerekir 
</HEADLINE>
<TEXT>

     2. Ordu Komutanı Orgeneral Şükrü 
     Sarıışık, "Ülkenin milli birlik ve bütünlüğü muhafaza edildiği müddetçe, bu terör olayları bizim için önemli bir mesele değildir" dedi. 
     Malatya’da 30 Ağustos Zafer Bayramı kutlamaları çerçevesinde Hükümet Meydanı’nda tören düzenlendi. Çeşitli gösteri ve etkinliklerin yapıldığı törende, 2. Ordu Komutanlığı’ndan Kurmay Almay Ömer Faruk Küçük, günün anlamını belirten bir konuşma yaptı. Resmi geçit töreniyle kutlamalar sona erdi. 
     Tören sonrası 2. Ordu Komutanı Orgeneral Sarıışık, gazetecilerin çeşitli konulardaki sorularını yanıtladı. 
     Sarıışık, kendilerine düşen görevin, Yüce Atatürk’ün gösterdiği yolda herkesin elini taşın altına sokarak bu bayrak altında birlik ve beraberlik içinde yaşamı bütün ulusa yansıtmak olduğunu söyledi. 
     Bayrağın ve ulusun tek olduğunu, bu çatı altında bütün ülke insanının bir arada yaşamak zorunda bulunduğunu belirten Sarıışık, Türk Silahlı Kuvvetlerinin bundan evvel olduğu gibi bundan sonra da ülkenin bekası, aydınlığı, esenliğe çıkması konusundaki görevi her zaman yerine getirmeye hazır olduğunu dile getirdi. 
     Sarıışık, bir gazetecinin "terör olaylarının son günlerde tırmanmaya başladığına" yönelik sorusu üzerine şunları söyledi 
     "Onlar önemli konular değil. Bu ülke, en sıkıntılı dönemde her türlü problemi halletmiştir. İşte 83 yıl önceki manzarayı şöyle göz önüne getirdiğinizde en zor günlerden nereye geldiğimiz bellidir. 
     Ülkenin milli birlik ve bütünlüğü muhafaza edildiği müddetçe bu terör olayları bizim için önemli bir mesele değildir. Bunu her zaman ülkemizin insanlarıyla bir arada bulunmak suretiyle hallederiz. Tabii demokratik kurallar içinde biz konuyu halletmeye çalışıyoruz. Terör, bütün ülkelerin problemidir. 
     Bu problemin ortadan kalkması konusunda herkesin katkıda bulunması lazımdır. Komutanlarımızın bu konudaki mesajları bu yöndedir. Bütün herkese görev düşüyor. Bu ülkede sıkıntılı dönemi yaşamamız söz konusu değildir. Güzel ülkemizin insanlarının burada güzel şeyler ortaya koyması ve bu güzelliklerden istifade etmesi gerekir. Bunun için bütün uç noktalara da mesajımızı veriyoruz her zaman. Bu güzel ülkeyi kimsenin bölmeye parçalamaya kudreti, gücü yoktur. Tekrar tekrar söylüyorum. Terör konusunda herhangi bir sıkıntımız söz konusu değildir. Bu ülkenin yolu açıktır." 
     
     "TERÖRÜN, BÖLGE İNSANINA ZARARI DOKUNUR" 
     Orgeneral Sarıışık, Türkiye’nin laik, sosyal hukuk devleti olduğunu, demokrasi mücadelesi içinde kendine has kurallarıyla terörle mücadeleye devam edileceğini belirterek, halkın sağduyulu hareket etmesi gerektiğini kaydetti. Sarıışık, şöyle dedi 
     "Bütün halkımıza da mesaj veriyoruz Ülke bir mücadele içerisinde. Vatandaşın bu konuda çok dikkatli hareket etmesi, provoke edilmemeleri gerekir. Ülke ve yöre halkının dikkatli hareket etmesi lazım. Sivil toplum örgütlerinin de bu konuda kendilerine düşen görevleri vardır. Bu meselelerde sadece 3-5 tane adama işi bırakmamak lazım. 
     Sivil toplum örgütleriyle, silahlı kuvvetlerle, halkla beraber terörün ortadan kaldırılması gerekir. Yoksa bu mücadelede yanlış hareket ederlerse, terörün bölge insanına zararı dokunur. Hiçbir ülkede terörün fayda sağladığı görülmemiştir. Bütün dünya ülkeleri, terörle ortak mücadele içinde topyekün hareket ediyor. Bu bakımdan ülke halkının da biraz daha dikkat etmesi gerekir." Törene, Vali Osman Derya Kadıoğlu, Belediye Başkanı Cemal Akın, AK Parti Malatya milletvekilleri Ali Osman Başkurt ve Fuat Ölmeztoprak ile öteki yetkililer katıldı. 
     
</TEXT>
</DOC>
