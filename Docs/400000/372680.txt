<DOC>
<DOCNO> 372680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/yasam/axyas01.html </URL>
<DATE> 2005/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çiftlikler o kıyılardan kalkmalı' 
</HEADLINE>
<TEXT>


Mevzuata aykırı olarak kurulan balık çiftliklerine karşı olduğunu belirten Kültür ve Turizm Bakanı Atilla Koç, "Turizm açısından çiftliklerin oralarda olmasını doğru bulmuyorum. Mevcut durumu beğenmiyorum" dedi 

YILDIZ YAZICIOĞLU Ankara 

Kültür ve Turizm Bakanı Atilla Koç, turizm bölgelerinde mevzuata aykırı olarak kurulan balık çiftlikleriyle ilgili olarak mutlaka hukuki çözüm yolu bulunması gerektiğini belirterek, "Turizm açısından oralarda olmasını doğru bulmuyorum" dedi. 
Milliyet'in sorularını yanıtlayan Koç, Çevresel Etki Değerlendirme ÇED sürecinden geçmiş çiftlikleri ayrıca değerlendirmek gerektiğini, ancak temelde turizm yapılan kıyılarda balık çiftlikleri bulunmamasından yana olduğunu söyledi. 

Tarım Bakanlığı'nın tavrı önemli 
Koç, ÇED sürecine aykırı ve eksiklikleri olan çiftliklerle ilgili Tarım ve Köyişleri Bakanlığı'nın alacağı tavrın önemli olduğunu kaydederek, "Çiftlikleri yine de o kıyılardan kaldırmak gerekir" diye konuştu. 
Hukuki durum açısından bugün sorun olmasa da, AB mevzuatı nedeniyle gelecek günlerde bu durumun değişebileceğini kaydeden Koç, şunları söyledi 
"Kanımca yeni üst hukuki normlara uyum sağlamamız için balık çiftliklerini oralardan kaldırmamız gerekebilir. Hukuki değerlendirmeme göre, AB müzakerelerinde balık çiftlikleri düzeltilmesi gereken bir problem olarak önümüze çıkacaktır. Müzakere sürecinde tarım başlığı altında bunun karşımıza geleceğini düşünüyorum." 

Turizm penceresinden bakınca... 
Balık çiftliklerini, mevcut görünümleri ve hukuki durumları itibariyle iyi bildiğini söyleyen Koç, Türkiye'nin bu sorunu hukukun üstünlüğü ilkesi çerçevesinde çözeceğini söyledi. 
Tarım ve Köyişleri Bakanlığı'nın, balık çiftliklerini her boyutuyla değerlendireceğini ve hukuka aykırılık varsa bunları tespit edeceğine inandığını yineleyen Koç, Kültür ve Turizm Bakanlığı olarak bu meseleye turizm penceresinden baktıklarında kıyılardaki mevcut durumu beğenmediğini vurguladı. 
Çevre ve Orman Bakanı Osman Pepe, Milliyet'e, çiftliklerin oluşturduğu manzaranın "içini burktuğunu" söylemişti. Tarım ve Köyişleri Bakanı Mehdi Eker ise balık çiftliklerinin gerekli izinler alınarak kurulduğunu savunmuştu. 



</TEXT>
</DOC>
