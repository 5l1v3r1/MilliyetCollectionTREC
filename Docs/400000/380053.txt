<DOC>
<DOCNO> 380053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/sontur28.html </URL>
<DATE> 2005/09/20/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Adana'da "duman bulutları"... 
</HEADLINE>
<TEXT>

     Çukurova’da mısır hasadını tamamladıktan sonra buğday ekimi için tarlasındaki anızı yakmaya başlayan çiftçiler, Adana kent merkezinde "duman bulutları"nın oluşmasına neden oluyor. 
     AA muhabirinin Çevre ve Orman İl Müdürlüğü’nden aldığı bilgiye göre, temmuz ve ağustos aylarında havadaki partikül madde metreküpte en fazla 36 mikrograma ulaşırken son günlerde artmaya başladı. 
     Mısır anızı yakılmasının partikül madde miktarının artmasına yol açtığını belirten yetkililer, ölçümlere göre 17 Eylülde 42, 18 Eylül’de 65 mikrogram olarak belirlenen partikül madde miktarının, dün 48, bugün 20 Eylül ise metreküpte 115 mikrogram olarak ölçüldüğünü 
     kaydetti. 
     Özellikle akşam saatlerinde yoğunlaşan "duman bulutları" kentte yaşamı olumsuz yönde etkilerken, havada uçuşan kül parçacıkları da ciddi anlamda kirliliğe yol açıyor. 
     İl Çevre ve Orman Müdürü Nebi Erol Metin, havadaki partikül madde miktarının sınır değer olan 150 mikrogram olduğuna dikkati çekerek çiftçileri anız yakmamaları konusunda uyardı. 
     Metin, jandarma ve kendi ekiplerinin sık aralıklarla kontroller yaparak, anız yakanlara karşı önlem aldıklarını ancak, para cezasının yetersiz kaldığını ifade etti. Metin, ayrıca anız yakanların genellikle "düşmanım var, ben yakmadım" ifadesi üzerine girişimlerinden arzu ettikleri sonucu alamadıklarını kaydetti. 
     Nebi Erol Metin, ilde yaygınlaşan anız yakılmasının eko sistemi olumsuz etkilediğini anımsattı. 
     
</TEXT>
</DOC>
