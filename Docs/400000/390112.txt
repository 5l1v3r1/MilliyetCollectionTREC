<DOC>
<DOCNO> 390112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sondun46.html </URL>
<DATE> 2005/10/27/ </DATE>
<TIME> 21.45 </TIME>
<AUTHOR>  </AUTHOR>
<HEADLINE>
Askeri tabip, 'Savaş yasadışı' gerekçesiyle Irak'a gitmeyi red etti 
</HEADLINE>
<TEXT>

     Irak'ta görev yapmayı reddettiği için yargılanan İngiliz askeri tabip Malcolm Kendall-Smith, mahkemede kendini savunurken ''Irak savaşı yasadışı...'' dedi. 
     Wiltshire bölgesindeki Bulford Kışlası'nda bugün basına kapalı olarak yapılan hazırlık duruşmasından sonra gazetecilerle konuşan subayın avukatı Justin Roberts, müvekkilinin Irak'a gitmemekte kararlı olduğunu belirterek, ''Savunmamızı Irak savaşının yasadışı oluşu üzerine bina edeceğiz'' dedi. 
     İskoçya'daki Kinloss üssünde görev yapan Kendall-Smith, geçen Haziran ayında Irak'a gitmeyi reddedince gözaltına alınmış ve sorgulandıktan sonra işten el çektirilmişti. Askeri tabip aleyhinde ''emre itaatsizlikten'' 5 ekimde dava açılmıştı. 
     Müvekkilinin Irak'a gitmek yerine cezaevine girmeye hazır olduğunu söyleyen Avukat Roberts, Aralık ayının ilk haftasında basına kapalı bir hazırlık duruşması daha yapılacağını, davanın başlangıç tarihinin ise belli olmadığını anlattı. 
     
</TEXT>
</DOC>
