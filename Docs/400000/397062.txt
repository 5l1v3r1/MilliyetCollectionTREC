<DOC>
<DOCNO> 397062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sonspo07.html </URL>
<DATE> 2005/11/22/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Mehmet Okur 16 sayı attı... 
</HEADLINE>
<TEXT>

     ABD Profesyonel Basketbol Ligi'ne NBA , TSİ bu sabaha karşı yapılan 4 maçla devam edildi. 
     Batı Konferansı'nda yer alan takımlarından Utah Jazz, sahasında konuk ettiği Milwaukee Bucks'ı 100-80 yenerek 5 maçlık yenilgi serisine son noktayı koydu. 
     Bucks karşısında ilk çeyreği geride tamamlayan Jazz'da Mehmet Okur karşılaşmayı 16 sayı, 8 ribaunt ve 1 asistle tamamladı. 
     Karşılaşmada 31 dakika forma giyen ve 2 sayılık atışlarda 13'de 3, 3 sayılık atışlarda 4'de 3 isabet yakalayan Mehmet Okur, 1 kere kullandığı serbest atışı da sayıya çevirdi ve karşılaşmayı 16 sayıyla tamamlayarak takımının en skorer ikinci oyuncusu oldu. 
     Jazz'ın galibiyetinde en önemli rolü maçı 18 sayıyla tamamlayan Gordan Giricek alırken, Deron Williams 10 sayı ve 10 asistle ''double double'' yaptı. 
     Milwaukee Bucks'da ise Michael Redd'in 25 sayılık performansı takımını galibiyete taşımaya yetmezken, Tj Ford'un 10 sayı ve 5 asisti yenilgiyi önleyemedi. 
     Gecenin en büyük mücadeleye sahne olan maçında ise San Antonio Spurs, deplasmanda Sacramento Kings'i 96-93 yendi. 
     Spurs'da karşılaşmayı 23 sayı, 2 asist ve 2 ribauntla tamamlayan Tony Parker, takımını galibiyete taşırken, Tim Duncan, 22 sayı ve 19 ribauntla ''double-double'' yaparak takımının kazanmasında önemli pay üstlendi. 
     Kings'de ise Mike Bibby'nin 33 sayı, 2 asist ve 3 ribaundu takımına galibiyeti getirmeye yetmedi. 18 sayı ve 14 ribauntla karşılaşmanın diğer ''double-double'' yapan oyuncusu Bonzi Wells'in performansı da yenilgiyi engelleyemedi. 
     Ligde dün akşam yapılan diğer iki maçta ise Philadelphia 76'ers, sahasında Oklahoma City Hornets'ı 103-91 yenerken, Golden State Warriors, yine sahasında New Jersey Nets'i 100-97'lik skorla mağlup etmeyi başardı. 
     Lige yarın yapılacak 6 maçla devam edilecek. 
     
</TEXT>
</DOC>
