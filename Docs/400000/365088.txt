<DOC>
<DOCNO> 365088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sonsiy18.html </URL>
<DATE> 2005/07/28/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
CHP'li 25 İlçe Başkanı Altan Öymen'i kınadı 
</HEADLINE>
<TEXT>

     CHP’li 25 ilçe başkanı, İstanbul İl Başkanlığı’na adaylığını koyan eski CHP Genel Başkanı, gazeteci-yazar Altan Öymen’in, "ilçe başkanlarına ve örgüte ’memurlar’ benzetmesi yapmasını" kınadı. 
     CHP İstanbul İl Başkanlığı’ndan, ilçe başkanlarının imzasıyla yapılan yazılı açıklamada, CHP’nin "demokratik geleneklerin en yoğun yaşandığı" parti olduğu, yaşanan delege seçimleri ve ilçe kongrelerinin de bunu gösterdiği belirtildi. 
     Özgür ortamda seçilen il delegelerinin 497’sinin, verdikleri imzayla Şinasi Öktem’in yanında olduklarını seslendirdikleri ve bunu ilçe başkanlarının kamuoyuna açıkladıkları ifade edilen açıklamada, şu görüşlere yer verildi 
     "CHP İlçe Başkanları’na yapılan ’tasdikçi memur’ benzetmesi çirkindir ve yakışık almamaktadır. CHP İlçe Başkanları, demokratik halk devrimcileridir. Hepsi birer kalpaksız Kuvayi Milliyeci’dir. CHP İlçe Başkanları statükocu değil, değişimden yanadır. CHP İlçe Başkanları gençleştirme iddiasında değildir, zaten gençtir, dinamiktir. CHP İlçe Başkanları, kongreden kongreye partisi akıllarına gelenlerden değil, partinin asli unsurlarıdır. İnançla, özgürce, kararlılıkla, 497 il delegesinin Şinasi Öktem’e verdiği desteği bir kez daha seslendiriyor ve sonuçlanıncaya kadar arkasında olduğumuzu kamuoyuna açıklıyoruz." 
     
</TEXT>
</DOC>
