<DOC>
<DOCNO> 393303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sondun04.html </URL>
<DATE> 2005/11/09/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
ABD'de bir skandal soruşturması daha... 
</HEADLINE>
<TEXT>

     ABD Merkezi Haberalma Teşkilatı CIA , terör suçlarından yakalananların sorgulanması için, aralarında bazı eski komünist doğu Avrupa ülkelerinin de bulunduğu çeşitli yerlerde gizli tutukevleri kurduğu bilgisinin nasıl sızdırıldığının ortaya çıkarılması için Adalet Bakanlığı’ndan soruşturma açmasını istedi. 
     ABD medyasındaki haberlere göre yetkililer, talebin CIA tarafından Adalet Bakanlığı’na iletildiğini bildirdiler. 
     The Washington Post gazetesi, CIA’in, 11 Eylül saldırılarının ardından, teröre ilişkin suçlardan tutuklanan kişilerin sorgulanması amacıyla dünyanın 8 ülkesinde gizli tutukevlerinden yararlandığını yazmıştı. 
     Gazetenin haberinde, gizli tutukevlerinin, Afganistan ve Tayland’ın yanı sıra doğu Avrupa’daki bazı eski komünist, yeni demokratik ülkelerde bulunduğunu belirtmiş, ancak bu ülkelerin isimleri verilmemişti. 
     İnsan hakları kuruluşları, bu ülkeler arasında Polonya ve Romanya’nın da bulunduğunu savunurken birçok doğu Avrupa devleti, CIA’in gizli tutukevlerine ev sahipliği yaptıkları yolundaki iddiayı yalanlamıştı. 
     Ancak üst düzey Amerikalı yetkililer, The Washington Post’taki haberi yalanlamazken, konuya ilişkin bilgi vermemekle yetinmişti. 
     Öte yandan skandalın büyümesi üzerine Senato’daki Cumhuriyetçi Parti çoğunluk lideri Bill Frist ve Temsilciler Meclisi Başkanı Dennis Hastert, Kongre’nin iki kanadındaki istihbarat komitelerine birer mektup yazarak, gazete haberinin doğru olup olmadığının, nasıl basına sızdırıldığının ve konunun ABD’nin ulusal güvenliğine ne ölçüde zarar verdiğinin ortaya çıkarılmasını istediler. 
     Washington’ı sarsan, gizli bir CIA ajanının kimliğinin medyaya sızdırılması skandalını soruşturan özel savcı, Başkan Yardımcısı Dick Cheney’nin başdanışmanı Lewis Libby hakkında yalan ifade vermek ve adaleti engellemek suçlarından geçen haftalarda dava açmış ve bu gelişme Beyaz Saray için önemli bir darbe olarak nitelendirilmişti. 
     
</TEXT>
</DOC>
