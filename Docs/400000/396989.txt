<DOC>
<DOCNO> 396989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/soneko03.html </URL>
<DATE> 2005/11/22/ </DATE>
<TIME> 07.50 </TIME>
<AUTHOR>  </AUTHOR>
<HEADLINE>
General Motors, 30 bin kişiyi işten çıkaracak 
</HEADLINE>
<TEXT>

     Büyük bir kriz içerisinde bulunan dünyanın en büyük otomobil üreticisi General Motors GM , üretim ile talep arasındaki dengeyi sağlamak için 2008 yılına kadar Kuzey Amerika’daki dokuz fabrikasını kapatacağını ve üretimde yer alan 30 bin çalışanını işten çıkaracağını bildirdi. 
     GM Başkanı Rick Wagoner’in yaptığı açıklamada ifade ettiği 30 bin kişilik tenkisat, daha önce aynı dönemde yapılacak işten çıkarmaların 5 bin artırılması anlamına geliyor. 
     GM, geçtiğimiz aylarda yaptığı açıklamada, 2008 yılına kadar 25 bin çalışanının işine son vereceğini duyurmuştu. 
     GM’in kapatacağı fabrikalar arasında Michigan eyaletindeki Oklahoma City ve Lansing, Tennessee’deki Spring Hill, Georgia’daki Doraville ve Kanada’daki Ontario montaj fabrikaları Michigan Flint’teki motor, Ontario’daki lokomotif, Lansing ve Pittsburgh’daki metal merkezleri de bulunuyor. 
     GM ayrıca, Michigan’daki Ypsilanti, Oregon’daki Portland ve henüz ifade edilmeyen bir yerdeki toplam üç servis ve yedek parça tesislerini de kapatmayı planlıyor. Ohio, Moraine’deki fabrikada ise vardiyalardan birinin sona erdirileceği belirtiliyor. 
     İşten çıkarmaların maliyetleri rakip otomotiv üreticilerinin seviyesine çekmek ve Kuzey Amerika operasyonlarını karlı hale getirmek için zorunlu bir karar olduğunu belirten Wagoner, GM’in 2006 yılı sonu rakamlarına göre 7 milyar dolarlık bir maliyet indirimini hedeflediğini bildirdi. 
     Wagoner, Kuzey Amerika’daki GM fabrikalarının Asyalı rakiplerinin çok altında bir kapasite ile üretim yaptığına işaret ederken, bu fabrikalardaki kapasite kullanımının şu an yüzde 85 olduğunu ifade etti. 
     Başta Toyota olmak üzere Asyalı rakipleriyle rekabette zorlanan GM, bu yılın ilk dokuz ayında geçtiğimiz yıla göre 4 milyar dolarlık bir kayba uğradı. 
     GM’in hisseleri geçen hafta son 18 yılın en düşük seviyesine gerilemiş, ancak Wagoner çalışanlara göndediği bir e-posta’da GM’in iflas planının olmadığını duyurmuştu. 
     
</TEXT>
</DOC>
