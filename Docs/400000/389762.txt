<DOC>
<DOCNO> 389762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sondun25.html </URL>
<DATE> 2005/10/26/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Alman tarihçi 1. Dünya Savaşı'nda Ermeniler Türklere saldırdı 
</HEADLINE>
<TEXT>

     Alman tarihçi, senaryo yazarı ve yapımcı Karl Höffkes, İngiltere'de Ermeni soykırımı iddialarını konu alan, Türkiye karşıtı bir film yapılmakta olduğunu belirterek, ''Birinci Dünya Savaşı'nda Rus ordusuna katılarak Türklere saldıran Ermeniler, şimdi olayları kendilerine mal etmek için çalışıyor'' dedi. 
     Höffkes, 1914-1945 yılları arasında geçen tarihi olaylar konusunda geniş bir film arşivine sahip olduğunu kaydederek, İngiltere'de yapılmakta olan filmin ''Türkiye'nin başını ağrıtacağını'' söyledi. 
     ''Türkiye'yi asılsız iddialarla köşeye sıkıştırarak bölme ve parçalama niyetindeler'' diyen Höffkes, ''Birinci Dünya Savaşı'nda Rus ordusuna katılarak Türklere saldıran Ermeniler, şimdi olayları kendilerine mal etmek için çalışıyor. Saldırılar karşısında Türkler, Ermenilere karşı kendilerini müdafaa etmişlerdir'' diye konuştu. 
     Türk-Alman dostluk ilişkilerinin Alman imparatorluğu döneminden, 1915 yılından bu yana sürdüğünü söyleyen Höffkes, Türkiye'nin genç nüfusuyla gelişen bir ülke olduğunu ve AB'ye tam üyelik için ödevlerini yerine getireceğine inandığını belirtti. 
     Atatürk hayranı olduğunu ifade eden Höffkes, Mustafa Kemal Atatürk hakkında, Türkçe, İngilizce ve Almanca olmak üzere, ''Devrimcilikten Devlet Adamlığına'' adlı bir belgesel yaptığını kaydetti. 
     
</TEXT>
</DOC>
