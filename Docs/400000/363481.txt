<DOC>
<DOCNO> 363481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sontur14.html </URL>
<DATE> 2005/07/22/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Aynı dala oturan 5 kişi ağaçtan düşüp yaralandı 
</HEADLINE>
<TEXT>

     Behçet DALMAZ DHA 

      HAKKARİ'nin Çukurca İlçesi'nde, dut toplamak için çıktıkları ağacın aynı dalına oturan 5 kişi dalın kırılması üzerine düşerek yaralandı. Hakkari Devlet Hastanesi'ne götürülen yaralılar, Acil Servis'te yer olmayınca 2 kişi bir yatağa diğerleri de başka hastaların yanına yatırılarak tedavi edildi. 
     Çukurca'nın Yeşilçeşme Mahallesi'nde yaşayan 20 yaşındaki Hicret Kavak, kardeşi 14 yaşındaki Yavuz Kavak, 16 yaşındaki Nimet Berrak, kardeşleri 11 yaşındaki Vildan Kavak ve 9 yaşındaki Medeni Kavak, dut toplamak için ağaca çıktı. Ağaçta bir süre dut toplayan 5 kişi, bir süre sonra aynı dalın üzerine oturmak istedi. Yükü taşıyamayan dal kırılınca, 5 kişi yaklaşık 5 metre yükseklikten düştü. Çevrede bulunanlar tarafından Sağlık Ocağı'na götürülen 5 kişiye doktor olmadığı için hemşire müdahale etti. Röntgenleri de çekilemeyen yaralılar daha sonar 112 Acil Servis ambulansıyla Hakkari Devlet Hastanesi'ne sevk edildi. 
     AYNI YATAKTA 2 KİŞİ Devlet Hastanesi Acil Servisi'nde yataklarda yer olmayınca yaralılardan 2'si bir yatağa diğerleri de başka hastaların yanlarına yatırılarak tedavi altına alındı. Vücutlarında ezik olduğu tespit edilen yararlıların durumlarının iyi olduğu belirtildi. Medeni Berrak, dut toplamak için hep birlikte ağaca çıktıklarını belirterek, Bir süre sonra hepimiz aynı dalın üzerine geldik. Dal bizim ağırlığımızı kaldıramayınca kırıldı. Biz de dalla birlikte yere düştük'' dedi. Bu arada hastaneye gelen diğer hastaların bazıları yataklarda yer olmayınca koridorlardaki bankların üzerine yatarak sıranın kendilerine gelmesini bekledi. 
     
</TEXT>
</DOC>
