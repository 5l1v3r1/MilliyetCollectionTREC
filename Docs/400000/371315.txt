<DOC>
<DOCNO> 371315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sontur61.html </URL>
<DATE> 2005/08/19/ </DATE>
<TIME> 21.15 </TIME>
<AUTHOR>  </AUTHOR>
<HEADLINE>
Erzurum'da oluşturulan ekip mobil laboratuvarla Ağrı'ya hareket etti... 
</HEADLINE>
<TEXT>

     Sağlık Bakanı Recep Akdağ, Erzurum Hıfzıssıhha Müdürlüğü’nde oluşturulan bir ekibin, mobil laboratuvarla birlikte, ishal vakalarının görüldüğü Ağrı’nın Doğubayazıt İlçesi’ne hareket ettiğini, ayrıca bölgeye antibiyotik ve serum desteğinin sağlandığını bildirdi. 
     Erzurum’un Olur İlçesi’nde gezi ve incelemelerini sürdüren Bakan Akdağ, AA muhabirine yaptığı açıklamada, Doğubayazıt İlçesi’ndeki ishal vakalarıyla ilgili Ağrı Valisi Yusuf Yavaşcan’dan bilgi aldığını söyledi. 
     Bölgeye gönderilmek üzere, Erzurum Hıfzıssıhha Müdürlüğü’nde bir ekip oluşturulması yönünde talimat verdiğini belirten Bakan Akdağ, şunları söyledi 
     "Bu ekibin içinde enfeksiyon hastalıkları, halk sağlığı ve laboratuvar uzmanları bulunuyor. Söz konusu ekip, süratle mobil laboratuvar kurdu ve bölgeye hareket etti. Doğubayazıt’ta çalışmalara başlamak üzereler. Ayrıca bölgeye antibiyotik ve serum desteği de sağlanıyor" Dar bölgelerde ishal vakalarının birden bire artışında şehir suyu şebekeleriyle ilgili problemler olabileceğini belirten Akdağ, "Özellikle sebzelerin sulanması ile ilgili sorunlar olabilir. Ayrıca su yetersizliği bulunan bölgelerde açılan kuyular varsa, sorun buradan da kaynaklanıyor olabilir" dedi. 
     
</TEXT>
</DOC>
