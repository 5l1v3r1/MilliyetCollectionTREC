<DOC>
<DOCNO> 386591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sondun01.html </URL>
<DATE> 2005/10/14/ </DATE>
<TIME> 01.15 </TIME>
<AUTHOR>  </AUTHOR>
<HEADLINE>
Beyaz Saray'ın suçladığı gazeteciye, meslektaş desteği 
</HEADLINE>
<TEXT>

     Beyaz Saray sözcüsü Scott McClellan, Beyaz Saray'ı takip eden 90 yaşındaki en kıdemli muhabir Helen Thomas'ı ''terörizme karşı savaşa karşı olmakla'' suçlayınca, diğer gazeteciler Thomas'a destek verdi. 
     ABD'nin Irak ve Afganistan'a müdahalelerini başından bu yana sorgulayan deneyimli gazeteci Thomas, bugünkü basın toplantısında da McClellan'a, ''Başkan George Bush, tam zafer sağlanıncaya kadar bu ülkeden çıkılmayacağını söylüyor. Tam başarı ne anlama geliyor '' diye sordu. 
     Bu soruya McClellan, ''Ortadoğu'nun kalbinde özgür ve demokratik Irak sağlanıncaya kadar'' yanıtını verdi. Thomas, ''Iraklıların, ABD'den topraklarını terk etmesini istemesi durumunda ne olacağını sorması üzerine McClellan, Bush'un, ''teröristlerle ülke dışında savaşalım ki, kendi topraklarımızda savaşmak zorunda kalmayalım'' politikasını hatırlattı ve 11 Eylül'den bu dersin çıkarıldığını söyledi. 
     Thomas'ın, ''Irak'ın 11 Eylül ile hiçbir ilgisi yok'' demesi üzerine McClellan, ''Senin terörizmle savaş konusunda farklı bir fikrin var. Eminim, terörizme karşı açılan geniş anlamda savaşa da karşısın. Başkan, bunu kapsamlı bir strateji olarak tanıyor ve bu büyük bir savaş'' karşılığını verdi. 
     Bunun üzerine başka bir Beyaz Saray muhabiri, ''Hangi temele dayanarak Helen'ın terörizmle savaşa karşı çıktığını söylüyorsun '' sorusunu sözcüye yöneltti ve ''Helen adına konuşman da çok garip'' dedi. 
     Sözcü McClellan ise ''Helen'ın son birkaç yıldaki yorumlarına bakarsan, fikirlerini hep bu yönde ifade etti'' karşılığını verdi. Bunun üzerine Helen Thomas ise ''Ben, kışkırtıcı bir unsur olmadığı halde, önleyici olarak savaş açmaya karşıyım'' diyerek kendisini savundu. 
     Amerikan televizyonları da Beyaz Saray sözcüsü ile Beyaz Saray'ın bu kıdemli muhabiri arasındaki ilginç diyaloğu tekrar tekrar yayınladı. 
     
</TEXT>
</DOC>
