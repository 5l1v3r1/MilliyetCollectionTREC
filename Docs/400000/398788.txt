<DOC>
<DOCNO> 398788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sonyas12.html </URL>
<DATE> 2005/11/28/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Dünya Kupası maçlarında 30 saniyelik reklama 33 bin avro 
</HEADLINE>
<TEXT>

     Almanya'da gelecek yıl düzenlenecek Dünya Futbol Şampiyonası'nın tüm maçlarını naklen yayımlayacak olan özel televizyon kanalı Premiere, maç aralarında gösterilecek reklamların fiyatlarını açıkladı. 
     Premiere'nin Reklam Pazarlama Müdürü Arne Bergmann, bu konuda yaptığı açıklamada, maçların önemine ve yayımlandıkları saatlere göre 30 saniyelik bir reklam filminin yayımlanması için şirketlerden 3 bin 300 ila 33 bin avro arasında değişen fiyatların talep edileceğini bildirdi. 
     Bergmann, ''Biz müşterilerimize, mesajlarını saat 20.00'den sonra, yani en iyi yayın saati sırasında canlı olarak gösterilen tüm karşılaşmalarda yayımlama imkanı sağlıyoruz. Sadece Premiere'de müşterilerimize markalarını 24 saat süreyle istedikleri zaman yayımlatma imkanı sunuyoruz'' dedi. 
     Premiere, Dünya Futbol Şampiyonası'nın tüm 64 karşılaşmasını canlı olarak ve yeni HDTV formatında yayımlayacak tek televizyon kanalı olacak. 
     
</TEXT>
</DOC>
