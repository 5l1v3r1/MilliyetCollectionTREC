<DOC>
<DOCNO> 399452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/dunya/axdun02.html </URL>
<DATE> 2005/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkel Türkiye'nin üyeliği garanti değil 
</HEADLINE>
<TEXT>


DIŞ HABERLER SERVİSİ 


Almanya'nın yeni Başbakanı Angela Merkel, Türkiye'nin Avrupa Birliği AB üyeliğinin garanti altında olmadığını belirterek, "imtiyazlı ilişki" vurgusu yaptı. 
Hükümetinin 4 yıllık programını açıklamak için Federal Meclis'te bir konuşma yapan Almanya Başbakanı, üyelik müzakerelerinin "sonucu önceden garanti edilemeyecek, ucu açık bir süreç" olduğunu söyledi. Birlik'e üye olmak isteyen her ülkenin gerekli şartları yerine getirmek zorunda olduğunu belirten Merkel'in, Romanya, Bulgaristan ve Hırvatistan'ın adını anmayıp özellikle Türkiye'nin üyeliğine değinmesi ise dikkat çekti. 
Angela Merkel, Türkiye'nin gerekli kriterleri yerine getirememesi veya AB'nin Türkiye'yi üye olarak kabul etmeye hazır olmaması durumunda, "Türkiye'nin, AB ile imtiyazlı ilişkisini geliştirecek şekilde Avrupa'nın yapılarına mümkün olduğunca sıkıca bağlanması gerektiğini" söyledi. Merkel, "Bu gelecek yıllarda da sürdüreceğimiz bir görevdir. Önceki hükümetin yaptığı tüm anlaşmalara sadığız. Temel ilke Avrupa'nın güvenilirliği olmalı, ancak bu süreç özel bir itinayla izlenecek" diye konuştu. 
AB ülkeleri vatandaşlarının, çok fazla zorlandıkları duygusuna kapılmamaları gerektiğini belirten Merkel, "Vatandaşlarının desteği ve güvenine sahip olmayan bir Avrupa düşünülemez" dedi. 
Merkel, 1.5 saat süren konuşmasında ayrıca, "İslamiyetle açık ve dürüst bir diyalog" sözü de verdi. Almanya'da tüm azınlıkların haklarını koruyacağını taahhüt eden Almanya Başbakanı, "Almanya'nın hoşgörülü ve kozmopolit bir ülke" olduğunu belirtti. 


</TEXT>
</DOC>
