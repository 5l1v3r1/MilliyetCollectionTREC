<DOC>
<DOCNO> 390402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sondun35.html </URL>
<DATE> 2005/10/28/ </DATE>
<TIME> 19.15 </TIME>
<AUTHOR>  </AUTHOR>
<HEADLINE>
Mübarek'ten, Suriye'ye sürpriz ziyaret 
</HEADLINE>
<TEXT>

     Mısır Cumhurbaşkanı Hüsnü Mübarek, eski Lübnan Başbakanı Refik Hariri suikastıyla ilgili ortaya çıkan krizi görüşmek üzere, ani bir Şam ziyareti yaptı. 
     Mısır haber ajansı MENA, Mübarek'in Şam ziyaretinde, Hariri suikastının araştırılmasıyla ilgili olarak, Suriye yönetiminin BM ile işbirliği yapmaması halinde Güvenlik Konseyi'nin yaptırımlar uygulaması konusundaki durumu ele aldığını aktardı. 
     MENA'nın haberinde, ''bölgede tırmanan gelişmeler, Mübarek'i program dışı bir ziyarete sevk etti'' denildi. 
     Suriye resmi haber ajansı Sana'nın haberine göre de, Suriye Devlet Başkanı Beşşar Esad, Mübarek ile görüşmesinde Hariri suikastını soruşturan BM komisyonuyla ülkesinin işbirliği yapmak istediğini belirtti. 
     Görüşmede, Esad'ın ülkesinin uluslararası soruşturma komisyonuyla işbirliği yapmaya verdiği önemi dile getirdiğini duyuran Sana, Suriye ve Mısır devlet başkanlarının görüşmesinde, Hariri suikastı raporunun yayınlanmasının ardından BM Güvenlik Konseyi'nde yapılmakta olan istişarelerin de ele alındığını bildirdi. 
     Resmi Sana ajansı, gün içinde Şam'a gelen Hüsnü Mübarek'in Esad ile görüşmesinden sonra Suriye'den ayrıldığını duyurdu. 
     BM Soruşturma Komisyonu Başkanı Detlev Mehlis tarafından Hariri suikastı konusunda hazırlanan raporda, ''Hariri'nin Suriye ve Lübnan istihbarat servislerinin dikkatlice hazırladıkları bir terörist eylem neticesinde suikasta kurban gittiği'' belirtilmişti. Raporda, Suriye hükümetinin Hariri suikastıyla ilgili BM soruşturmasında işbirliği yapmadığı kaydedilmişti. 
     ABD, Fransa ve İngiltere'nin, BM ile işbirliği yapmaması halinde Suriye'ye yaptırım öngören bir karar tasarını Güvenlik Konseyi üyeleri arasında dolaştırmaya başladığı belirtilmişti. 
     Washington Post gazetesi de, dün diplomatik kaynaklara dayanarak verdiği haberinde, Esad'ın Washington, Londra ve Paris'e mektup göndererek Hariri suikastına karışanları adalet önüne çıkarma sözü verdiğini duyurmuştu. 
     
</TEXT>
</DOC>
