<DOC>
<DOCNO> 372928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/dunya/axdun01.html </URL>
<DATE> 2005/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Cindy'ye karşı Tammy 
</HEADLINE>
<TEXT>


Bush yönetimi, Irak Savaşı'nı protesto eden 'şehit annesi' Cindy Sheehan'ın karşısına, eşi ve 5 oğlu Irak'ta askerlik yapan, savaş destekçisi Tammy Pruett'i çıkardı 

YASEMİN ÇONGAR Washington 


ABD Başkanı George W. Bush , anketlerdeki destek oranının yüzde 36'ya kadar inmesi üzerine, Irak Savaşı'nın gerekçelerini halka anlatma çabasına hız verdi. 
Bu çaba kapsamında, eylemleriyle Bush'un destek yitirmesinde rol oynadığına inanılan, oğlunu Irak Savaşı'nda yitirmiş muhalif anne Cindy Sheehan'ın karşısına da, eşi ve 5 oğlu Irak'ta asker olan savaş destekçisi Tammy Pruett çıkarıldı. 

'Başka anneler de var ' 
Bush, Texas'taki tatiline ara vererek gittiği Idaho'da, ABD Ulusal Muhafızları'na mensup askerler ve ailelerine hitap etti. 
Burada, eşi ve bir oğlu Irak Savaşı'ndan geçen yıl dönen, diğer 4 oğlu ise halen Irak'ta savaşan Tammy Pruett'i dinleyicilere tanıtan Bush, "oğlunun Irak Savaşı'nda bir hiç uğruna öldüğünü" savunan Sheehan ve yanlılarına üstü kapalı mesaj verdi. 
"Tammy'nin söylediklerini hepinizin duymasını istiyorum" diyen Başkan Bush, asker annesinin ağzından, "Eğer çocuklardan birine bir şey olursa, inandıkları, bu ülke için doğru saydıkları bir şey uğruna bu dünyadan ayrılmış olacaklar. Hayatını inandığın şeye adamaktan daha iyi bir hayat biçimi olabilir mi " sözlerini aktardı. 

'Irak'ta kalacağız' 
Konuşmasında Irak'tan çekilme çağrısı yapanları hedef alan Bush, "Birliklerimizin Irak'tan ya da geniş Ortadoğu'dan şu anda çekilmesi, sadece teröristlerin cüretini artırmaya yarar Amerika'ya ve hür ülkelere yani saldırılarda bulunmalarına zemin hazırlar" dedi. "Görevi tamamlamadan" geri çekilmeyeceklerini vurgulayan Bush, "Ben başkan olduğum sürece, kalacağız, çarpışacağız ve teröre karşı savaşı kazanacağız" diye konuştu. 


</TEXT>
</DOC>
