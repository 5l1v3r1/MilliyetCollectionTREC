<DOC>
<DOCNO> 375792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sonspo05.html </URL>
<DATE> 2005/09/05/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Cem Papila'ya Trabzon'da seyirci tepkisi... 
</HEADLINE>
<TEXT>

     Trabzon'da 27 Ağustos'ta başlayan Av-Cup 2005 Avukatlar Kupası maçları tamamlanırken, Ankara takımının formasını giyen avukat hakem Cem Papila Trabzonlu seyircilerin tepkisiyle karşılaştı. Papila, başkentin ikinci takımı olan Ankara formasıyla futbolcu olarak çıktığı maçta, geçen sezonki Fenerbahçe-Trabzon maçındaki yönetimi nedeniyle Trabzonlu futbolseverler tarafından her topu ayağına aldığında ıslıklandı. Papila, sataşmalara tepki göstermeden maçı tamamladı. Sentetik sahalarda oynanan maçlar sonunda final oynayan iki İstanbul temsilcisinden İstanbul Barosu Farketmez takımı, turnuvanın şampiyonluğunu kazandı. 
     23 ilin farklı takımlarla katıldığı şampiyonada toplam 84 maç oynandı. Turnuvanın son gününde İstanbul Bosphorus ve İstanbul Farketmez takımları, finalde 1-1 berabere kaldı. Uzatmalarda gol olmayınca penaltılara geçildi ve İstanbul Farketmez takımı avukatları, karşılaşmayı 5-3 kazandı. 
     
</TEXT>
</DOC>
