<DOC>
<DOCNO> 382787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sondun13.html </URL>
<DATE> 2005/09/30/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Fransız dergisi İstanbul, Avrupa'nın büyüleyici kapısı 
</HEADLINE>
<TEXT>

     
     Saadet ORUÇ PARİS, DHA 

     
FRANSA’da haftalık yayımlanan ve ülkenin en yüksek tirajlı dergilerden biri olan Paris Match, Ankara’nın AB ile müzakerelere başlaması öngörülen 3 Ekim tarihi öncesi, Türkiye’ye ilişkin olarak Fransız okuyuculara bir fikir vermek üzere 13 sayfalık Türkiye dosyası yayımladı. 
     Paris Match, ağırlıklı olarak kültürel unsurların işlendiği ’Modern İstanbul bize açılıyor’ başlıklı dosyasında Dışişleri Bakanı Abdullah Gül’ün yanı sıra, bazı gazeteci ve yazarlarla yapılmış söyleşilere de yer verdi. 
     Dışişleri Bakanı Abdullah Gül demecinde Türkiye’nin kendisinden beklenen kriterleri yerine getirme çabasına karşın, herşeye ’Evet’ demeyeceğinin altını çizdi. Dışişleri Bakanı Gül, Fransız siyasetçilerin Türkiye karşıtı tutumlarını ise şöyle yorumladı "Bir ülkenin iç politikası ile stratejik vizyonu farklı şeylerdir ve ben Fransa’nın tutumunu değiştirdiğine inanmıyorum." Gül ayrıca Fransa ile en fazla diyaloğa ihtiyaç duyulan zaman olduğunun altını çizdi. 
     
     BİRAND İÇİN, ’FRANSIZ ANCHORMAN PPDA’NIN MÜSLÜMAN KARDEŞİ’ YORUMU 

     Mehmet Ali Birand’ın her gün 12 milyon Türk seyirciyi bilgilendirdiğini anlatan Paris Match, ünlü gazeteciyi, Fransa’nın bir numaralı ’anchorman’i olan ve kısaca ’PPDA’ olarak bilinen Patrick Poivre d’Arvor’a benzeterek, ’PPDA’nın Müslüman kardeşi’ ifadesini kullandı. 
     Birand’a, "Türkiye’de özgür bir gazeteci olunabilir mi " sorusunu yönelten Paris Match, "Elbette" yanıtını aldığını belirtirken, ünlü gazeteciye Türk televizyonlarındaki haber seçimiyle ilgili sorular da sordu. Dergi, Birand’ın, "Fransız kanallarına çok benziyor. Önceliği iç gündeme ve duygulara veriyoruz. Sizde de olduğu gibi, bizde de gittikçe insanların siyasete olan ilgisi azalıyor" dediğini aktardı. 
     Dergi, bu röportajların yanı sıra, İstanbul’dan değişik kareler ile tiyatrocu Berrak Tüzünataç, manken Şenay Akay, oyuncu-gazeteci Gülse Birsel ve ünlü yazarlar Ayşe Kulin ve Buket Uzuner ile yapılmış söyleşilere yer verdi. 
     Dergide bir sayfa da Türk televizyonculuğuna ayrıldı ve TV kanalları hakkında bilgi verildi. Kanal D Haber Merkezi’nin gösterildiği bir fotoğrafta, kanalın bir Amerikan TV kanalına benzediği belirtildi. İlgiyle izlenen bir sit-com’un dekorlarından karelerin de yer aldığı dosyada, Kanal D ve CNN TURK binasına yapılan bir ziyarette "Kendinizi Atlanta’da sanırsınız" ifadesi kullanıldı. 
     "Ultramodern stüdyolar, yoğun haber merkezi ve blucinli ciklet çiğneyen genç kız ve erkeklerin çalıştığı kanallar" olarak tanımlandı. 
     
</TEXT>
</DOC>
