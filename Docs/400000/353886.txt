<DOC>
<DOCNO> 353886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/yasam/axyas01.html </URL>
<DATE> 2005/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'En sıcak yaz' korkusu bitti 
</HEADLINE>
<TEXT>


Son meteorolojik gelişmeler, '2005, son yılların en sıcak yazı olacak' iddiasında bulunan NASA'yı yalancı çıkardı. Uzmanlar, 'Aşırı sıcak beklentisi yok' diyor 

GÜRKAN AKGÜNEŞ İstanbul 

NASA'ya ABD Ulusal Havacılık ve Uzay Dairesi göre 2005 yazı, son yılların en sıcak yazlarından birisi olacaktı. Ancak son hava değişimlerini yorumlayan uzmanlar, bu olasılığın ortadan kalktığını ifade ediyor. İTÜ Meteoroloji Mühendisliği Bölümü Başkanı Prof. Dr. Mikdat Kadıoğlu, "Bu yıl aşırı sıcak bir yaz yaşamayacağız. Bu beklenti ortadan kalktı" dedi. 
Kadıoğlu, "Dünyanın meteorolojik dengesini değiştiren ve belli dönemlerde ortaya çıkan El Nino sıcak su akımı ve atmosferdeki sera gazlarının artışı nedeniyle 1998 dünyanın en sıcak yılıydı. Tahmin bu yılın da El Nino ile birlikte çok sıcak olacağıydı, ama artık bu tahmin değişti. El Nino doğmuyor" diye konuştu. 

Ormanlar hazırlıklı 
'En sıcak yaz' uyarıları nedeniyle Orman Genel Müdürlüğü, yine de tedbiri elden bırakmayacak. Orman Bölge Müdürü Faruk Çebi, her türlü tedbirin alındığını belirterek, şunları söyledi 
"Meteoroloji, son 50 yılın en sıcak yazı olacağı tahmininde bulunmuştu. Biz tahmin tutacakmış gibi hazırlık yapıyoruz. Öncelikle yangın mevsimini 5 aydan 7 aya çıkardık." 

Fransa'da 'sıcak' alarmı 

SAADET ORUÇ Paris DHA 
Fransa'da, hava sıcaklıklarının mevsim normallerinin 8 derece üstüne çıkarak 32-33 dereceye ulaşması, 'öldürücü yaz' endişesine neden oldu. Meteoroloji uzmanları, 'canicule' denilen sıcaklar için 3 gece üst üste yüksek değerlerin kaydedilmesi gerektiğini, şimdiye kadar böyle bir duruma rastlanmadığını söylese de, güney Fransa'dan gelen haberler farklı. 
Yerel gazetelerde "Öldürücü sıcaklar şimdiden başladı" şeklinde haberler yer aldı. Aşırı sıcakların etkisindeki Paris'te de özellikle öğle saatlerinde sokakların tenhalığı dikkat çekiyor. 2 yıl önce etkili olan aşırı sıcaklar nedeniyle ağustosun ilk yarısında binlerce kişi yaşamını yitirmişti. 


</TEXT>
</DOC>
