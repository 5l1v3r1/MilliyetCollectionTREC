<DOC>
<DOCNO> 394092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/soneko46.html </URL>
<DATE> 2005/11/11/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Saran Group, Tatlıses'in 2 radyosunu aldı... 
</HEADLINE>
<TEXT>

     Fenerbahçe’nin eski yöneticilerinden Sadettin Saran’ın sahibi olduğu Saran Group’un, ünlü sanatçı İbrahim Tatlıses’in 2 radyosunu satın aldığı bildirildi. 
     Saran Group’tan yapılan açıklamaya göre, enerji, savunma, pazarlama ve medya sektörlerinde faaliyet gösteren grup, medya sektörüne hızlı bir giriş yaparak, 6 ay içinde Radyo Time ve Radyospor’dan sonra Radyo Tatlıses ve Radyo Plus’ı da satın alarak radyo sayısını 4’e çıkardı. 
     Satın alma sonrasında İbrahim Tatlıses’in sahibi olduğu ve 42 ilde yayın yapan Radyo Tatlıses, ismi ve tüm mal varlığı ile Saran Group’a devredildi. Yine Tatlıses grubuna ait olan ve bölgesel yayın yapan Radyo Plus da aynı anlaşma çerçevesinde Saran Group’a geçti. 
     Saran Radyoları Genel Müdürü İlhan Uzundurukan, yaptığı açıklamada, Radyo Tatlıses ve Radyo Plus’ın da gruba katılmasıyla Saran’ın 4 radyo ile Türkiye’nin en güçlü radyo gruplarından biri olduklarını bildirdi. 
     Saran Group’un medya sektöründe yeni yatırımlarla daha da büyümeyi hedeflediğini belirten İlhan Uzundurukan, TMSF’nin yeniden ihaleye çıkaracağı radyolarla da ilgileneceklerini vurguladı. 
     İlhan Uzundurukan, medyaya olan ilgilerinin sadece radyolarla sınırlı olmadığını, Saran Group’un 2006 yılında görsel medya alanında da yatırımlar planlandığını açıkladı. 
     Mevcut radyoların yayın ağlarını geliştirmek istediklerini de aktaran İlhan Uzundurukan, yakın gelecekte Radyospor’un tüm Türkiye’ye seslenebilmesi için ilave yatırımlar yapacaklarını, halen 19 ilde yayın yapan Radyo Time için de büyük bir tanıtım atağına başlayacaklarını kaydetti. 

     
</TEXT>
</DOC>
