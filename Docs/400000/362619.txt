<DOC>
<DOCNO> 362619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/spor/axspo03.html </URL>
<DATE> 2005/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Pires'te son dakika 
</HEADLINE>
<TEXT>


Fransız futbolcu, kulübü Arsenal'den haftalık 40 bin pound Yaklaşık 93 milyar lira ve sözleşmesinin 2 yıl daha uzatılmasını istedi. İngilizler ise hem para, hem de süre olarak Pires'in koşullarını uygun bulmadı 

EDİP ADANIR 


Arsenal Teknik Direktörü Arsene Wenger'in, "Gerekirse Vieira'nın yerine onu oynatırım" dediği Pires, bir yıllık sözleşmesini uzatmak için İngiliz ekibinin yöneticileriyle pazarlık masasına oturdu. 
Fransız futbolcu, bir yıl daha bulunan sözleşmesini, üç 1 2 seneye çıkarmak istediğini belirtti. İngilizler ise bir yıl daha uzatmayı önerdi. 
Süre konusunda uzlaşma sağlayamayan taraflar, para konusunda da sorun yaşadı. Pires'in, Arsenal'den 35 bin poundluk ücretini 40 bin pounda çıkarılmasını istediği öğrenildi. Yönetimin, yıllık 2 milyon poundu da çok bulduğu ifade edildi 
Bu nedenlerden dolayı Fransız oyuncunun her an takımdan ayrılabileceği belirtilirken, Galatasaray'ın da bu oyuncuya yıllık 2 milyon pound yaklaşık 4 trilyon 650 milyar lira ödemesinin zor olduğu ifade edildi. 

Mondi'nin gelişi gecikti 

Kolombiya Milli Takımı ile birlikte Gold Cup maçlarına katılan kaleci Mondragon'un gelişi gecikti. Daha önce yönetimi arayarak 19 Temmuz'da dün geleceğini açıklayan tecrübeli kalecinin, maçlarının devam ettiği, bu nedenle 25 Temmuz'ta Türkiye geleceği ifade edildi. 
Mondragon'un, Sarı - Kırmızılı yöneticilerle masaya oturup, "Futbol hayatımı İtalya'da noktalamak istiyorum" diyeceği öğrenildi. Kolombiyalı eldivenin İtalya'nın Palermo takımıyla her konuda anlaştığı, transferin gerçekleşmesi halinde bunda İtalyan asıllı sevgilisinin büyük rolü olacağı belirtildi. 

Iliç, Florya'da 

İstanbul'a gelen futbolcu, dün ilk kez Metin Oktay Tesisleri'nde idman yaptı 

RAŞİT ALTUN 

Takıma Hollanda kampında katılan Galatasaray'ın Sırp oyuncusu Sasa Iliç, dün Florya Tesisleri'ndeki ilk antrenmanına çıktı. 
Sabah yapılan çalışmaya, Kolombiya Milli Takımı'nda bulunan kaleci Mondragon, Üniversite Oyunları için milli takımda bulunan Hasan Kabze ve sakatlığı süren Ayhan katılmadı. Belindeki ağrıları süren Ergün de takımdan ayrı düz koşu yaptı. 
Teknik Direktör Eric Gerets yaklaşık 1.5 saat süren çalışmada futbolculara kondisyon çalışmasının ardından üç grup halinde dar alanda kısa pas çalışması yaptırdı. Gruplar daha sonra yarım sahada dönüşümlü olarak çift kale oynadı. Maçlarda Ümit Karan, Necati Ateş ve Altan performanslarıyla dikkat çekti. 
Galatasaray'ın akşam antrenmanı Başkan Özhan Canaydın da izlerken, ağrıları artan Hasan Şaş çalışmayı yarım bıraktı. 

Tesadüfle gelen ameliyat 

Galatasaraylı Ayhan Akman, dizindeki basit bir ağrı için doktora gitti, kontrolden geçti. Sol ayak bilek bağlarında incelme olduğu ortaya çıktı. Ameliyata alınan Sarı-Kırmızılı futbolcu, 5-6 maç kaçıracak 

Ayhan Akman, hiç hesapta olmayan ameliyatına yanıyor. Hagi'nin vazgeçilmezleri arasına girmeyi başaran, son dönemde ilk 11'in gediklileri arasında yer alan Galatasaraylı futbolcu, yeni sezona umutla bakıyor, Teknik Direktör Eric Gerets'ten de formayı kapmak istiyordu. 
Ayhan, hazırlık çalışmalarına yakın, dizindeki hafif ağrıyı göstermek için doktora gitti, "Sonradan başım derde girmesin, bir problem varsa, şimdiden halledeyim" diye düşündü. Dizinde pek bir sorun çıkmadı. Doktoru, "Gel seni tepeden tırnağa muayeneden geçirelim. Kafan rahat olsun" dedi. Cim - Bomlu futbolcu, "İyi olur" diyerek kontrole girdi. 
İşte ne olduysa, burada oldu. Ayhan'ın sol bilek bağlarında incelme olduğu tespit edildi. Doktoru, "Ameliyat şart, aksi takdirde daha sonra kopma olursa futbola dönmek çok daha zor olur" dedi. 
Bir anda ne olduğuna şaşıran Sarı - Kırmızılı futbolcu, kendini ameliyat masasında buldu. Şanssızlığına yanan Ayhan Akman, "Böyle bir operasyon geçireceğimi bilseydim, lig biter bitmez işi bitirirdim. Şimdi hem çalışmalara katılamadım, hem de takıma dönüşüm uzayacak. Keşke daha önce bu durumu öğrenebilseydim" diye konuştu. 
İki hafta önce Münih'te Dr. Wolfarth'a ameliyat olan futbolcunun dönüşünün iki ayı bulacağı, ligde de 5-6 maçı kaçıracağı vurgulandı. 

'Ribery'yi unutun' 

Ribery'nin Galatasaray'a dönüşü olanaksız hale geldi. Sarı-Kırmızılılar'ı önceki akşam arayan Marsilyalı yöneticiler, Fransız futbolcunun Türkiye'ye dönmesinin imk nsız olduğunu, isterlerse bonservis sorununu halletmek için görüşebileceklerini ifade etti. FIFA ile yaptıkları görüşmelerde Ribery için "Oynar" belgesini alacaklarını söyleyen Marsilyalılar, "Artık bu işin dönüşü yok" dedi. 

Başkan'a brifing 

Galatasaray Yönetim Kurulu'nun dün akşam yaptığı toplantıya Teknik Direktör Eric Gerets de katıldı. Belçikalı hoca kamp hakkında rapor verirken, "Çok iyi bir ekip devraldım. Beklediğimden daha iyi çıktı. Seyir zevki yüksek bir takım olacağız. Sizden bir tane daha yabancı oyuncu istiyorum. Pires ya da onun ayarında. Bu kalitede bir isim bana yeter" dedi. Yönetim de Belçikalı hocaya bu konuda garanti verdi. Başkan Özhan Canaydın'ın dün sabah da Sportif Direktör Bülent Tulun'dan Gerets'in çalışma sistemi hakkında bilgi aldığı öğrenildi. Bu arada Adnan Öztürk'ün istifası kabul edilmedi. 

Store tırı Fethiye'de 

Sarı - Kırmızılılar'ın markalı ürünlerini Türkiye'deki tüm taraftara ulaştıran "Galatasaray Store Tırı" Fethiye'ye gitti. Kaş'tan Fethiye'ye geçen tırın bugün ilçeden ayrılacağı ve Muğla'ya geçeceği belirtildi. Tırda, ev tekstil ürünlerinden, bebek kıyafetlerine kadar Galatasaray markalı her ürün yer alıyor. 


</TEXT>
</DOC>
