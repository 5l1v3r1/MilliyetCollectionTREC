<DOC>
<DOCNO> 382587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/soneko51.html </URL>
<DATE> 2005/09/29/ </DATE>
<TIME> 20.55 </TIME>
<AUTHOR>  </AUTHOR>
<HEADLINE>
Ali Coşkun "Erez sanayi bölgesi için Türkiye'ye ayrıcalık tanınacak" 
</HEADLINE>
<TEXT>

     Sanayi ve Ticaret Bakanı Ali Coşkun, Gazze'deki Erez sanayi bölgesi için İsrail tarafından Türkiye'ye ayrıcalık tanınacağını bildirdi. 
     İsrail Başbakan Yardımcısı Ehut Olmert ile yaptığı görüşmesine ilişkin gazetecilerin sorularını yanıtlayan Bakan Coşkun, görüşmede Türk firmalarının İsrail'deki bürokratik engellerden dolayı sıkıntılarını dile getirdiğini söyledi. 
     Bunlardan ilkinin Türk işçilerinin vizeleri konusu olduğunu belirten Coşkun, bunun yanında İsrail'e daha fazla Türk işçisi getirilebilmesi için gerekli iznin verilmesini talep ettiklerini kaydetti Türkiye ile İsrail arasında savunma sanayi alanında işbirliği olduğunu hatırlatan Coşkun, Türk savunma sanayi firmalarının da buraya bazı araçları satmak ve İsrailli firmalar ile joint venture istediğini bu konuda hazırlanan bir raporu da Olmert'e sunduğunu söyledi. 
     Türkiye Odalar ve Borsalar Birliği'nin Gazze'deki Erez sanayi bölgesinde başlattığı girişimden iyi sonuçlar alındığını ve bu konudaki memnuniyeti dile getirdiğini belirten Coşkun, Olmert'in de organize sanayi bölgesinin biran evvel faaliyete geçirilmesi için direktif verdiğini sözlerine ekledi. 
     
</TEXT>
</DOC>
