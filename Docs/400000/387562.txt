<DOC>
<DOCNO> 387562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/yazar/tamer.html </URL>
<DATE> 2005/10/18/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Bu fıkrayla biz, AB'ye tam üye oluruz 
</HEADLINE>
<TEXT>


Cumartesi gecesi Yeniköy'deki Sait Halim Paşa Yalısı'na tam saatinde gittiğim halde, kendimi hafif mahcup hissettim. Zira AB üyeliği yolunda bize Avrupa'da destek sağlamak üzere geçen yıl kurulan ve Avrupa'nın tanınmış eski siyasetçilerinden oluşan Bağımsız Türkiye Komisyonu'nun üyeleri bizden de önce gelmişlerdi... 
Açık Toplum Enstitüsü'nün inisiyatifiyle oluşturulan komisyonun başkanı, 1999 Helsinki Zirvesi'nde Türkiye'nin AB'den üye adaylığı statüsü almasında önemli işlevi olan eski Finlandiya Cumhurbaşkanı Martti Ahtisaari. Üyeler Fransa eski Başbakanı Michel Rocard, İspanya eski Dışişleri Bakanı Marcelino Oreja, Günter Verheugen'in selefi Hollanda eski Dışişleri Bakanı Hans van der Broek, Avrupa Parlamentosu üyesi Emma Bonino ve Avusturya Dışişleri Bakanlığı eski müsteşarı Alber Rohan. 

Doğru algılanmak 
Bu komisyonun aslında resmi niteliği yok, ancak yapısı itibariyle en az resmi heyetler kadar önemi var. Komisyonun hedefini "Bir yanda Avrupa'daki bütün soru işaretlerinin Türkiye'de doğru algılanmasına yardımcı olurken, diğer yanda da Türkiye'de kaydedilen mesafenin Avrupa'da iyi anlaşılmasını sağlamak" olarak özetleyebiliriz. 
Anladığım kadarıyla akşam yemeğinde bize verdikleri tavsiyeleri, aynı gün sabah saatlerinde 2.5 saat süreyle görüştükleri Başbakan Tayyip Erdoğan ve Dışişleri Bakanı Abdullah Gül'e de iletmişler. 
Örneğin 1951'de 6 üyeyle yola çıkan AB'de, üye sayısının ancak 22 yıl sonra 9'a yükseldiğini, 15 üyeye gelinmesi için bir 22 yıl daha geçmesi gerektiğini hatırlatan İspanyol üye Oreja, "Sadece 9 yıl sonra 25 üyeye çıktık. 2007'de 2 üye daha, ardından Türkiye... Türkiye küçük bir lokma değil, ama Avrupa da eski Avrupa değil. AB kendi geleceğinin derdinde. Lütfen olan - bitenin hepsini üzerinize alınmayın," mesajını verdi. 

AB'ye giriş fıkrası 
"Bu bir algılama sorunu" diye söze başlayan komisyonun Avusturyalı üyesi Rohan'ın anlattığı enfes fıkra ise hem karşılıklı yorumların ne kadar farklılaşabileceğini gösterirken, hem de 10 - 12 yıl sonra AB'ye tam üye olacağımıza ilişkin inancımı güçlendirdi 
Papa, Musevileri Roma'dan yollamaya karar verir. Hahambaşı da bunu önlemek için Papa'dan ısrarla randevu ister. Sonunda Papa Hahambaşı'na randevu verir, ama tek kelime konuşmamak koşuluyla 
Hahambaşı çaresiz kabul eder. Papa ile Vatikan'da buluştuklarında şu sahne cereyan eder 
Papa sağ elini yandan havaya doğru kaldırır. Bunun üzerine Hahambaşı, işaret parmağıyla yeri gösterir. 
Ardından Papa parmaklarıyla 3 işareti yapınca, Hahambaşı sağ elini avuç kısmı üste gelecek şekilde çevirip, işaret parmağıyla yukarı doğru bir hamle yapar. Bunun üzerine Papa balıkla ekmek yemeye başlar. Hahambaşı da cebinden çıkardığı elmayı yer. 
Ve yeme faslı da bitince Papa ilk kez konuşur 
"Bu şehirde kalabilirsiniz." 

Papa ne anladı 
Hahambaşı gider gitmez piskoposlar hayret içinde Papa'ya sorarlar "Hani Musevileri kesinlikle Roma'da istemiyordunuz Ne oldu da fikriniz değişti " 
Papa anlatır 
"Elimi havaya kaldırarak ona 'Bütün dünyayı yaratan Tanrı'dır' dedim. O da bunu onayladı, hatta yeri göstererek 'Kutsal şehir burasıdır' dedi. 
İkinci olarak 3 parmağımla ona 'Kutsal Üçleme'yi hatırlattım. İşaret parmağıyla havayı işaret ederek 'Tanrı tektir' dedi. 
Sonra ben balık ekmeği çıkartıp İsa'nın yemeğini yedim. O da Adem'in yemeği olan elmayı yedi. Baktım ki 2 din yeterince benzeşiyorlar, 'Burada kalabilirsiniz' dedim." 

Hahambaşı'na göre 
Papa ile işaretleşmelerine Hahambaşı'nın atfettiği anlam ise hayli farklıdır 
"Papa, sağ elini havaya kaldırarak bana 'Çekil git' deyince, ben de toprağı göstererek 'Buradan hiçbir yere gitmem' dedim. Bunun üzerine 3 parmağını öne uzatarak, 'Sana 3 gün mühlet veriyorum' diye üsteleyince ben de işaret parmağımla 'Nah dinlerim' demeye getirdim. Ardından karşılıklı kahvaltı ettik. Sonra da bana ansızın 'Siz Museviler Roma'da kalabilirsiniz' dedi...." 
Müzakereler zaman zaman sağırlar diyaloğuna dönüşse de, sinirlerimizi sağlam tutarsak ipi göğüsleriz. Sait Halim Paşa Yalısı'ndaki yemekten ağzımda kalan "tad" bu... 



</TEXT>
</DOC>
