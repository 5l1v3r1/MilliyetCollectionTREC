<DOC>
<DOCNO> 382841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/soneko27.html </URL>
<DATE> 2005/09/30/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Sabancı Erdoğan'ın "Kürt sorunu" ifadesi, siyaset dünyasını uyandırdı 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Ömer Sabancı, ''Oy depolarını taciz edeceği korkusuyla nasıl kayıt dışı ekonominin üzerine bir türlü gidilemiyorsa, aynı gerekçelerle sosyal güvenlik sisteminin yarattığı kanamayı durduracak operasyon da bir türlü gerçekleştirilemiyor'' dedi. 
     Sabancı, TÜSİAD YİK Toplantısı'nda yaptığı konuşmada, Haziran ayındaki istişare toplantısından bu yana hayli hareketli günler geçirdiklerini, ekonominin canlı tartışmalara sahne olduğunu ve özelleştirmelerin hız kazandığını söyledi. 
     Ömer Sabancı, ''Terörün başını yeniden kaldırma girişimleri, Başbakan'ın Kürt sorunu ifadesini kullanması siyaset dünyasını yaz uykusundan uyandırdı. AB ile ilişkilerde zeminin her gün biraz daha ısınması hareketliliği artırdı'' diye konuştu. 
     Ekonominin, istihdam yaratmaya başlamış olsa da henüz işsizliği mutlak olarak azaltacak bir seviyeyi yakalayamadığını, bunun ancak yeni yatırımların hızlı bir şekilde artmasıyla sağlanabileceğini kaydeden Sabancı, yabancı sermaye konusunda da ''Bize birkaç şirket değil yüzlerce yatırımcı gerekli. Bu da ancak bizim gibi bu yatırımcıları ülkesine çekmeye çalışan AB'nin yeni üyeleriyle ve diğer çevre ülkelerle rekabet edebileceğimiz bir yatırım ortamı yaratmamızla mümkün'' diye konuştu. 
     
     ''OPERASYON BİR TÜRLÜ GERÇEKLEŞTİRİLEMİYOR'' 
     Sabancı, Güneydoğu illerinde ciddi bir yatırım eksikliği bulunduğunu, başka yörelerde de yatırım eksiklikleri ve gelişmeden pay alma sıkıntıları yaşandığını dile getirerek, bu konuda sözlerin ve vaatlerin ötesine geçebilmek için doğru stratejiler ve rekabetçi politikalar benimsenmesinin şart olduğunu vurguladı. 
     TÜSİAD Yönetim Kurulu Başkanı Sabancı, şunları kaydetti 
     ''Bir yandan yeni yatırım ve istihdamla vergi oranlarını düşürüp vergiyi tabana yayarak bütçe gelirlerini artırırken, torbanın altındaki deliklerin de bir an önce yamanması gerekiyor. Sosyal güvenlik ve kamu yönetimi reformları ile özelleştirmeler, bu açıdan kritik önem taşıyor. Oy depolarını taciz edeceği korkusuyla nasıl kayıt dışı ekonominin üzerine bir türlü gidilemiyorsa, aynı gerekçelerle sosyal güvenlik sisteminin yarattığı kanamayı durduracak operasyon da bir türlü gerçekleştirilemiyor. Sonbahara kalan bu operasyon, sağlıklı bir şekilde yapılırsa bütçede orta vadede çok önemli bir yük azalması sağlanmaya başlanacaktır.'' 
     
     ''ÖZELLEŞTİRMELERDE HÜKÜMETİN KARARLIĞINI DESTEKLİYORUZ'' 
     Sabancı, özelleştirmelerde hükümetin kararlılığını tümüyle desteklediklerini, bu sürece bağlı olarak ortaya çıkan ve yabancı düşmanlığına kadar varan tepkileri ise abartılı bulmakla birlikte olağan karşıladıklarını, dünyanın her tarafında özelleştirmelerin dirençle karşılaştığını söyledi. 
     Hükümetin, iletişim eksikleri bir yana bırakılırsa özelleştirmeleri doğru ve şeffaf bir biçimde yürüttüğünü belirten Sabancı, ''Özelleştirme alanında bugüne kadar gerçekleştirilenleri bir devrim olarak nitelemek abartılı olmayacaktır'' dedi. 
     Konjonktürel dengelerin çok iyi korunduğunu düşündüklerini ifade eden Sabancı, şöyle devam etti 
     ''Öncü göstergeler olumlu sinyaller vermeye devam ediyor. Büyüme yavaşladı ama bu yıl da yüksek seviyesini koruyacak. Enflasyon yıl sonu hedeflerini yakalayacak, hatta belki daha aşağıda gerçekleşecek. Cari açık büyümeye paralel olarak genişlemeye devam etse bile, kısa dönemde bir finansman sorunuyla karşılaşmayacak. Kısacası ekonomi, yapısal konulara el atmak için elverişli bir ortamda olacak. Kuşkusuz bütün bu olumlu veriler, ekonomide istikrarı sağlayan iki önemli çıpadan biri olan IMF ilişkilerinin korunması zorunluluğunu ortadan kaldırmamaktadır. Bu ilişkilerin 2007 sonuna kadar sürecek olması, olumlu tabloyu tamamlayıcı bir faktördür.'' 
     
     ''3 EKİM YENİ BİR SAYFA'' 
     Ömer Sabancı, konuşmasını ''Ülke olarak önümüze konan koşulları tümüyle yerine getirerek müzakerelere başlama noktasına kadar geldik. Şimdi sıra AB'nin, sahip olduğu ve tüm dünyaya yaymaya çalıştığı değerlerinde samimi olduğunu göstermesine geldi. Biz sağduyunun ve evrensel değerlerin sürece egemen olacağı konusundaki umudumuzu koruyoruz. 3 Ekim'in Türkiye için yeni bir sayfa olacağına inanıyoruz'' şeklinde tamamladı. 
     Konuşmaların ardından, basına kapalı olarak devam eden TÜSİAD YİK Toplantısı'nda, Yönetim Kurulu Üyesi Ümit Boyner'in üyelere Yurt Dışı Tanıtım Komisyonu ile ilgili bir sunum yaptığı bildirildi. 
     TÜSİAD Genel Sekreter Yardımcısı Ümit İzmen'in ekonomik durumla ilgili sunumunun ardından, üyelerin görüş alışverişinde bulunduğu öğrenildi. 
     
</TEXT>
</DOC>
