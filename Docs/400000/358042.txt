<DOC>
<DOCNO> 358042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/soneko27.html </URL>
<DATE> 2005/07/04/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Avrupa'da Visa ile 1 trilyon avro harcandı... 
</HEADLINE>
<TEXT>

     Avrupa'da, Visa kartları ile yapılan yıllık harcama 1 trilyon Avro'ya ulaştı. 
     Visa'dan yapılan açıklamaya göre, Visa Avrupa kartlarında 2004 ilk çeyreği ve 2005 ilk çeyreği arasındaki dönemde yıllık yüzde 17.1 oranında büyüme gerçekleşti. 
     Aynı dönemde, Avrupalı tüketiciler tarafından harcanan her 10 Avro'nun 1 Avro'su Visa kartları ile harcandı. 
     Visa Avrupa Başkanı ve Üst Yöneticisi CEO Hans Van Der Velde, 1 trilyon Avro'nun, özellikle Visa Avrupa'nın şirketleşmesinin ilk yıldönümünü kutladığı bu dönemde dikkate değer bir rakam olduğunu belirtti. 
     Bu performans ve büyümenin, Visa Avrupa'nın Avrupalı bankalar ve tüketicilere özgü ihtiyaçları karşılayacak ürün ve hizmetler geliştirmesine olanak veren yeni Avrupalı sahipliğinin başarısını gösterdiğini ifade eden Velde, şunları kaydetti 
     ''Bu büyümenin bir başka göstergesi de, 2004 yılının son üç ayında Visa Avrupa'nın ilk kez küresel anlamda Visa'nın en büyük bölgesi durumuna gelmesi ve bu durumun bu yılın ilk çeyreğinde de devam etmiş olmasıdır. Visa kartları ile Avrupa'da yapılan harcamaların yaklaşık dörtte üçü banka kartları ile gerçekleşmektedir. Kredi kartlarındaki yüzde 9.4 harcama artışına karşılık, banka kartlarında bu oran yüzde 19.2 olmuştur.'' 
     
</TEXT>
</DOC>
