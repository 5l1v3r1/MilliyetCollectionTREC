<DOC>
<DOCNO> 396581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/ekonomi/aeko.html </URL>
<DATE> 2005/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Konut kredisi oyunu 
</HEADLINE>
<TEXT>


Ankara Ticaret Odası Başkanı Aygün, bazı tüccarların daha ucuz ve sabit faizli olması nedeniyle 'anlaşmalı emlak - alım satım işlemleriyle' konut kredisi alıp, kendi ticari işlerinde kullandığını açıkladı 

EKONOMİ SERVİSİ 

Ankara Ticaret Odası ATO Başkanı Sinan Aygün, konut kredisinin ticari krediden daha ucuz ve sabit faizli olmasının, tüccarları, birbirlerinden anlaşmalı olarak emlak satın alıp konut kredisi çekmeye yönelttiğini söyledi. 
Halen konut kredisinde faiz en düşük yüzde 1.17 düzeyindeyken ticari kredilerdeki oran LIBOR 4 düzeyinde buluyor. 
ATO Başkanı Aygün, tüccarların konut kredisi kullanmak için kendi aralarında ev alım - satımlarının ciddi boyutlara ulaştığını savunarak, şöyle konuştu "Dayı - yeğen ya da hala - yeğen gibi soyadı tutmayan yakın akrabalar, kuzenler, komşular ve şirket ortakları kağıt üzerinde birbirlerine ev satmış gibi yaparak konut kredisi çekiyor. Alım - satımı yapılan evlerin sahipleri değişmiyor, sadece tapu değişiyor. Al gülüm, ver gülüm." 

'Bankalar tüccarı unuttu' 
Ticari kredilerin konut kredilerinden üç kat daha pahalı olması nedeniyle tüccarın bu yola başvurduğunu belirten Aygün, "Türkiye'de ticaretin önündeki en büyük engellerden birisi, ticari kredi faiz oranlarının yüksek olması. Konut kredilerinin faiz oranı ortalama yüzde 1.2 iken, ticari kredilerin faiz oranı yüzde 300 daha fazla. Özellikle son dönemde bankalar tüccarı unutup konut kredisine ağırlık vermiş durumda" dedi. 
Vade süresinin ticari krediye göre uzun olması ve kredi çekme prosedürünün kolaylığı gibi etkenlerin de tüccarları konut kredisine yönlendirdiğini belirten Aygün, şöyle konuştu "Kefilsiz, 10 - 20 yıl vadeli konut kredisi veren bankalar var. Ticari kredilerin geri ödeme süresi, genellikle üç yıl. Üstelik prosedürü de uzun." 

'Faiz insin' çağrısı 
Ticari kredilerin ekonomiyi canlandırıcı ve istihdamı artırıcı bir kredi olduğunu vurgulayan Aygün, bankaları ticari kredi faiz oranlarını düşürmeye çağırdı. 
Aygün, bu yılın ilk dokuz ayında 140 bin kişinin konut kredisi kullandığını ve 2005 başında 2 katrilyon 790 trilyon lira olan konut kredisi miktarının ekim ayı ortasında 9 katrilyon 494 trilyon liraya ulaştığına dikkat çekti. Aygün, 2003 yılında yüzde 14 olan konut kredilerinin tüketici kredileri içindeki payının, Eylül 2005 itibariyle yüzde 36'ya yükseldiğini belirtti. 
Aygün, günde ortalama 1200 kişinin konut kredisi kullandığını, uzun vadeli konut kredilerinin ekonomi ve bankacılık sektörü için tehlike yarattığına dikkat çekti. 

'Bazı bankalar şubelerini uyardı ' KADİFE ŞAHİN 
Konut kredilerinin amacı dışında, ticari veya ihtiyaç kredisi olarak kullanılmasının mümkün olabileceğini belirten sektörün büyük bankalarından birinin yetkilisi, "Bu çok tehlikeli bir gelişme olur" dedi. 
Konut kredilerinin değerlendirilmesinin ticari kredilerden çok farklı olduğunu, kötü amaçlı talep ve şüpheli başvurulara karşı şubelerini başından beri uyardıklarını söyleyen aynı yetkili, bu tür gelişmelerin bankacılık sistemine büyük zarar vereceğini söyledi. 

'Göz yuman var' 
Bu tür konularda her bankanın kendi içinde politikalar oluşturduğunu belirten bir diğer bankacı ise bazı bankaların ipotek gösterilmesi nedeniyle bu tür taleplere göz yumduğunu iletti. 
Emlak alım satım işlemlerini titizlikle incelediklerini söyleyen Oyakbank Genel Müdürü Hakan Eminsoy da banka olarak bu konuda çok hassas olduklarını belirterek şöyle konuştu "Biz bu tür şüpheli talepleri teminat gösteriliyor diye kesinlikle onaylamıyoruz, geri çeviriyoruz. 7 - 10 yıl vadeli konut kredisini alıp ticari hayatta kullanıyorsa devletin önemli vergi kaybı olur." 

'Tespiti zor' 
Konut kredisi alıp bunu ticari hayatta kullanmanın mümkün olduğunu söyleyen bir bankanın genel müdürü ise ispatının zor olduğunu söyledi. Bankacı, "Adam taksitini düzenli ödüyorsa krediyi amacı dışında kullandığını nasıl ispat edecekseniz" dedi. Bankacı konut kredisi faizlerinin ticari kredilerin faiz oranlarına göre düşük olması nedeniyle bu tür eğilimlerin söz konusu olabileceğini iletti. 

'Kötü niyetli kullanım' BDDK'ya da şik yet edildi Önemli bir talep artışı gösteren konut kredilerindeki müşteri risklerini dikkate alan bankalar, 'kötü' kullanıma karşı şubelerine sık sık uyarılarda bulunuyorlar. 

Mortgage ile artar 
Mortgage yasası ipoteğe dayalı uzun vadeli konut kredisi çıkmadan oluşan talebin, yasanın çıkmasıyla birlikte daha da artacağını hesaplayan bankalar, kötü kullanımda 'somut' örnek tespit etmemelerine karşın konuyu Bankacılık Düzenleme ve Denetleme Kurumu'na da BDDK ilettiler. 
Konut kredisinin uzun vadede uygun faiz oranları içermesi nedeniyle 'kullanım amacı' dışında almasının mümkün olabileceğine dikkat çeken bankacılar, konunun BDDK yetkilerinin de bulunduğu bir toplantıda ele alındığını bildirdiler. 

Vergi kaybı oluyor 
Konut kredisi alan kişilerin bu kredileri amacı dışında 'ihtiyaç kredisi' veya 'ticari kredi' amaçlı kullanmasının Kaynak Kullanım Destekleme Fonu KKDF ve Banka ve Sigorta Muameleleri Vergisi BSMV yönünden devleti zarara uğratacağını belirten bankacılar, bazı bankaların ipotek gösterilmesi yüzünden bu tür 'şüpheli' taleplere bile kredi vermekten çekinmediklerini söylediler. 


</TEXT>
</DOC>
