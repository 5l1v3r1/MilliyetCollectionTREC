<DOC>
<DOCNO> 391703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/soneko05.html </URL>
<DATE> 2005/11/02/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Türkiye'nin petrol ithalatı azaldı... 
</HEADLINE>
<TEXT>

     Türkiye’nin bu yılın ilk dokuz aylık dönemindeham petrol ithalatı miktar olarak yüzde 3.7 oranında azalırken, fiyatlardaki yüzde 48.5’lik artış yüzünden ödenen para yüzde 42.8 artarak 6.3 milyar dolara ulaştı ve geçen yılın tümündeki tutarı aştı. 
     Devlet İstatistik Enstitüsü’nün verilerine göre bu yıl ocak-eylül dönemindeki toplam ham petrol ithalatı 17 milyon 488 bin ton olarak gerçekleşti. İthalat miktarı geçen yılın 
     aynı dönemindeki 18 milyon 165 bin tonun yüzde 3.7 oranında altında kaldı. İthalat miktarındaki bu 676 bin tonluk azalmaya rağmen, bu ithalat için ödenen para yüzde 42.9 oranında artarak 6 milyar 312 milyon dolara kadar yükseldi. 
     Türkiye geçen yılın ilk dokuz aylık döneminde ise ham petrol ithalatı için 4 milyar 416 milyon dolar ödemişti. 
     
     2 MİLYAR DOLARLIK EK FATURA 

     Ocak-eylül döneminde Türkiye’nin varil başına ortalama ham petrol ithalat fiyatı 48.5 dolar olarak gerçekleşti. 
     Geçen yılın aynı döneminde 32.9 dolar olan bir varil için ödenen ortalama fiyatta yaşanan yüzde 48.5’lik artış, Türkiye’nin 10 aylık ham petrol faturasını 2 milyar 60 milyon dolar artırdı. Eğer geçen yılki fiyatlarla ithalat yapılsaydı Türkiye 17.5 milyon ton olan 10 aylık ithalat için 4 milyar 252 milyon dolar ödeyecekti. 
     Yılın ilk dokuz aylık döneminde 17.5 milyon tonluk ham petrol ithalatı için yapılan 6 milyar 312 milyon dolarlık ödeme, fiyattaki yüksek oranlı artış nedeniyle geçen yılın tümünde gerçekleştirilen 24 milyon tonluk ham petrol için yapılan 6 milyar 91 milyon dolarlık ödemeyi bile aştı. Ekim, kasım ve aralık aylarında yapılacak ithalatla birlikte Türkiye’nin bu yılki toplam ham petrol faturasının 8.8 milyar doları aşabileceği hesaplanıyor. 
     
     AYLARA GÖRE FİYAT GELİŞMELERİ 

     Türkiye’nin 2004 yılında 34.5 dolar olan ortalama ham petrol ithalat fiyatı bu yıl ocak ayında 38.3 dolar, şubatta 39.7 dolar, martta 47.1 dolar, nisanda ise 47.7 dolar olarak 
     gerçekleşti. Mayısta 44.5 dolara gerileyen ortalama fiyat haziranda 50.7 dolara çıktı ve sonraki aylarda da yükselişini sürdürerek temmuzda 52.5 dolar, ağustosta 58 dolar, eylülde ise 59.1 dolara kadar tırmandı. 

ANKA 
     
</TEXT>
</DOC>
