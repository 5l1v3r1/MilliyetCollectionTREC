<DOC>
<DOCNO> 383274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/yazar/altan.html </URL>
<DATE> 2005/10/02/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Şaşkolozun bağı var, üzümü yoksa da yaprağı var... 
</HEADLINE>
<TEXT>


Bektaşi babasına sormuşlar 
- Baba erenler, AB üyeliği için yarın müzakereler başlayacak mı, başlamayacak mı 
Bektaşi babası 
- Elbet de başlayacak, demiş enseyi karartmayın... 
- Ya başlamazsa 
- At yarışı mafyasından "başlamayacak" iddiasına oynayanlarla, Tayyip Bey'i kıskaca alma hırsındakiler, keyiften dört köşe olacaklar. 
- Peki, başlarsa 
- "Viyana'yı tuşa getirdik", "AB hizaya geldi", "Gücümüz kanıtlandı" manşetleri, peş peşe renkli havai fişekler gibi patlayacak... 
- Diyelim başlamadı Başbakan Tayyip Bey bu kez de, "medeniyetler uzlaşması"ndan, "medeniyetler çatışması"na ve AB'ye karşı İslama mı koyacak ağırlığını 
- Olur mu canım o zaman "kışla" parfümlü laiklerle, kendisine karşı "takiyecilik" suçlamasına yatkın duran Beyaz Saray kalkar ayağa... 
- Peki, ne yapacak Tayyip Bey 
- Bizi yolumuzdan kimse döndüremez. AB hatasını anlayıp, müzakerelere başlayıncaya dek Kopenhag kriterleri yerine, Ankara kriterlerini oturtup hem ekonomideki, hem de demokrasimizdeki atılımlarımıza devam edeceğiz, diyecek... 
- Müzakereler başlarsa ne diyecek 
- Bu, Türkiye'nin zaferidir bu zaferdeki payımızı halkımız biliyor, diyecek... 
- Sonra ne olacak 
- Müzakereler başlamış olacak. Muhalefet, bağımsızlığımızdan büyük ödünler verildiği suçlamalarını yoğunlaştıracak. Yorumcular, vatan aşkıyla, çağdaşlık aşkı arasında kurulmak istenen köprünün yeterince sağlam olup olmadığını tartışacaklar... 
- Yahu baba erenler, nasıl biliyorsun bütün bunları 
- Ben bilmeyeyim de, kim bilsin a evladım Kaç yüz yıldır az mı dinledim, kahve dövücülerinin hık deyicileriyle, havanda su dövenlerin bitmeyen şamatasını 
- Peki, enseyi yine de karartmayalım mı 
- Karartmayın 21. yüzyılın orkestra şefliği, eskilerinden çok daha değişik müzikler çaldırmaya hazırlanıyor Türkiye'ye... Kuru gürültüler bitecek, evrensel bir yaşam kalitesinin şarkıları başlayacak buralarda da... 

Dışişleri Bakanı ve Başbakan Yardımcısı Abdullah Gül'ün hoşlanıp hoşlanmayacağını bilemediğimiz bir fıkra 
İki eski arkadaş dertleşiyorlarmış. Bir tanesi 
- Biliyorsun, demiş benim karım Avrupalı. Uzun yıllar boyunca o da, ben de o kadar mutlu yaşadık ki... 
- Sonra ne oldu 
- Sonra mı, ne oldu birbirimizle karşılaşıp tanıştık... 

İncili Çavuş 
- Ah ah, diyormuş keşke şu elektronik postayla diş fırçası da gönderilebilseydi... 
- Kime gönderecektin ki o diş fırçasını Çavuş 
- Demincek TV'de izlediğim bir açık oturumda, konuşmacılardan biri hamasetçiliğin kıçını o kadar çok yaladı ki, eve dönerken ağzı kokmasın diye, kendisine gönderecektim onu... 

Nasreddin Hoca'ya sormuşlar 
- Neden bazı çevrelerde entelektüel düşmanlığı bu kadar keskin 
Hoca 
- Gayet normal, demiş yarasalar, gece hırsızları ve karanlık sultanları, nefret ederler ışıkla aydınlıktan... 

İstanbul'un trafik sorunu oldum bittim eleştiri konusu... 
Herkes sorup duruyor 
- Ne zaman bitecek bu trafik çilesi 
Hemen verelim yanıtını 
- AB üyesi olduğumuz zaman... 
- Ne zaman AB üyesi olacağız, peki 
- İstanbul'da trafik çilesi bittiği zaman... 

İki domates. yan yana yürüyerek bir caddeden geçerlerken, bir araba ezivermiş domateslerden birini. Arkadaşının ezildiğini gören ikinci domates 
- Neyse ki ölmedi, sadece ketçap oldu, demiş. 
Yarın AB üyeliği için müzakereler başlarsa, Avusturya için başlamazsa da, bilmeyiz kimin için anlatılacak bir fıkra işte... 

1901'de verilmeye başlanmış olan Nobel ödüllerinin 2'nci 10 yılında, Nobel kimya ödülünü kazanmış ülkelerin listesi 
1911 Fransa. 
1912 Fransa. 
1913 İsviçre. 
1914 ABD. 
1915 Almanya. 
1916 Verilmedi. 
1917 Verilmedi. 
1918 Almanya. 
1919 Verilmedi. 
1920 Almanya. 

Biz ise her zaman olduğu gibi, o yıllarda da yine vatanı kurtarmaya uğraşıyorduk. 
Nobel'i göz mü görür, tehlikedeyken vatan 
Batı'nın zındıkları, övsünler birbirini. 
"Sana en büyük ödül, şereftir" dedi atan 
Yen düşmanı yıkasın ayağının kirini. 

Metin Kumbaroğlu'ndan bir şiirle bitirelim yazıyı 
Şimdi 
Kimine bağ bozumu 
Kimine şarap şimdi. 
Herkesin şimdisi, 
Kendine şimdi. 

Sonsuz evrende 
Bu devran 
Kime şimdi 



</TEXT>
</DOC>
