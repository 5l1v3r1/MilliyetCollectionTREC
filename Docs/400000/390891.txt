<DOC>
<DOCNO> 390891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/son/sonspo18.html </URL>
<DATE> 2005/10/30/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Gürsoy Hakem Fenerbahçe maçının hakeminden iyiydi... 
</HEADLINE>
<TEXT>

     Galatasaray Teknik Direktörü Eric Gerets, Gençlerbirliği karşısında fazla top kaybettiklerini ve kendi oyunlarını zorlaştırdıklarını söyledi. 
     Eric Gerets, maç sonrasında yaptığı açıklamada, rakiplerinin çok iyi mücadele ettiğini belirterek, ''Topa fazla sahip olmadığımız için istediğimiz oyunu oynayamadık. Maçın ikinci yarısına daha istekli çıktık ve golü de bulduk. Çok daha iyi performans göstermemiz gerekirken kişisel bir hatadan 2. golü yedik. Oyun düzenimiz ikinci kez bozuldu'' diye konuştu. 
     Belçikalı teknik adam, ''Takımdaki sorun ne '' biçimindeki bir soruya ise, ''Fiziksel bir sorunumuz yok. Yalnızca bazı futbolcularımızda özgüven kaybı var. Bunun önlemini alacağız'' yanıtını verdi. 
     Gerets, maç sonrasında hakemlerle tokalaşmak için yanlarına gittiğini ifade ederek, ''Hakem Oktay Demiray elimi sıkmaya yanaşmadı. 40 yıldır spor dünyasının içindeyim. İlk kez böyle bir durumla karşılaşıyorum. Hakemi ayıplıyorum'' dedi. 
     Gençlerbirliği Teknik Direktörü Mesut Bakkal ise Galatasaray karşısında galip geleceklerini bildiklerini belirterek, şöyle konuştu 
     ''Haftalar öncesinden gelen iyi oyunumuzu Galatasaray galibiyetiyle perçinledik. Daha fazla pozisyon üretmeye başladık. Kişilikli futbol oynadık. Bizim yerimiz daha üst sıralar.'' 
     
     GÜRSOY ''HAKEM, FENERBAHÇE MAÇININ HAKEMİNDEN İYİYDİ'' 
     Galatasaray Kulübü İkinci Başkanı Ergun Gürsoy, maçın hakemi Oktay Demiray'ın Fenerbahçe-Gaziantepspor maçının hakeminden daha iyi maç yönettiğini söyledi. 
     Gürsoy, maçın ardından yaptığı açıklamada, hakemin Galatasaray maçı için acemi bir hakem olduğunu iddia ederek, ''En azından maçın kaderini değiştirecek bir hata yapmadı. Fenerbahçe maçının hakeminden iyiydi. Galatasaray, son 2 maçtır Galatasaray gibi oynamıyor'' diye konuştu. 
     Gençlerbirliği Kulübü Başkanı İlhan Cavcav ise kendileri için büyük önem taşıyan bir galibiyet aldıklarını, ancak bu maçı daha farklı bir skorla da kazanabileceklerini kaydetti. 
     
</TEXT>
</DOC>
