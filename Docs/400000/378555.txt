<DOC>
<DOCNO> 378555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/yasam/yas04.html </URL>
<DATE> 2005/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
13 ilde organ bağışlayan yok 
</HEADLINE>
<TEXT>


Türkiye'de binlerce kişi organ beklerken, birçok ilde hiç organ bağışı yapılmıyor. Son 1.5 yılda 13 ilimizde organ bağışlayan bir kişi çıkmadı 

AHU COŞKUN İstanbul 

Türkiye'de binlerce kişi yeniden hayat bulabilmek için organ beklerken, bazı illerde hiç organ bağışı yapılmıyor. 2004'te çoğunluğu Türkiye'nin doğusundan 21 ilde hiç organ bağışı gerçekleşmezken, bu yılın ilk 6 ayında ise bağış yapılmayan il sayısı 24 oldu. Son 1.5 yıl içinde hiç bağış olmayan il sayısı ise 13 olarak tespit edildi. 
Sağlık Bakanlığı'nın verilerine göre, 2004'de Ağrı, Bingöl, Bitlis, Çankırı, Elazığ, Hakk ri, Hatay, Kastamonu, Muş, Sakarya, Siirt, Sinop, Tunceli, Kırıkkale, Batman, Şırnak ve Ardahan, Erzurum, Mardin, Şanlıurfa ve Van illerinde organ bağışı yapılmadı. 
Ağrı, Bingöl, Bitlis, Hakkari, Hatay, Sakarya, Siirt, Tunceli, Batman, Erzurum, Mardin, Şanlıurfa ve Van illeri hem 2004'te hem de 2005'in ilk 6 ayında bağış yapılmayan iller arasında yer aldı. 

2005 1.'si Bursa 
2005'in ilk 6 ayı rakamlarına göre, birincilik Bursa'da. Bu ilde 886 kişi organlarını bağışladı. İkinci sırada 589 bağışla Antalya yer aldı. 
Türkiye'nin en kalabalık ili İstanbul'da ise sadece 386 kişi organ bağışında bulundu. 
Organ bağışlarının beklenen düzeyin altında olması organ nakillerini de etkiliyor. 

Lenfoma için bilinçlenme günü 

Lenfoma Koalisyonu ve Roche işbirliğiyle bugün Londra'da 'Dünya Lenfoma Bilinçlendirme Günü' toplantısı gerçekleştiriliyor. Toplantıda erken bilinçlenmenin önemi vurgulanacak. 35 değişik tipte görülen Lenfoma, erken tanı konulmazsa ölümcül hale geliyor. 


</TEXT>
</DOC>
