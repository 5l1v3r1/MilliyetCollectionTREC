<DOC>
<DOCNO> 385031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/son/sondun14.html </URL>
<DATE> 2005/10/08/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
"Papadopulos ve Talat'ın temsilcileri Kıbrıs sorununu görüşüyor" 
</HEADLINE>
<TEXT>

     Kıbrıslı Türk ve Rum yetkililerin, KKTC Cumhurbaşkanı Mehmet Ali Talat ve Rum yönetimi lideri Tasos Papadopulos'un ''oluruyla'' pek çok gizli görüşme yaptığı iddia edildi. 
     Kıbrıs Rum kesiminde yayımlanan Fileleftheros gazetesinin ''İnisiyatif hazırlıyorlar'' başlıklı haberinde, ''Tasos ve Talat'ın temsilcileri, Kıbrıs içinde ve dışında Kıbrıs sorununu görüşüyor. Talat ve Papadopulos'un rızasıyla Kıbrıslı Türk ve Rum yetkililer, ada içinde ve dışında pek çok görüşme yaptı'' ifadesi kullanıldı. 
     Yabancı ülkelerin, Kıbrıs sorununda yeni bir hareketlilik başlaması için gizli diplomasiyi uygun bulduğu kaydedilen haberde, Washington'daki bir yetkilinin, ''Taraflar aralarında uzlaşmayı ileri götürmeli. Bütün düzeylerde görüşmeler yapılmalı'' dediği belirtildi. 
     ''Gizli diplomasi taktiğinin, müdahil tarafların işini kolaylaştırdığı ve bunun uzun zamandır yapılmakta olduğu'' belirtilen haberde, ''bu hareketlerin, Kıbrıs sorununu yeniden ele alması için BM Genel Sekreteri Kofi Annan'a zemin hazırlamakta olduğu'' kaydedilerek şöyle denildi 
     ''Bilgi sahibi bir kaynak, çok yakın geçmişte Papadopulos'un yakın mesai arkadaşlarından birinin bir Avrupa kentinde Talat'ın adamıyla görüştüğünü savundu. Papadopulos, önceki geceki basın toplantısında, iki toplum temsilcileri arasında görüşmeler yapıldığını ve bu görüşmelerde güncel konuların ele alındığını açıkladı.'' 
     
</TEXT>
</DOC>
