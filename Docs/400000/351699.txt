<DOC>
<DOCNO> 351699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/spor/spo05.html </URL>
<DATE> 2005/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Havuz için düğmeye basıldı 
</HEADLINE>
<TEXT>


Federasyon, naklen yayın gelirleri için yeni bir planlama yaptı. Paranın yüzde 30'u bütün kulüplere eşit dağıtılacak, yüzde 50-60'ı puana, yüzde 10 veya 20'si de maça göre pay edilecek 

CEMAL ERSEN 


Futbol Federasyonu, havuz sistemini korumak, dört büyüklerin maddi kayba uğramasını önlemek ve Anadolu kulüplerinin yayın pastasından daha fazla pay almasını sağlamak için düğmeye bastı. 
Kulüpler Birliği Vakfı'nın bugün İstanbul'da yapacağı toplantıda da ele alınması beklenen proje, genel kurulda kabul edilen önergenin revize edilerek yumuşatılmasını öngerecek. 
Yayın gelirinin yüzde 50'sinin 18 kulübe eşit şekilde dağıtılması şeklindeki talebi, yüzde 30'a çekmeyi planlayan federasyon, sportif başarıya kazanılacak puan yüzde 50 ile 60, yayına dahil olan maçların popülaritesine göre de kulüplere yüzde 10 veya 20'lik pay verilmesi şeklindeki öneriyi tartışmaya açacak. 

Kupaya 3.5 milyon dolar 
Futbol Federasyonu, yayıncı kuruluş Digitürk ile yapılan sözleşme gereği bu sezon için yüzde 9.4'lük artışla sağlanacak yaklaşık 11 trilyonluk ek gelirin yanı sıra, Süper Lig'e sponsorluğundan 15, Türkiye Kupası isim hakkı ihalesinden 15 olmak üzere 38 milyon dolarlık bir girdiyi, dört büyükler ve Anadolu kulüpleri arasında tartışma yaratmayacak bir şekilde paylaşılması teklifini de masaya koyacak. Bu arada Türkiye Kupası'nda gruplardan itibaren kulüplere ayak bastı parası adı altında asgari 500'er bin dolar verilecek, kupayı kazanan takım toplam 3.5, final oynayan ise 2.5 milyon dolarlık bir gelir elde edecek. 
Böylece yıllık 130 milyon dolar civarındaki bir gelir pastanın dağılımı sonucu hem Galatasaray, Fenerbahçe, Beşiktaş ve Trabzonspor'un gelirleri daha da artırılacak, hem de 14 Anadolu kulübünün yıllık 1 ile 2 milyon dolar arası ekstra gelir elde etmesi sağlanacak. 



</TEXT>
</DOC>
