<DOC>
<DOCNO> 382206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sondun35.html </URL>
<DATE> 2005/09/28/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Almanya'da polis tarafından yapılan aramada 38 kişi tutuklandı... 
</HEADLINE>
<TEXT>

     Almanya’nın Hessen eyaletinde başta Wiesbaden, Darmstadt, Kassel, Giessen, Bad Hersfeld, Frankfurt ve Offenbach olmak üzere 20 kentte polis tarafından yapılan aramalarda 38 kişi tutuklandı. 
     Hessen Eyalet İçişleri Bakanı Volker Bouffier, aramaların "kriminal aşırı dinciler ile mücadele" kapsamında yapıldığını belirtti. 
     Bouffier, aramalara 500 polisin katıldığını, internetcafe, restoran, büfe, kahve, tren istasyonları ve çevresindeki alışveriş merkezlerinde yapıldığını belirterek, tutuklanan 38 kişiden 3’ü hakkında tutuklama kararı bulunduğu, 33’ünün geçerli oturma izninin bulunmadığı ve 2 kişinin de sahte evrak düzenlediği gerekçesi ile tutuklandıklarını söyledi. 
     Yapılan aramaların lüzumlu olduğuna dikkat çeken Bouffier, kriminal köktendinciler ile mücadelerini sürdüreceklerini ifade etti. 
     Madrid ve Londra’daki saldırıların ardından teröristlerin eylemlerden önce hırsız ve uyuşturucu satıcısı olduklarının ortaya çıktığına dikkat çeken Bouffier, güvenlik makamlarının araştırmalarına göre, radikal dinci terör gruplarının büyük ölçüde hırsızlık, uyuşturucu, insan ve silah ticareti gibi organize suçlardan kazanç sağladıklarını, elde edilen bu kazancın silahlı egitim için kullandıklarını kaydetti. 
     
</TEXT>
</DOC>
