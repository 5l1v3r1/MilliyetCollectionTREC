<DOC>
<DOCNO> 394635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/guncel/gun02.html </URL>
<DATE> 2005/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis suç saklıyor 
</HEADLINE>
<TEXT>


Bazı emniyet müdürlerinin başarılı gözükebilmek için, olayların gerçek sayısını vermediği anlaşıldı. Müdürlerden doğru rakamlar istendi 

TOLGA ŞARDAN 

Gasp, hırsızlık, oto hırsızlığı, kapkaç, yankesicilik gibi asayiş suçlarındaki artışa karşı, istatistiklerdeki düşük rakamlar, Emniyet Genel Müdürlüğü'nde "Suçlar saklanıyor" tartışması başlattı. 
"Daha önce suçlar saklanıyordu" diyen Emniyet Genel Müdürü Gökhan Aydıner'in de il emniyet müdürleriyle adli birimlerdeki şube müdürlerini hedef aldığı öğrenildi. 
Çeşitli anket ve değerlendirmeleri inceleyen Emniyet Genel Müdürlüğü, savcılıklarda işlem gören evrak sayı istatistiklerindeki rakamlarla, adli soruşturma yapan emniyet birimlerince olaylara verilen adli sayı istatistiklerindeki rakamlar arasında 5 kata varan farklar olduğunu tespit etti. Bu nedenle, asayiş olaylarının analiz edilmesi amacıyla "Asayiş Projesi" adıyla çalışma başlatıldı. 
AB üyesi ülkelerdeki suç rakamlarıyla Türkiye'deki suç rakamları arasındaki büyük farkı da dikkate alan emniyet, gerçek sayıyı bulabilmek için harekete geçti. İl emniyet müdürlüklerinde görevli üst düzey personelin başarısını doğrudan etkileyen, "başarılı-başarısız" değerlendirmesine yol açan istatistiklerin eksik ve hatalı tutulduğunu değerlendiren emniyet, 81 ilin emniyet müdürlüğüne yazı göndererek, 2000 - 2005 arası adli sayı verilen asayiş olaylarının Ankara'ya gönderilmesini istedi. 

14 amire ceza 
Balıkesir Emniyet Müdürü Celal Uzunkaya'nın da, sorumluluk bölgelerinde suçları sakladıkları gerekçesiyle 14 amire disiplin cezası verdiği öğrenildi. 



</TEXT>
</DOC>
