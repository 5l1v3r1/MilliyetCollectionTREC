<DOC>
<DOCNO> 367402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/sonspo33.html </URL>
<DATE> 2005/08/05/ </DATE>
<TIME> 19.50 </TIME>
<AUTHOR>  </AUTHOR>
<HEADLINE>
Cavcav'dan şok iddia Deniz Barış bizim oyuncumuz 
</HEADLINE>
<TEXT>

     Türkiye Birinci Süper Futbol Ligi'nin açılış maçı olan Gençlerbirliği-Fenerbahçe maçı öncesi Gençlerbirliği Başkanı İlhan Cavcav, Fenerbahçeli Deniz Barış'ın, kendi oyuncuları olduğunu iddia etti. 
     İlhan Cavcav, maçtan önce yaptığı açıklamada, Deniz Barış'ın kendileriyle mukavele yaptıktan sonra Fenerbahçe'ye gittiğini kaydetti. 
     Deniz'in maçta oynamamasıyla ilgili itirazda bulunduklarını belirten Cavcav, şunları söyledi 
     ''Bu oyuncu bizimle mukavele yaptıktan sonra Fenerbahçe'ye gitti. Deniz Barış, 1 milyon avro ödemekle mükellef. Futbol Federasyonu'na yaptığımız müracaatta, Fenerbahçe'nin Deniz'e bu parayı çek olarak verdiğini öğrendik. Maçtan önce Deniz Barış için itiraz ettik. Deniz oynarsa hükmen galip oluruz. Ben böyle bir galibiyet istemiyorum. Hakkımızla kazanarak 3 puanı almak istiyoruz.'' 
     
</TEXT>
</DOC>
