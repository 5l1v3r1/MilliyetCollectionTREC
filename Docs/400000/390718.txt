<DOC>
<DOCNO> 390718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/29/son/sonspo16.html </URL>
<DATE> 2005/10/29/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Gürsoy Hasan Şaş için Tahkim'e savunmamızı verdik... 
</HEADLINE>
<TEXT>

     Galatasaray Kulübü İkinci Başkanı Ergun Gürsoy, Profesyonel Futbol Disiplin Kurulu tarafından 3 maç ceza alan Hasan Şaş için Tahkim Kurulu'na gerekli savunmalarını verdiklerini ve haklarını arayacaklarını söyledi. 
     Galatasaray'ın Gençlerbirliği ile deplasmanda yapacağı maç için Ankara'ya hareketinden önce Atatürk Havalimanı'nda basın mensuplarının sorularını yanıtlayan Ergun Gürsoy, Hasan Şaş için Tahkim Kurulu'na savunma verdiklerini belirterek, ''Hasan Şaş'ın, hakem Selçuk Dereli'nin yüz yüze olmadığı bir yerde böyle bir ifade kullandığı iddia ediliyor. Bu ifade de hakemin kulağına gitmiş. Dereli de raporuna yazmış. Bizim uzağımızda yaşanan şeyler. Savunmamızı Tahkim Kurulu'na verdik. Hakkımızı arayacağız'' diye konuştu. 
     Ergun Gürsoy, eski futbolcuları Bülent Korkmaz'ın antrenörlük konusundaki açıklamalarıyla ilgili bir soruyu ise ''Galatasaray büyük bir camia. Tabii ki bu eski oyuncuların hepsinin teknik adam olma şansı yok. Bazı yerlerde yetişip tekrar Galatasaray'a gelen çok kişi var. Bunlardan biri de Fatih Terim'dir. Terim, Ankaragücü, Göztepe, Ümit ve A Milli takımlarından sonra Galatasaray'a geldi. Bunu mesele yapmanın anlamı yok'' diye yanıtladı. 
     Bu arada Galatasaray, Gençlerbirliği ile yarın deplasmanda yapacağı maç için akşam saatlerinde Ankara'ya gitti. 
     
</TEXT>
</DOC>
