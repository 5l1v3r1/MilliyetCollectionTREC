<DOC>
<DOCNO> 399840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/spor/spo02.html </URL>
<DATE> 2005/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırım açıklama 
</HEADLINE>
<TEXT>


Fenerbahçe Başkanı, Özhan Canaydın'ın adaylığını gazetelerden öğrendiğini söyledi, "Başkan olmasını bir yıl önce ben önerdim, kabul etmedi. Seçimlere ağırlığımızı koymak istesek Ankara'ya giderdik" dedi 


Fenerbahçe Başkanı Aziz Yıldırım, Kulüpler Birliği Vakfı'nın seçimiyle ilgili sert açıklamalar yaptı. 
Yıldırım, Vakıf'ın hiçbir toplantısına gitmediğini, başkanlık seçiminin de kendisini ilgilendirmediğini belirtti, Özhan Canaydın'ın aday olduğundan haberinin bulunmadığını söyledi. 
Başkan, "Sayın Canaydın'a bir yıl önce başkan adayı olmasını öneren benim. Hatta, bu görevi sırayla yapmayı bile teklif ettim. Ben, Yıldırım Demirören, Trabzonspor, gelecek senelerde başkanlık yapabiliriz dedim. Ama sayın Canaydın o zaman sıcak bakmadı. Şimdi aday olduğunu, gazetelerden öğrendim. Halbuki bana haber vermesi gerekirdi. Ankaraspor Başkanı Hilmi Gökçınar, Nihat Özdemir'i aramış ve aday olduğunu söylemiş, 'Beni destekler misiniz ' demiş. Biz de 'Tamam' dedik. Eğer bu seçime ağırlığımızı koymak istesek, Ankara'ya gideriz. Beni Hasan Doğan ile karşı karşıya getirmek istiyorlar. Eğer basının yazdığı doğruysa, Hasan Doğan'ın da, federasyon ikinci başkanı olarak kulüplere müdahale etmesi çok yanlış" dedi. 
Aziz Yıldırım, önümüzdeki hafta yapılacak seçimde bir oyları olduğunu da vurguladı, "O oyu atar geliriz. Ancak biz bu seçime yine karışmayacağız. Başta da söylediğim gibi Kulüpler Birliği'ni tanımıyoruz. Eğer Fenerbahçe olarak ağırlığımızı koymak istersek, Futbol Federasyonu seçimlerinde kendimizi gösteririz" diye konuştu. 

'Camide huzur buluyorum' 

Teknik Direktör Daum, Fenerbahçe Dergisi'ne ilginç açıklamalar yaptı. Ortaköy'ü gezen ve tarihi yerleri ziyaret eden Alman hoca, her fırsatta Türkiye'deki güzellikleri yurt dışında anlatmaya çalıştığını söyledi, "Ben yaşadıkları, gördüklerimi bu ülkeyi tanımayan insanlara aktarıyorum. Onlar burayı ekranlardan seyrediyor veya kısa süreli tatile geliyorlar. Ben ise yaşıyorum. Sık sık ailemle birlikte sokaklarda insanlarla konuşuyorum. Birçok arkadaş edindim" dedi. 
Seyahatler sayesinde birçok İstanbullu'nun görmediği şehirleri gezdiğini kaydeden Daum, "Türkiye'de inanılmaz bir doğa var. İnsanlar çok sıcakkanlı. Bir yere soluklanmak için bile girseniz sıcak çayınız önünüze geliyor. Herkes çok çalışkan ve hayatı doyasıya yaşıyor. Hiçbir dini kaygı da duymuyorum. Türkiye laik bir ülke ve insanı diğer dinlere çok saygılı. Camiye gittiğim zaman huzur buluyorum. Bence Allah'ın evi Dünya'nın her yerinde aynı. Bir gün çocuklarım dinlerini değiştirmek isterse, istedikleri dini seçmekte serbestler" diye konuştu. 

Alex müjdesi 

Trabzon maçının hazırlıklarını dün yaptığı tek antrenmanla sürdüren Fenerbahçe'de Alex sevinci yaşanıyor. Bugünkü karşılaşmada oynaması için yoğun uğraş verilen Brezilyalı futbolcu dün uzun aradan sonra takımla birlikte çalıştı ve çift kalede aslarla birlikte görev yaptı. Sambacı bu sabah son kez kontrolden geçirilecek ve büyük ihtimalle Trabzon maçında oynayacak. Cezalı Luciano'nun yerine ise Deniz'in forma giyeceği belirtildi. Bu arada Milan kulübü Fenerbahçe'ye bir mektup göndererek gösterilen konukseverlik nedeniyle teşekkür etti. 

Rekora göz diktiler 

En yakın takipçisi Galatasaray'ın altı puan önünde bulunan Fenerbahçe için bugünkü Trabzonspor maçı ayrı bir önem taşıyor. Ligdeki son 12 maçını da kazanarak, 1988-89 sezonunda Todor Veselinoviç'e ait 11 maçlık kendi rekorunu geliştiren Christoph Daum yönetimindeki sarı - lacivertliler, gözünü Beşiktaş'ın 45 yıldır kırılamayan 13 maçlık rekoruna çevirdi. Sezona 2 beraberlikle başlayan ardından müthiş bir grafik çizen Fenerbahçe, Trabzonspor engelini de aşarsa Kartal'a ortak olacak. 

Fenerbahçe'ye doping kontrolü 

Fenerbahçeli 10 futbolcuya, UEFA tarafından doping testi uygulandı. Samandıra Tesisleri'ne İsviçre'den gelen UEFA yetkililerinin, buradaki özel bir odada 10 futbolcuya doping testi yaptığı, ardından İsviçre'ye döndüğü bildirildi. Hangi futbolculara doping testi uygulandığı konusunda ise bilgi verilmedi. 


</TEXT>
</DOC>
