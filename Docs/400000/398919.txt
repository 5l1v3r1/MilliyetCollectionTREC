<DOC>
<DOCNO> 398919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sondun41.html </URL>
<DATE> 2005/11/29/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Pakistan'da 35 militan hükümetle anlaştı 
</HEADLINE>
<TEXT>

     Pakistan’da, El Kaide terör örgütüyle bağlantıları olduğu sanılan 35 militanın hükümetle bir anlaşma yaparak, hükümet karşıtı faaliyetlerinden vazgeçtiği bildirildi. 
     Yerel yetkililer, militanların, dini liderlerin himayesinde varılan anlaşma uyarınca, Pakistan’ın Afganistan sınırına yerleşen yabancı militanlara destek olmaya son vermeyi kabul ettiklerini söylediler. 
     Kuzey Veziristan’daki Miranşah’ta imzalanan anlaşmaya göre, militanlar, bölgedeki yabancı militanlara barınak sağlamaktan vazgeçiyor. Dini liderler, anlaşmanın ihlali durumunda militanların yetkililere teslim edileceği güvencesini verdi. 
     Pakistan ordusu, 2003 sonundan bu yana El Kaide bağlantılı militanlara ve bunların yandaşlarına yönelik çok sayıda operasyon düzenledi. Bu militanlardan 350 kadarıyla 250 Pakistan askerinin bu operasyon sırasında öldüğü belirtiliyor. 
     
</TEXT>
</DOC>
