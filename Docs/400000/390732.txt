<DOC>
<DOCNO> 390732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/29/son/sontur12.html </URL>
<DATE> 2005/10/29/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Vatan Caddesi'ndeki resmi geçit, soğuk havaya rağmen coşkulu geçti 
</HEADLINE>
<TEXT>

     Türkiye Cumhuriyeti’nin kuruluşunun 82. yıldönümü, İstanbul’da soğuk ve yağışlı havaya rağmen büyük 
     coşkuyla kutlandı. 
     Cumhuriyet Bayramı’nı kutlama programı kapsamında Vatan Caddesi’nde "Resmi Geçit Töreni" yapıldı. 
     Tören, İstanbul Valisi Muammer Güler, 1. Ordu Komutanı Orgeneral İlker Başbuğ ve İstanbul Büyükşehir Belediye Başkanı Kadir Topbaş’ın, askeri bir araca binerek halkın bayramını kutlamasıyla başladı. Daha sonra İstiklal Marşı eşliğinde Türk Bayrağı göndere çekildi. 
     Törende, Başbakan Recep Tayyip Erdoğan’ın Vali Güler’e gönderdiği mesaj okundu. 
     Başbakan Erdoğan’ın mesajı şöyle "Büyük komutan ve devlet adamı Mustafa Kemal Atatürk’ün önderliğinde halk egemenliği, bağımsızlık, milli bütünlük, laiklik ve barışçılık ilkelerine dayalı olarak kurulan Türkiye Cumhuriyeti, ulusumuza çağdaşlığın ve kalkınmanın yolunu açarak ülkemizin 82 yılda önemli bir gelişim göstermesini sağlamıştır. 
     Atatürk’ün bizlere emaneti olan Cumhuriyetimiz aydınlık yolunda ilerleyecek ve kutsal emanet, yarının daha güçlü Türkiyesi’nin teminatı olan gençlerimizle sonsuza kadar yaşatılacaktır. 
     Bu inançla, Türkiye Cumhuriyeti’nin kurucusu Ulu Önder Mustafa Kemal Atatürk’ü, silah arkadaşlarını ve aziz şehitlerimizi saygı, şükran ve rahmetle yad ediyorum. Türkiye Cumhuriyeti’nin kuruluşunun 82. yıldönümünü en içten duygularla kutluyorum." 
     
     GÜLER’İN KONUŞMASI 
     İstanbul Valisi Güler, törende yaptığı konuşmada, tarihe malolmuş bir kurtuluş mücadelesinin sonunda Büyük Atatürk’ün önderliğinde kurulan Türkiye Cumhuriyeti’nin 82. yıldönümünün büyük bir coşku içinde kutlandığı bu anlamlı günde, herkesin Cumhuriyet Bayramı’nı kutladığını söyledi. 
     Güler, sözlerini şöyle sürdürdü 
     "Devletimiz ve ulusumuz, Cumhuriyet’in sunduğu olanakları en iyi biçimde değerlendirerek Yüce Atatürk’ün gösterdiği çağdaş uygarlık hedefine kararlılıkla ilerlemektedir. Bizler uygarlığın tüm olanaklarından yararlanan özgür bireyler olarak geleceğe güvenle bakabiliyorsak, bunu Yüce Atatürk’ün kurduğu Cumhuriyet’e ve onun kazanımlarına borçluyuz. Bu mutlu günde Cumhuriyetimizin kurucusu Ulu Önder Atatürk’ü, O’nun silah arkadaşlarını, kahraman şehitleri ve gazileri sonsuz gönül borcu, rahmet ve saygıyla anıyoruz." Cumhuriyet’in ilanı ve Türk devriminin, yalnız Türk ulusu, yalnız geri bırakılmış uluslar için değil, tüm uygar insanlık için dikkatle üzerinde durulmaya değer bir devrim olduğunu vurgulayan Güler, devrimin Türk tarihinin en karanlık anında ulusa yepyeni bir yaşam ve umut getirdiğini, ayrıca güç sağlayıp kendine güvenmeyi öğrettiğini bildirdi. 
     
     "İSTANBUL’UN GELECEĞİ, TÜRKİYE’NİN GELECEĞİ DEMEK" 
     İstanbul’un Cumhuriyeti "kan kaybetmekte olan bir şehir" olarak karşıladığını anımsatan Güler, şunları kaydetti 
     "Ancak bugün metropol şehrimiz İstanbul, ekonomik, sosyal ve kültürel bakımdan Cumhuriyet’in kuruluşundan itibaren oldukça önemli gelişmeler kaydetmiştir. Bugün İstanbul, artık büyük organizasyonlara ev sahipliği yapan bir dünya kenti konumuna gelmiştir. İstanbul, 2010 yılında Avrupa kültür başkentliğine aday olmuştur. İstanbul’u bir dünya kenti yapabilmek, tarihi ve kültürel mirasa layıkıyla sahip çıkmak ve dış dünyaya açmak gibi vizyonlara sahip olmayı gerektiriyor. 
     İstanbul’un geleceği demek Türkiye’nin geleceği demektir." Türkiye Cumhuriyeti’nin 82. yılında gelişmeleri takip ederek dünyanın güçlü ve demokratik ülkeleri arasında yer almayı başardığını vurgulayan Güler, Türkiye’nin Avrupa Birliği AB üyeliğinin önemine de işaret etti. Güler, şöyle dedi 
     "AB üyeliği sadece köklü değişimleri beraberinde getirmeyecek, aynı zamanda çevre ülkelerini de etkileyecek ve aydınlanmanın temel çizgisi doğrultusunda Doğu ile Avrupa arasında yeni bir diyaloğun oluşmasına yardımcı olacaktır. Türkiye, başta AB olmak üzere saptadığı hedefleri gerçekleştirme yolunda kararlılıkla ilerlemektedir." Atatürk’ün "Yaptıklarımızı asla yeterli göremeyiz. Çünkü daha çok ve daha büyük işler başarmak zorundayız" sözüne atıfta da bulunan Güler, "Ülke olarak geldiğimiz düzeyi hiçbir zaman yeterli göremeyiz. 
     Ülkemizin gelişmesi için daha çok çalışmalı, yeni kuşaklara yurttaşı olmaktan gurur duyacakları güçlü bir ülke bırakabilmek için birlikte çaba göstermeliyiz" diye konuştu. 
     İstanbul Valisi Muammer Güler, Cumhuriyet Bayramı’nı kutlayarak, sözlerini, "Bu kazanımlarımızın bizlere yüklediği en önemli görev Cumhuriyet’in temel niteliklerine, milli, demokratik, laik ve sosyal bir hukuk devleti olan Türkiye Cumhuriyeti, Atatürk ilke ve inkılaplarına sahip çıkmak ve onu geleceğe güvenle taşımaktır" diyerek tamamladı. 
     
     TÖREN 
     Günün anlam ve önemini belirten şiirlerin de okunduğu törende, programda bulunmasına rağmen ödül töreni, halkoyunu ve vals gösterileri soğuk ve sağanak yağış dolayısıyla yapılmadı. 
     Tören, öğrenciler, muharip gaziler, bazı sivil toplum kuruluşları temsilcileri, deniz, hava ve kara birlikleri, tanklar ve askeri helikopterlerin geçişiyle sona erdi. 
     Bu arada yağmur nedeniyle vatandaşlara şemsiye dağıtılırken, tören şiddetli yağmura rağmen vatandaşlarca coşkuyla izlendi. 
     
     ÜSKÜDAR’DAKİ TÖREN 
     Cumhuriyet Bayramı, Üsküdar Şemsipaşa Meydanı’nda düzenlenen törenle de kutlandı. 
     Törene Üsküdar Kaymakamı Saffet Karahisarlı, Garnizon Komutanı Tuğgeneral Bayram Karapınar, Üsküdar Belediye Başkanı Mehmet Çakır, İlçe Milli Eğitim Müdürü Recep Sezer, gaziler, çok sayıda davetli ve vatandaş katıldı. 
     Soğuk ve yağışlı havaya karşın ilginin fazla olduğu gözlenen törende Kaymakam Karahisarlı, günün anlam ve önemini vurgulayan bir konuşma yaptı. Karahisarlı, "Cumhuriyet rejimi aklıselim her insan için bir hak ve en ideal yönetim rejimidir" dedi. 
     Tören sırasında öğrenciler ve askerler sahil yolunda resmi geçit yaparken, Üsküdarlı balıkçılar da belediyenin dağıttığı bayraklarla süsledikleri tekneleriyle Boğaz’dan geçti. 
     Üsküdar’daki tören, halkoyunu ekiplerinin gösterileriyle sona erdi. 
     
</TEXT>
</DOC>
