<DOC>
<DOCNO> 394098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/soneko52.html </URL>
<DATE> 2005/11/11/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Akbank'tan turizmcilere kredi... 
</HEADLINE>
<TEXT>

     Akbank Şirket Bankacılığı Pazarlama Grubu Müdürü Gökhan Ertürk, banka olarak 2006 yılında, turizm sektöründeki 6 bin 500 KOBİ'ye, 600 milyon YTL Turizme Destek Kredisi kullandıracaklarını bildirdi. 
     Ertürk, Bodrum The Marmara Oteli'ndeki toplantıda yaptığı konuşmada, turizmin, Akbank'ın öncelikli sektörleri arasında yer aldığına dikkati çekti. 
     Türkiye'nin turizm sektöründeki hedeflere ulaşabilmesi için, Akbank olarak sektörü desteklemeye devam edeceklerine işaret eden Ertürk, şöyle konuştu 
     ''Akbank Şirket Bankacılığı olarak 2005 yılında, turizm sektöründeki KOBİ'lere verdiğimiz 270 milyon YTL'nin üzerindeki Turizme Destek Kredisiyle, 3 bin 500 müşterimize ulaştık. Sektöre özel paketimizle, turizm bölgelerinde toplantılar düzenledik, fuarlarda yer aldık, sektör temsilcilerinin sorunlarını dinledik, turizm haftasını kutladık. '' 
     
     ÖDEMELER 5 YIL VADELİ 
     5 yıl vade ile sunulan Yatırım Kredisi'nde ödemelerin, 1 yıl ana para ödemesiz olmak üzere sabit faizli olabildiği gibi, endeksli sabit faiz ile de yapılabildiğini kaydeden Ertürk, ''tek sezon ödemeli kredide ödemeler, maksimum 7 ay ön ödemesiz, 11 ay vadeli olarak gerçekleşirken, iki sezon ödemeli kredi de ise ödemeler yoğun sezonda yapılıyor. Bu kredinin vadesi maksimum 24 ay'' diye konuştu. 
     Ertürk ayrıca, Turizm Destek Paketi'nin sunmuş olduğu avantajlardan otellerin yanı sıra cafeler, restoranlar, kuyumcular, dericiler, seyahat ve bilet satış acentalarının da yararlanabileceğini sözlerine ekledi. 
     
</TEXT>
</DOC>
