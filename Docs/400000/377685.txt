<DOC>
<DOCNO> 377685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sondun10.html </URL>
<DATE> 2005/09/12/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Financial Times Fransa çark etti, müzakerelerin önünde engel kalmadı 
</HEADLINE>
<TEXT>

     BBC TÜRKÇE 

İngiliz Financial Times gazetesi, İngiltere ile Fransa arasında varılan anlaşma sonucunda Türkiye'nin Avrupa Birliği ile üyelik müzakerelerine zamanında başlaması için bir engel kalmadığını yazdı. Fransa ise öğle saatlerinde yaptığı resmi açıklamada anlaşma haberinin gerçeği yansıtmadığını duyurdu. 
     Avrupa Birliği, Türkiye'nin Gümrük Birliği'ni Kıbrıs Cumhuriyeti'ni de kapsayacak şeklde genişletirken yayımladığı ve bu ülkeyi tanımadığını vurgulayan deklerasyonuna karşı bir deklerasyonla yanıt vermeyi kararlaştırmıştı. Ancak metnin içeriği ve üslubu konusunda birlik içinde, özellikle de dönem başkanı İngiltere ile Fransa arasında fikir ayrılığı ortaya çıkmış, karşı deklerasyonun ilanı gecikmişti. 
     Financial Times, Fransa'nın "Türkiye'nin Kıbrıs Cumhuriyeti'ni tanımadan üyelik müzakerelerine başlaması kabul edilemez" şeklindeki görüşünden çark ettiğini yazıyor. 
     
     Tanıma üyelikten önce olacak 

     Habere göre Londra ve Paris, Kıbrıs Cumhuriyeti'nin tanınmasının, "müzakereler öncesinde değil, üyelik öncesinde" gerçekleşmesi konusunda ilke anlaşmasına vardı. 
     Buna göre Avrupa Birliği, yayımlayacağı karşı deklerasyonda, Türkiye'nin Avrupa Birliği'nin tüm üyelerini tanımadan birliğe katılamayacağını duyuracak. Ayrıca tanımanın mümkün olduğu kadar erken gerçekleşmesinden memnuniyet duyulacağı ifade edilecek. 
     Financial Times'a bilgi veren ve Fransa'nın tanıma konusunda direniş gösteren ülkelerin başında geldiğini hatırlatan İngiliz diplomatlar, bu anlaşma sayesinde üyelik müzakereleri konusundaki hazırlıkların, yani müzakere çerçeve belgesinin onaylanmasının da hız kazanacağı görüşünde. 
     
     İngiltere, Rumları ikna edecek 

     Haber şöyle devam ediyor "Ancak İngiltere, Türkiye'nin limanlarını Kıbrıs bandıralı gemilere açması konusunda ısrarcı olan Kıbrıs Rum Kesimi'ni de ikna etmek zorunda. 
     Bazı Avrupa Birliği yetkilileri, Fransa'nın desteğini yitiren Kıbrıs'ın da, Avrupa Birliği daimi temsilcilerinin çarşamba günkü toplantısında ele alınacak deklerasyonun bu şekilde yayımlanmasına onay vermesini umuyor. 
     Öte yandan Fransa'nın, deklerasyonun dilinin sertleştirilmesi ve üyeliğe alternatif önerilerin vurgulanması konusundaki ısrarının sürmesi de olası. Ancak henüz bunun işaretlerini vermiş değil." Financial Times bu noktada, Türkiye'ye tam üyelik değil, imtiyazlı ortaklık sunulmasını savunan bir başka ülkenin Avusturya'nın tavrına da dikkat çekmiş. 
     Karşı deklerasyonun ele alındığı son Avrupa Birliği dışişleri bakanları toplantısında Viyana'nın sesinin pek çıkmadığını hatırlatan gazete "Ancak imtiyazlı ortaklık fikrinin en ateşli savunucusu olan Alman Hristiyan Demokratların, Pazar günü yapılacak seçimde iktidara gelmesi durumunda, Avusturya sesini tekrar yükseltebilir" diye de ekliyor. 
     
     Fransa yalanladı 

     Bu arada, Fransa Dışişleri Bakanlığı, Paris'in, AB'ye üye 25 ülkenin, Kıbrıs ile ilgili Türkiye'ye verilecek yanıt konusunda "mümkün olan en kısa zamanda" bir anlaşmaya varmasını umut ettiğini bildirdi. 
     Dışişleri Bakanlığı Sözcüsü Jean-Baptiste Mattei, basın toplantısında yaptığı açıklamada, Paris ve Londra arasında uzlaşma sağlandığı yolundaki haberleri teyit etmedi, "Doğal olarak, AB dönem başkanı ve diğer üye ülkelerle temas ve görüşmelerimizi sürdürüyoruz" dedi. 
     Fransız sözcü, Brüksel'de büyükelçiler seviyesinde toplanan daimi delegelerinin COREPER bu hafta içinde yapacakları toplantılarda konunun ele alınacağını söyledi. 
     

     
</TEXT>
</DOC>
