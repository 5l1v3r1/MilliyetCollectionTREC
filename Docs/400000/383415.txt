<DOC>
<DOCNO> 383415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/sonyas07.html </URL>
<DATE> 2005/10/02/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Öğretmenliğe tekerlekli sandalye ile döndü... 
</HEADLINE>
<TEXT>

     Konya'da bir öğretmen, omurilik rahatsızlığından dolayı ara vermek zorunda kaldığı mesleğine 12 yıl sonra tekerlekli sandalyeyle de olsa dönmenin mutluluğunu yaşıyor. 
     Yaşar Doğu İlköğretim Okulu'nda sosyal bilimler öğretmenliği yapan Celalettin Mert 38 , 16 yıl önce, Marmara Üniversitesi Tarih Bölümü'nden mezun olduktan 2 yıl sonra Mardin'de göreve başladığını söyledi. 
     Meslekte ilk yılını doldururken omuriliğinde rahatsızlık ortaya çıktığını belirten Mert, yürümesine engel olan bu hastalık nedeniyle büyük hayallerle başladığı öğretmenlik mesleğini bırakmak zorunda kaldığını ifade etti. 
     Daha ilk yıl öğretmenlik mesleğinden kopmanın kendisine çok zor geldiğini, ancak hiç umutsuzluğa kapılmadığını belirten Mert, ''Tekerlekli sandalyeye mahkum oldum ama hiçbir zaman ümidimi yitirmedim. Hastalığımın tedavisi için yapmadığım şey kalmadı. Fizik tedaviye devam ettim'' dedi. 
     Evli ve 4 çocuk babası Mert, yürüyemediği için okullarda sorun yaşayacağını düşünerek memur olarak çalışmaya başladığını ifade etti. 
     Çeşitli okullarda memurluk yaptığı sıralarda yeniden öğretmenliğe dönme isteğini hep içinde yaşattığını vurgulayan Mert, şunları söyledi 
     ''O zamanlarda tek bir öğrencinin bile bana 'öğretmenim' demesi için neler vermezdim. Benim için en zor gün ise 24 Kasım Öğretmenler Günü oluyordu. Buruk yaşadığım o günleri sözlerle anlatamam. Her Öğretmenler Günü'nde, öğretmenlik yapamadığım için gizli gizli ağlardım'' diye konuştu. 
     Fizik tedavi sayesinde toparlandığını ve öğretmenlik yapabilecek gücü kendinde bulduğunu belirten Mert, şunları kaydetti 
     ''4 yıldır yaptığım başvurulara idarecilerden olumlu yanıt geldi ve öğretmenlik yapabileceğim söylendi. Artık mesleğimi tekrar yapabilecektim. 12 yıl sonra tekerlekli sandalyede de olsa çok sevdiğim mesleğime kavuşmuş olmam, yaşadığım onca acıyı unutturdu. Beni artık hiç kimse çok sevdiğim öğrencilerimden ayıramaz. Üstelik öğrencilerim benim durumumu görerek hayata ve derslerine daha sıkı sarılıyor. Çevremdeki insanlara azmin neler başarabileceğini gösterdiğim için çok mutluyum.'' 
     
</TEXT>
</DOC>
