<DOC>
<DOCNO> 387660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sonsiy06.html </URL>
<DATE> 2005/10/18/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Başbakanlık kadrosundaki tutuklu 
</HEADLINE>
<TEXT>

     ANKARA Milliyet 

Belçika'da bir Türk işadamının kaçırılması olayıyla ilgili tutuklandığı belirtilen, gazeteci kimliğine sahip 2 kişiden biri olan Mehmet Temel Kartal'ın halen Başbakanlık Basın - Halkla İlişkiler kadrosunda bulunduğu ortaya çıktı. Kartal'ın, 6 ay öncesine kadar Başbakanlık'ta basın mensuplarıyla koordinasyonu sağladığı belirtildi. 
     Geçen hafta turizmci Eray Serimözü'nün Belçika'da kaçırılması üzerine başlatılan operasyon sonucu 4 kişi yakalandı, tutuklananlar arasında 2 kişinin gazeteci kimliğine sahip olduğu ortaya çıktı. Bu isimlerden Kartal'ın, Başbakan Başmüşaviri Nabi Avcı'nın çalışma ekibinde yer aldığı, yaklaşık 2 yıldır Başbakanlık'ta görev yaptığı belirlendi. "Basın Halkla İlişkiler Müşavirliği" kadrosunda bulunan Kartal'ın Başbakanlık'taki yeni yapılanmayla birlikte bulunduğu görevden ayrıldığı ve bir süre önce 45 günlük yıllık izne ayrıldığı ifade edildi. 
     Brüksel’de ikamet eden Serimözü geçen hafta evinin önünden silahlı ve maskeli 4 kişi tarafından kaçırılmıştı. Polis operasyonu sonucu kurtarılan işadamını kaçıran isimler arasında Ahmet Yumrukaya'nın yer aldığı öne sürülmüştü. Federal polisten yapılan açıklamalarda, Avrupa Parlamentosu AP üyesi Türk işadamı Vural Öger'e yönelik iddialar da gündeme gelmişti. Adli Polis Müdürü Glenn Audenaert, "Türk asıllı bir Alman Sosyalist Avrupa Parlamentosu üyesi"nin olayı yönlendirdiği iddiasını dile getirmişti. Öger ise Yumrukaya ile tanıştığını, ancak herkesin geçmişini bilemeyeceğini ifade ederek, Serimözü'nün kendisine 1997'den kalan 1.5 milyon euroluk borcu olduğunu, bunu da sildiğini söylemişti. Öger "Olayla ilgim yok. Bir oyun sahneye koyuluyor" demişti. 
     
</TEXT>
</DOC>
