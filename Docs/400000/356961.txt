<DOC>
<DOCNO> 356961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sondun54.html </URL>
<DATE> 2005/06/30/ </DATE>
<TIME> 19.20 </TIME>
<AUTHOR>  </AUTHOR>
<HEADLINE>
Chirac nükleer füzyon enerjisini savundu... 
</HEADLINE>
<TEXT>

     Fransa Cumhurbaşkanı Jacques Chirac, nükleer füzyon enerjisini savundu. 
     Dünyada ilk füzyon reaktörünün inşa edileceği Cadarache kasabasını ziyaret eden Chirac, sera etkisi yaratan gazların etkisinin azaltılması konusunda Paris’in kararlılığının devam edeceğini belirterek, nükleer füzyon reaktörünün daha temiz bir enerji üretiminin yolunu açacağını kaydetti. 
     Hedeflerinin, atmosfere zarar vermeyen insanlık için bol enerji kaynakları yaratmak olduğunu ifade eden Chirac, projeyi "büyük kıymet" olarak değerlendirdi. 
     10 milyar avroluk proje, Japonya, ABD, Güney Kore, Rusya, Çin ve 
     Avrupa Birliği tarafından finanse ediliyor. Projenin ilk aşamada bin, daha sonra ise üç bin kişilik iş gücü yaratması bekleniyor. 
     Projeyi destekleyenler, "enerji füzyon reaktörünün, bir gün en ucuz ve en temiz enerji üretim biçimi olacağını" savunuyorlar. 
     Çevre örgütleri, sera gazı etkisini azaltmak için kaynakların daha iyi kullanılabileceğini belirterek, sert biçimde eleştirdikleri projeyi "sokağa atılmış para" olarak değerlendiriyorlar. 
     
</TEXT>
</DOC>
