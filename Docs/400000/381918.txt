<DOC>
<DOCNO> 381918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/soneko42.html </URL>
<DATE> 2005/09/27/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
S.Arabistan Petrol Bakanı Yedek kapasitemiz devrede ama alıcı yok 
</HEADLINE>
<TEXT>

     Dünyanın bir numaralı petrol ihracatçısı Suudi Arabistan, yükselen petrol fiyatları karşısında yedek kapasitesini üretime açmaya hazır olduğunu, ancak şu ana dek talip gelmediğini bildirdi. 
     Suudi Arabistan Petrol Bakanı Ali el Naimi, petrolde gelecekteki talebi karşılamaya yetecek miktarda üretilebilir petrol bulunduğunu, fiyat artışlarındaki asıl nedenin rafinerilerdeki yetersizlik olduğunu söyledi. 
     El Naimi, ülkesinin, Petrol İhraç Eden Ülkeler Örgütü OPEC kararı doğrultusunda, ABD'nin petrol üretim ve arıtım tesislerini vuran kasırgaların ardından gelebilecek olağanüstü bir talebi karşılamak için yedek kapasitesini üretime açtığını hatırlattı. 
     El Naimi, buna rağmen yedek kapasiteden sundukları arz için şimdiye kadar hiçbir talep gelmediğini vurguladı. 
     El Naimi, artan küresel talebi karşılamak için ülkesinin şu anda 11 milyon varil civarında olan günlük üretim kapasitesini, kademeli bir şekilde günde 15 milyon varil civarına yükseltmek için çalışmaların sürdüğünü de bildirdi. 
     
     BAKAN KONUŞTU, FİYATLAR DÜŞTÜ 
     Suudi petrol bakanının sözleri, uluslararası piyasalarda petrol fiyatlarının gerilemesine yol açtı. 
     El Naimi'nin açıklamasının ardından, ABD hafif petrolünün varil fiyatı 60 sent azalarak 65.22 dolara, Brent petrolünün varil fiyatı da 57 sent azalarak 63.35 dolara indi. 
     
</TEXT>
</DOC>
