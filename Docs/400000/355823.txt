<DOC>
<DOCNO> 355823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/sondun36.html </URL>
<DATE> 2005/06/27/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Blair Irak'taki direnişçilerle görüşmek akıllıca olur 
</HEADLINE>
<TEXT>

     İngiltere Başbakanı Tony Blair, ülkesi ve müttefikleri için Irak'taki direnişçilerle görüşmenin bu ülkede istikrarın sağlanması açısından akıllıca olduğunu söyledi. 
     Blair, başkent Londra'da düzenlediği aylık basın toplantısında, gelecek yıl Irak'taki direnişe karşı savaşın daha kararlı yürütüleceğini belirtti. 
     Tony Blair, Irak'ta direnişin ne kadar süreceğinden kimsenin tam olarak emin olamayacağını ifade ederek, ''İki şeyden emin olabilirsiniz. Birincisi şu anda Irak'ta demokratik bir süreç söz konusu ve bu herkesin çıkarına... bu demokratik süreç başarılı. İkincisi, günbegün Irak silahlı kuvvetlerini oluşturuyoruz ve sonunda direnişçileri yenecek olan bu güçtür'' diye konuştu. 
     Irak'taki direniş içinde, Ürdünlü terörist Ebu Musab Zerkavi'den tatmin olmayanlar ve şiddet eylemine girişmeyip şiddet yanlısı olanlara kadar uzanan bir yelpaze olduğunu belirten Blair, olabildiğince çok kişiyi demokratik yola sokmaya çalıştıklarını kaydetti. 
     ABD Savunma Bakanı Donald Rumsfeld, dün Amerikalı yetkililerin bazı Iraklı direnişçilerle görüştüğünü ve direnişi bastırmanın 12 yıl sürebileceğini açıklamıştı. 
     
     G-8 TOPLANTISI 
     İngiltere Başbakanı Tony Blair ayrıca, gelecek hafta yapılacak G-8 toplantısında, iklim değişikliğinin nedenlerinin üstesinden gelinmesi konusunda bir anlaşmaya varılması için baskı yapacağı sözü verdi. 
     Blair, ''Düşük-karbon ekonomisine geçmemiz, sera etkisi yaratan gazların emisyonlarını dizginlememiz ve bunu çok acil yapmamız gerektiği konusunda açık bir anlaşmaya varmamız oldukça önemli. Bu konuda benim fikrim bu. Bir anlaşmaya varıp varmayacağımızı bekleyip göreceğiz'' dedi. 
     G-8 toplantısı, gelecek hafta İskoçya'da Gleneagles'de yapılacak. Toplantının gündem maddelerini Afrika'daki yoksulluk ve küresel ısınma oluşturuyor. 
     
     AB BÜTÇESİ 
     Tony Blair, İngiltere'nin AB'nin dönem başkanlığı sırasında yeni üyeleri yüz üstü bırakmayacağını ve AB bütçesi konusunda anlaşmayı hızlandırmaya çalışacağını da kaydetti. 
     Blair, Macaristan'ın AB'nin 2007-2009 yılı için üç yıllık geçici bir bütçe benimsemesi önerisinin ilginç olduğunu belirtirken, bu fikri destekleyip desteklemeyeceğine ilişkin açıklama yapmadı. 
     İngiltere Başbakanı Blair, ''Polonya, Çek Cumhuriyeti ve Macaristan gibi ülkelerin, ihtiyaçları olan parayı alacaklarını kesinleştirmeliyiz. Biz genişlemenin şampiyonlarıyız. Onları yüz üstü bırakmayacağız'' dedi. 
     
</TEXT>
</DOC>
