<DOC>
<DOCNO> 361455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sontur19.html </URL>
<DATE> 2005/07/15/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Mutluluğu buldu, kazada can verdi 
</HEADLINE>
<TEXT>

     Taylan YILDIRIM İZMİR, DHA 

      İZMİR'in Buca İlçesinde müteahitlik yapan Ramazan Demirkol'un oğlu Rıza Demirkol, yönetimindeki otomobille yolun kaşısına geçmeye çalışan 11 yaşındaki Nesrin Yalçın'a çarptı. Ağır yaralı olarak kaldırıldığı hastanede ölen Nesrin Yalçın'ın anne ve babası boşandıktan sonra uzun yıllar Kütahya Çocuk Esirgeme Kurumu'nda büyüdüğü, babasının yeniden evlendikten sonra tekrar yanına aldığı öğrenildi. 
     Kaza, dün saat 12.00 sıralarında İstiklal Caddesi'nde meydana geldi. Babası Ali Yaşar Yalçın, yakınlarının anlattığına göre, ilk eşinden boşandıktan sonra bakamadığı gerekçesiyle kızı Nesrin Yalçın'ı çocuk yuvasına verdi. Kütahya Çocuk Esirgeme Kurumu'nda büyüyen Nesrin, babasının yaklaşık 2 yıl önce ikinci evliliğini yapmasının ardından yanına almasıyla aile sıcaklığına kavuştu. 
     Barmenlik yapan babası Ali Yaşar Yalçın'ın yanında yakaladığı mutlulukla eğitimine devam ettiği Sabri Koçak İlköğretim Okulu'nda beşinci sınıfa geçen Nesrin Yalçın, arkadaşlarının yanına gitmek için evinden ayrıldı. 
     Evinden yaklaşık 30 metre uzaklıktaki durakların bulunduğu yerden yolun karşısına geçmeye çalışan talihsiz Nesrin, bu sırada yoldan geçen tanınmış müteahitlerden Ramazan Demirkol'un 19 yaşındaki oğlu Rıza Demirkol'un kullandığı 35 DKD 97 plakalı otomobilin altında kaldı. Ağır yaralanan Nesrin, vatandaşlar tarafından kaldırıldığı Buca Devlet Hastanesi'nde yapılan müdahalelere rağmen kurtarılamadı. Kızının ölüm haberiyle yıkılan Ali Yaşar Yalçın, yakınları tarafından sakinleştirilmeye çalışıldı. Talihsiz Nesrin'in cenazesi taprağa verilmek üzere uçakla Diyarbakır'a götürüldü. Kazadan sonra gözaltına alınan Rıza Demirkol, çıkartıldığı mahkeme tarafından tutuklandı. 
     
</TEXT>
</DOC>
