<DOC>
<DOCNO> 367468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/dunya/adun.html </URL>
<DATE> 2005/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bak -Ceyhan'a darbe 
</HEADLINE>
<TEXT>


AB üçlüsü Fransa, İngiltere ve Almanya, nükleer programdan vazgeçmesi karşılığında İran'a Orta Asya'dan enerji ihracında ana transit hattı olması için destek önerdi 

DIŞ HABERLER SERVİSİ 


İran'ın nükleer programının amacının nükleer silah üretmek olduğuna inanan ABD ile bu ülke arasındaki krizde arabulucu rolüne soyunan AB 3'lüsü İngiltere, Almanya ve Fransa dün, nükleer faaliyetten vazgeçmesi karşılığında, İran'a, Orta Asya'daki petrol ve doğalgazın Avrupa'ya, İran üzerinden ihraç edilmesi fikrini destekleme vaadinde bulundu. Washington da AB'nin önerisini desteklediğini açıkladı. Bir İranlı kaynak, "Yapılan teklifte, Tahran'ın, 'Orta Asya'dan Avrupa'ya enerji ihracında ana transit hattın İran olması' fikrine destek önerildi" dedi. 
Bu teklif üzerinde anlaşmaya varılırsa, Bak -Ceyhan'ın en büyük rakiplerinden İran, Türkiye'nin üye olmak istediği AB'nin eliyle enerji taşımacılığında Türkiye'ye karşı stratejik bir üstünlük sağlamış olacak ve Bak -Ceyhan'ın rekabet gücü önemli ölçüde azalacak. 
Almanya, İngiltere ve Fransa'nın elçileri tarafından dün nükleer faaliyetlerden vazgeçmesi karşılığında İran'a iletilen öneriler paketi, Tahran'a bazı güvenlik garantilerinin yanı sıra, ekonomik ve siyasi destek vaatlerini içeriyor. 

İnceliyorlar 
Tahran ise önerilere pazara kadar yanıt vereceğini bildirdi. AB ile Tahran yönetimi arasında yapılan görüşmelere katılan İranlı üst düzey yetkili Hüseyin Musaviyan, Reuters ajansına yaptığı açıklamada, AB'nin önerilerini incelemeye başladıklarını ve yanıtlarını kesinlikle yarına kadar vereceklerini söyledi. Museviyan, ülkesinin, teklif ne olursa olsun İsfahan'daki nükleer yakıt çalışmalarına tekrar başlayacağını söyledi. Önerileri yapan 3 ülkeden biri olan Fransa'nın Dışişleri Bakanı Philippe Douste-Blazy, Tahran'ın önerileri kabul etmemesi halinde uluslararası büyük bir krizin patlak verebileceği uyarısında bulundu. 

ABD de destekliyor 
ABD Dışişleri Bakanlığı Sözcüsü Tom Casey, "Washington'un, 3 AB ülkesinin İran'a yaptığı önerileri desteklediğini" açıkladı. İran'ın nükleer programıyla ilgili sorunun çözülmesinin en iyi yolunun diplomatik girişim olduğunu düşündüklerini söyleyen Casey, görüşmelerin sürmesinden yana olduklarını belirtti. 

AB paketinde başka neler var 

Fransız Dışişleri Sözcüsü Cecile Pozzo di Borgo'nun verdiği bilgilere göre, İran'a verilen pakette nükleer çalışmalardan vazgeçmesi karşılığında ekonomi, siyasi ve güvenlik alanlarında yardım ve işbirliğinin artırılmasına yönelik öneriler yer aldı. Öneriler kısaca şöyle 
GÜVENLİK BM Güvenlik Konseyi'nin 1995'te kabul ettiği kararına uygun olarak İran'a nükleer koruma sözü. İran herhangi bir nükleer tehdit durumunda AB'nin nükleer silah sahibi ülkeleri tarafından korunacak. 
NÜKLEER ENERJİ İran sivil amaçlı kullanım için nükleer enerjiye sahip olabilir. Uluslararası nükleer enerji piyasasından yararlanabilir. AB, İran'ın nükleer yakıt temin etmesine yardımcı olacak. 
TEKNOLOJİK YARDIM Avrupa, İran'la ekonomik ve teknolojik işbirliğini artıracak ve İran'ı uzun süreli enerji kaynağı olarak değerlendirecek. İran'ın Dünya Ticaret Örgütü'ne üye olmasına destek verilecek. İletişim, eğitim, ulaşım, turizm ve sismolojide her türlü destek verilecek. 


</TEXT>
</DOC>
