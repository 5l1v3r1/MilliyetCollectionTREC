<DOC>
<DOCNO> 350275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sondun24.html </URL>
<DATE> 2005/06/09/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Ve başmüzakereci Babacan'ın AB mesaisi başlıyor 
</HEADLINE>
<TEXT>

     Başbakan Recep Tayyip Erdoğan tarafından AB ile yapılacak görüşmeler için başmüzakerecilik görevine getirilen Devlet Bakanı Ali Babacan'ın AB mesaisi gelecek hafta başlıyor. 
     Babacan, Avrupa Parlamentosu AP ile TBMM arasında danışma organı niteliğindeki Karma Parlamento Komisyonu'nun KPK 13-14 Haziran'da İstanbul'da yapacağı toplantıya katılacak ve bir konuşma yapacak. 
     KPK'nın Avrupa kanadı üyeleri, bugün Strasbourg'da bir araya gelerek, İstanbul'da yapılacak toplantının hazırlıklarını gözden geçirdi. KPK Eşbaşkanı Hollandalı parlamenter Joos Lagendijk, toplantının açılışında yaptığı konuşmada, gelecek hafta Babacan ile ilk defa tanışacak olmaktan memnuniyet duyduklarını söyledi. 
     İstanbul'da yapılacak toplantıda, Türkiye'de kadın hakları, Avrupa'da Türklerin uyum sorunu, Türkiye-AB ilişkilerinde son durum ve Gümrük Birliği'nin işleyişi, ele alınacak başlıca konular arasında yer alıyor. 
     
     BÜYÜKELÇİ DEMİRALP BİLGİLENDİRDİ 
     AP'de bugün yapılan toplantıda, Türkiye'nin AB Daimi Temsilcisi Büyükelçi Oğuz Demiralp, hazırlıklar hakkında KPK üyelerine bilgi verdi ve soruları yanıtladı. 
     Avrupalı parlamenterler, Eğitim-Sen'in faaliyetlerinin yasaklanması, Boğaziçi Üniversitesi'nde düzenlenmesi planlanan Ermeni konferansının ertelenmesi ve AB Anayasası için Fransa ve Hollanda'da düzenlenen referandumların sonuçlarıyla ilgili sorular yöneltti. 
     Eğitim-Sen'in yasaklanmasının bağımsız yargı kararı olduğunu hatırlatan Demiralp, hükümetin kültürel hakları geliştirme ve reform sürecinde kararlılığını sürdürdüğünü söyledi. 
     Demiralp, konferansın ertelenme kararının ise bir iptal kararı olmadığını belirtti ve hükümet olarak tarihte olup bitenlerin açık bir biçimde tartışılmasını her zaman desteklediklerini ifade etti. 
     Referandum sonuçlarının Türkiye'de memnuniyetle karşılanmadığını kaydeden Demiralp, ''bu sonuçların genişleme sürecini olumsuz etkilemeyeceği konusunda AB Komisyonu ve AB Konseyi'nin Türkiye'ye açık garanti verdiğini, Türkiye'nin de bu garantileri ciddiye aldığını'' söyledi. 
     ''Gümrük Birliği'nin yeni ülkeleri de kapsayacak şekilde genişletilmesini öngören anlaşmanın imzalanmasına'' ilişkin bir soru üzerine Demiralp, ''Bu konuda AB Komisyonu ve Konseyi'nin kendi iç süreçlerini tamamlamalarının ardından Türkiye'nin bu anlaşmayı imzalayacağını'' belirtti. 
     
</TEXT>
</DOC>
