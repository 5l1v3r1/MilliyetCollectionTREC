<DOC>
<DOCNO> 389059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/son/sontur05.html </URL>
<DATE> 2005/10/23/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Azerbaycan'da düşen helikopterde Türk vatandaşı yok 
</HEADLINE>
<TEXT>

     Trabzon Vali Yardımcısı Bahattin Atçı, dün Azerbaycan'da düşen helikopterin Trabzon'dan kalkışı sırasında, içinde Türk yolcu olmadığını belirtti. 
     Atçı, Pakistan'a yardım malzemesi götürdüğü belirtilen helikopterin dün saat 12.00 sıralarında Trabzon Havaalanı'na geldiğini söyledi. 
     Helikopterin yakıt ikmali ve yer hizmetleri aldıktan sonra saat 13.10'da Trabzon'dan ayrıldığını ifade eden Atçı, ''Helikopterin içinde 5 yabancı uyruklu yolcu vardı. Trabzon'dan kalkışta helikopterin içinde Türk vatandaşı bulunmuyordu'' dedi. 
     Azerbaycan'ın orta kesimlerinde yer alan Göyçay kenti yakınlarında seyreden helikopter, arka kısımda alevler belirmesi üzerine kent dışına yönelmişti. Mürettebat, işaret fişeği atarak inecekleri yeri aydınlatmaya çalışmış ancak, acil inişe geçen helikopter, bölgedeki bir akaryakıt istasyonunun 50-60 metre yakınındaki yüksek gerilim hattına çarparak, TSİ 18.30 civarında düşmüştü. Olayda helikopterde bulunan 5 kişi ölmüştü. 
     Azeri Press ajansının görgü tanıklarına dayandırarak verdiği haberde, Gence'de yakıt ikmali yapan helikopterde Türk vatandaşlarının bulunduğu öne sürülmüştü. 
     Azerbaycan Hava Yolları Azal şirketinden yapılan açıklamada ise Gence-Ağdaş istikametinde seyreden KA-32 tipi helikopterle Gence'den ayrıldıktan 36 dakika sonra irtibatın kesildiği, yerel saatle 20.30 sularında Göyçay kentinin 3 kilometre yakınında düştüğünün belirlendiği kaydedilmişti. 
     Rus NPK RANK şirketine ait helikopterin BM insani yardım programı çerçevesinde belirlenen Trabzon-Gence-Türkmenbaşı-İslamabad güzergahında olduğu belirtilen açıklamada, helikopterde bulunan 5 Rus vatandaşının hayatını kaybettiği ifade edilmişti. 
     
</TEXT>
</DOC>
