<DOC>
<DOCNO> 371466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/son/sonsiy02.html </URL>
<DATE> 2005/08/20/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Kürt sorunu AKP'de 4 yıl önce kayda geçmiş... 
</HEADLINE>
<TEXT>

     Başbakan Recep Tayyip Erdoğan’ın büyük gürültüye neden olan ve tartışması halen devam eden "Kürt sorunu" tanımını 4 yıl önce kuruluş aşamasında partisinin programına koyarak bizzat kayıtlara geçirdiği belirlendi. 
     Erdoğan’ın "Kürt sorunu" tanımı, ilk kez 2001 yılında partinin programında yer aldı. Programda temel hak ve özgürlükler ile demokratikleşme çerçevesinde Doğu ve Güney Doğu Anadolu bölgesinin sorunlarıyla ilgili partinin görüşleri ve çözüm yolları anlatılırken, "Kimimizin Güney Doğu, kimimizin Kürt, kimimizin terör sorunu dediğimiz olay, maalesef Türkiye’nin bir gerçeğidir" denilerek açıkça Kürt sorunu tanımı yapılıyor. 
     
     ŞEFKATLİ DEVLET 
     Programda, AKP’nin "Teröre tepki olarak maksadını aşan ve bölge halkını rahatsız eden uygulamaların terk edilmesini" hedeflediği belirtilirken, "Suçlu insanlar karşısında caydırıcı ve masumları koruyucu bir tavır sergilemesi gereken devletimizin, suçsuz insanlara şefkatle muamele etmesi gerektiğine inanıyoruz" deniliyor. 
     
     FARKLILIKLAR ZENGİNLİKTİR 
     Bölgeye yönelik güvenlik ve asayiş yöntemli çözümlerin başarılı olamayacağı belirtilen ve Başbakan Erdoğan’ın Kürt sorunu tanımı ile birlikte verdiği mesajların satır başları sayılabilecek ifadelere de yer verilen programda AKP’nin görüş ve çözüm yolları şöyle dile getiriliyor "Bu bölgemizdeki kültürel farklılıklar, partimiz tarafından zenginlik kabul edilmektedir. Resmi dil ve eğitim dili Türkçe olmak şartıyla, Türkçe dışındaki dillerde yayın dahil kültürel faaliyetlerin yapılabilmesini, partimiz ülkemizdeki birlik ve bütünlüğü zedeleyen değil, güçlendiren ve pekiştiren bir zenginlik olarak görmektedir. 
     
     TERÖR SADECE BİR SONUÇ 
     Hizmetlerin yetersiz olması, işsizlik, fakirlik ve baskı, terörün beslenmesine en elverişli ortamlardır. Terör ve baskı, karşılıklı olarak birbirini besler. Terörün sonuç olduğunu unutan her yaklaşım, sadece baskı ile çözüm üretmeye yönelir. Oysa bu terörü daha çok güçlendirir. Bu nedenle terörü sona erdirmenin yolu, temel hak ve hürriyetlere saygılı bir devlet yaklaşımı ile ekonomik alkınmayı ve güvenliği aynı bütünün parçaları olarak ele almaktan geçer. 
     
     EKONOMİK ÖNLEM YETMEZ 
     Bürokratik otoriter devlet anlayışına yaslanan çözümler, sadece asayiş mantığına dayandığı için uzun vadede sorunları daha da derinleştirmektedir. Buna karşılık demokratik devlet anlayışı çerçevesindeki yaklaşımlar, ilk anda endişeyle karşılansa da uzun vadede milletimizin birlik ve bütünlüğünü pekiştiren sonuçlar doğrumaktadır. Sadece ekonomik kalkınma politikaları ile tam bir çözüme kavuşturulamayacağı gerçeği yanında bütün bunların üstünde kültürel farklılıkları demokratik hukuk devleti ilkesi çerçevesinde tanıyan yaklaşımların etkili olması gerektiği anlayışına ulaşılması sorunun çözümünde önemli bir adımdır." 

ANKA 
     
</TEXT>
</DOC>
