<DOC>
<DOCNO> 372562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sontur12.html </URL>
<DATE> 2005/08/24/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
'Hamile de olsan sen benim olacaksın' deyince, öldürüldü 
</HEADLINE>
<TEXT>

     Berat TOPAL DHA 

      TRABZON’un Düzköy ilçesinde dün sokak ortasında Ali Akgümüş'ü 7 kurşunla öldüren Temel Yavuz, bugün tutuklandı. Temel Yavuz mahkemedeki ifadesinde, Ali Akgümüş’ü, eşini sürekli rahatsız etmesi nedeniyle öldürdüğünü söyledi. 
     Olay dün saat 09.00 sıralarında Düzköy ilçesi eski belediye binası önünde meydana geldi. 32 yaşındaki Temel Yavuz, 28 yaşındaki Ali Akgümüş’le bir süre konuştuktan sonra, ruhsatsız silahını çekerek kurşun yağdırdı. 7 kurşun yarası alan ve ağır yaralanan 2 çocuk babası Ali Akgümüş, Trabzon Devlet Hastanesi’ne kaldırıldı ancak tüm müdahalelere rağmen kurtarılamadı. Olayın ardından Temel Yavuz, suç aleti silahla birlikte Düzköy İlçe Jandarma Komutanlığı’na giderek teslim oldu. 
     Temel Yavuz, bugün Akçaabat Adliyesi’ne çıkarıldı. Yavuz, burada verdiği ifadede, 2 çocuğum var. Eşim üçüncü çocuğuma hamile. Ali Akgümüş, evlenmeden önce eşime ilgi duyuyormuş. Evlendikten sonra da rahatsız etmeye devam etti. Olaydan birkaç gün önce, Düzköy Sağlık Ocağı’nda yatan eşimin yanına gitmiş ve Hamile de olsan sen benim olacaksın’ demiş. Eşim bunun üzerine baygınlık geçirdi ve çocuğunu düşürme tehlikesi içinde. Olay günü Ali Akgümüş’le konuşmak için buluştuk. Ona, Artık bizi rahat bırak. Senin yüzünden huzurum kalmadı’ dedim. Ters cevap verince de silahımı çekip vurdum'' dedi. 
     Temel Yavuz, ifadesinin ardından tutuklanarak Akçaabat Cezaevi’ne gönderildi. 
     
</TEXT>
</DOC>
