<DOC>
<DOCNO> 383609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sonsiy19.html </URL>
<DATE> 2005/10/03/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Org. Özkök, ''bir hamaldan aldığı liderlik dersini'' anlattı... 
</HEADLINE>
<TEXT>

     Genelkurmay Başkanı Orgeneral Hilmi Özkök, karar noktalarını önceden tesbit ederek, gerekli tedbirleri önceden alabilmek ve doğru, köklü değişikleri önceden yapabilmenin büyük bir öngörüyü gerektirdiğini belirterek, "İyi eğitim almış, vizyon sahibi, yaratıcı, hızlı düşünebilen, düşünce üreten, gösterişten ziyade göreve yönelik çalışma anlayışı gelişmiş, ekip çalışmasına yatkın, duygusal zekası yüksek, pratik ve süratle iş üretebilen personele ihtiyacımız her geçen gün artmaktadır" dedi. 
     Orgeneral Özkök, Harp Akademileri Komutanlığı’nın 2005-2006 eğitim ve öğretim yılı açılışı nedeniyle Atatürk Harp Oyunu ve Kültür Merkezi’nde düzenlenen törende yaptığı konuşmada, çağımızda hız kavramının büyük değişim gösterdiğini belirtti. 
     Artan hızın etkisinin bugün hemen her alanda hissedildiğini, bazen de bu hıza uyum konusunda zorluklar yaşandığını dile getiren Orgeneral Özkök, günümüzde başarının hıza doğrudan bağlı olduğunu, insanoğlunun da hemen her alanda daha hızlı olmak istediğini söyledi. 
     
     HAMALDAN "LİDERLİK" DERSİ 

     Genelkurmay Başkanı Orgeneral Hilmi Özkök, bugün akademinin açılışı nedeniyle liderlik konusunda ilk dersi veren İstanbul Üniversitesi İşletme Fakültesi Öğretim Üyesi Prof. Dr. İlhan Erdoğan’a da teşekkür ederek, liderlik konusunda kendi başından eski yıllarda geçen bir olayı da anlattı. 
     Orgeneral Özkök, Ankara’da görevdeyken 5. kattaki yeni evine taşınmak için hamal çağırdığını, taşınacak çok büyük bir büfenin de olduğunu, dar merdivenlerden bunu 5. kata taşımakta oldukça zorlandıklarını belirtti. 
     Orgeneral Özkök, önce bu büfeyi birkaç hamalın önünden ve arkasından tutarak taşımaya çalıştığını, ancak dar merdivenler nedeniyle bunu başaramadıklarını söyledi. 
     Bir hamalın büfeyi belli bir eğimle sırtına yüklemelerini istediğini, kendisinin ise "Nasıl taşıyacaksın tek başına olmaz" dediğini kaydeden Orgeneral Özkök, büfeyi hamalın dediği gibi sırtına yüklediklerini, hamalın büfeyi kimseye elletmeden dar merdivenlerden 5. kata basamakları tek tek çıkarak taşıdığını kaydetti. 
     Hamalın büfeyi yerine yerleştirip mendiliyle alnını sildikten sonra kendisine "Komutanım, Ankara’da bu büfeyi bu kata çıkaracak benden başka hiçbir hamal yoktur" diye övünerek kendisine söylediğini dile getiren Orgeneral Özkök, "Ben hala bunu söylerken burnumun direği sızlar. O hamal benim liderimdi. O bana en büyük şeylerden birisini öğretti görevin ne olursa olsun, onun en iyisini yapmak ve onunla övünmek... Muhtemelen o hamal evine gittiğinde çocuklarına büfeyi nasıl taşıdığını övünerek anlatmıştır" şeklinde konuştu. 
     Orgeneral Özkök, konuşmasının sonunda yeni öğretim yılında Harp Akademileri mensuplarına başarılar diledi. 
     
</TEXT>
</DOC>
