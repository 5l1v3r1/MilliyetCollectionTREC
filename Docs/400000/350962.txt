<DOC>
<DOCNO> 350962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/yazar/altan.html </URL>
<DATE> 2005/06/11/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Genç kızların en büyük merakı acaba ne 
</HEADLINE>
<TEXT>


Türbanlı olmayan kesimden sık sık karşılaştığım, şakalaştığım, konuştuğum genç kızlar... Yolda giderken gözlerimin uzaktan, yürüyüşlerine, giysilerine, yüzlerine arada bir takıldığı genç kızlar... 
Birçoğu, yüksek topuklu ayakkabıları, minimsi etekleri, düzgün bacakları, açık belleri, özgürce açılmış yakaları, bir tanesinin örtülmesi azıcık ihmal edilmiş çıplakça omuzları, bakımlı mı bakımlı elleri, dudakları, yanakları, gözleri, kaşları ve saçlarıyla ısmarlama üstüne özel yetiştirilmiş kelebek kuşları gibiler... 

Geçmişinde "düello" geleneğinin de bulunmamasına karşın "erkek millet" olmak, "erkek sözü vermek", "erkek erkeğe karşılaşmak" türünden alabildiğine "erkek" olmakla övünen ve kadınları dahi "erkek kadın" diye payelendiren bir toplumda genç kız olmak, kadın olmak... 
Bendenize sorarsanız, zor iş doğrusu... 

Bir toplumu, geleceklere doğru en sağlıklı taşıyan görünmez köprülerdir kadınlar... 
Anadillerin gelişmesindeki bahçıvanlığı da onlar yapar, evrensel kalitede çocuklar yetişmesinin mayasını da onlar kararlar... 
O nedenle de, genç kızların en büyük merakının ne olduğu takılır durur aklıma... 

Neleri merak etmediklerini az çok biliyorum politik tatavalara kulak astıkları pek yok... Gazetelerle ajans haberleri de, ilgilerini fiskelemiyor pek... 

Sivas kentinin nüfusu 700 binken, İstanbul'da 2 milyon Sivaslı vatandaş yaşıyormuş... 
Neden Türkiye'de iç göçler bu kadar yoğun neden insanlar doğdukları yerlerden kopup ayrılmak zorunda kalıyorlar 

Neden bütçeden Sağlık Bakanlığı'na ayrılan pay, sadece yüzde 3.5 .. 

Son 80 yılda "savunma" için yapılan harcamalar yatırımların engellenmesiyle, iç dengelerin de tümden bozulmasına neden oldu mu acaba 

Bendenizin gözlediğim kadarıyla o bıcır bıcır, güzelim genç kızların hiç de merak ettikleri sorunlar değil bunlar... 

Doğrusu kestiremiyorum, ortalama en büyük meraklarının ne olduğunu. 
Üst düzey mutlu bir evliliği nasıl gerçekleştirebilecekleri mi, çengelleniyor gizli benliklerinde yoksa erkek arkadaşlarıyla birlikteliği nereye kadar götürebilecekleri mi 

Soruyorum, yakın olduklarımdan bazılarına 
- En temel amacın, en temel isteğin ne 
Suyuna tirit kestirme bir diplomasiyle 
- Mutlu bir hayat, diyor çoğu... 
Soyut bir kavram olan "mutluluk"un tanımlamasıyla "mutlu bir hayat" isteminin varılacak bir hedef değil birlikte olunması yeğlenmiş kişiyle, iki heykelci gibi ortak yontularak yaratılacak bir mermer parçası da sayılabileceği, konusuna laf gelip takılınca... 
Kibar bir görünüm arkasında canları sıkılmaya başlıyor bu tür salkım saçak bir konuşmadan bir an önce kaçıp kurtulmaya çalışıyorlar, alışık olmadıkları böylesi sevimsiz bir diyalog cenderesinden... 

Genç kızların en büyük merakı acaba ne 
"Mutlu bir hayat" yanıtı, en büyük merakın ne olduğunu açıklamıyor en temel isteğin ne olduğunu belirtiyor sadece. Üstelik aşırı sudan bir yanıt... Dünyadaki 6.5 milyar nüfusun hangisi istemez ki, mutlu bir hayatı .. 

Müşteri sayısını artırma çabasındaki evrensel ekonomi, yeryüzündeki genç kız kuşakları üstünde de, yoğunlaştırıyor projektörlerini... 
Yılda 1 trilyon dolarlık bir "portesi" olan silah endüstrisinden sonra ikinci büyük endüstri, kozmetik üretimiyle pazarları... 

Bir yanda doğanın "bebek" üretim fabrikasında, dişi adayların albenili olmasından k r sağlayan bir kapital bir yanda büyüdükçe öldürülecek bebeklerin ölümünden k r sağlama peşindeki kapital... 
Sade genç kızların değil en ünlü politikacıların dahi, tam da algılayamayacakları, sıkıntılı bir konu işte... 

Genç kızların en büyük merakı ne 
Kozmetik endüstrisiyle, silah endüstrisinin, birbirine 180 derece zıt olan rotaları değil elbet... 

Ah ah, sade genç kızlar değil tüm insanlık böyle bir zıtlığın bilincine varabilseydi... 
O zaman hamasi nutuklar da, şoven demeçler de, anlamsız gerginlikler de, gereksiz harcamalar da, buzlanmış beyinler de saydam ve ortak bir dünyada silinip, eriyip kaybolur genç kızların özlemi, tüm insanlık için, daha geniş bir oranda gerçekleşirdi, "mutlu bir hayat"... 

Bu tür yaklaşımlarla değerlendirmeler, birer ütopya mı 
Yüz yıl kadar önce de Tevfik Fikret, -küçük değişikliklerle- şöyle diyordu 
Toprak vatanım, her çeşit insan milletim... İnsan, 
İnsan olur ancak bunu anlamakla, inandım. 

Şeytan da biziz, cin de ne şeytan, ne melek var 
Dünya dönecek cennete insanla, inandım. 

İnsanoğlu birbirinin kardeşi... Hülya 
Olsun, ben o hülyaya da bin canla inandım. 

Evrensel ekonominin bilimselliği, Türkiye de dahil, kırmakta eski koşullanmaları... Onu somut olarak Kopenhag kriterlerinde de, görüyoruz da... 
Ancak işte yine de yanıtını tam bulamıyoruz şu sorunun 
- Genç kızların en büyük merakı acaba ne 
O kadar da güzel, o kadar da bıcır bıcırlar ki... 



</TEXT>
</DOC>
