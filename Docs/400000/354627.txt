<DOC>
<DOCNO> 354627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/spor/spo07.html </URL>
<DATE> 2005/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Myskina köpürdü 
</HEADLINE>
<TEXT>


Wimbledon'da tek bayanların dokuz numaralı favorisi Anastasia Myskina, Japon rakibi Aiko Nakamura ile oynadığı ikinci tur maçında kortta "terör estirdi", zor da olsa galip gelerek üçüncü tura yükseldi 


Wimbledon Tenis Turnuvası'nda tek bayanların ikinci tur mücadelesinde Rus Anastasia Myskina ile Japon Aiko Nakamura arasındaki maç ilginç diyaloglara sahne oldu. 
Dokuz numaralı seribaşı Myskina'nın oldukça zorlandığı ve 6 - 4, 6 - 3'lük setlerle kazandığı karşılaşmada Rus raket, hakem Tamara Vrhovec'le tartıştı, ortalığı birbirine kattı. Myskina, özellikle çok zorlandığı ve kortu "çığlıklarıyla inlettiği" ilk sette, Vrhovec'in, topun içeride olduğunu belirten ve Rus tenisçinin puan kaybetmesine neden olan kararını sert şekilde protesto etti. Annesinin ciddi şekilde sağlık sorunları yaşaması nedeniyle de bunalımda olan 2004 Fransa Açık şampiyonu 23 yaşındaki raket, Vrhovec'e "Umurunda değil tabii Oynayan sen değilsin " diye tepki gösterdi. Tek bayanların bir numaralı favorisi Lindsay Davenport ise vatandaşı Jamea Jackson'ı 6 - 0 ve 6 - 3'lük setlerle zorlanmadan geçti. 
Tek erkeklerde son iki yılın Wimbledon şampiyonu ve turnuvanın 1 numaralı seribaşı Roger Federer, ikinci tur maçında Çek rakibi Ivo Minar'ı 6 - 4, 6 - 4, 6 - 1'lik setlerle çok kolay devirdi ve üçüncü tura yükseldi. Dokuz numaralı seri başı Sebastian Grosjean da bir gün önceden düne sarkan maçta Llodra'yı 3 - 6, 7 - 5, 4 - 6, 7 - 6 ve 6 - 4'lük setlerle zor da olsa yenerek üçüncü turu yakaladı. 

SONUÇLAR 
BAYANLAR 
3 A.Mauresmo Fra. - M.S.Lorenzo İsp. 6 - 1, 6 - 3 
5 Svetlana Kuznetsova Rus - Sania Mirza Hin 6-4, 6-7, 6-4 
6 E. Dementieva Rus - Sabine Klaschka Alm 2-6, 6-3, 8-6 
13 E.Likhovtseva Rus. - M.Shaugnessy ABD 6 - 3, 7 - 6 
17 J.Jankovic Sırb. Kar. - M.D.Oliva Arj. 6 - 3, 7 - 5 

ERKEKLER 
3 L. Hewitt Avu - Jan Hernych Çek 6-2, 7-5, 3-6, 6-3 
5 M.Safin Rus. - M.Philippoussis Avus. 7 - 6, 7 - 6, 6 - 4 
10 Mario Ancic Hır - D. Udomchoke Tay 7-6, 3-6, 6-3, 6-3 
11 J. Johansson İsv - Greg Rusedski İng 7-6, 3-6, 6-4, 7-6 
23 J.C.Ferrero İsp. - H.T.Lee G.Kore 6 - 4, 3 - 6, 4 - 6, 6 - 3, 6 - 3 

King nine 100'e giriyor 

Wimbledon'ın yaşayan en yaşlı şampiyonu olan Phyllis King, ağustos ayında 100 yaşına basacak. 1931'de partneri Dorothy Shepherd Brown ile çift bayanlarda şampiyonluk kazanan King, şimdiki tenisçilerin çok iyi para kazandığını belirterek, "Ben şampiyon olduğumda, bize çok güzel bir altın madalya ile 10 poundluk alışveriş çeki vermişlerdi" dedi. 

Nadal'a Borg benzetmesi 

Teniste İngiltere'nin 80'li yıllardaki ünlü ismi John Lloyd, Fransa Açık şampiyonu İspanyol raket Rafael Nadal'in, İsveçli efsanevi tenisçi Bjorn Borg'a benzediğini söyledi. Lloyd, "Gerek başındaki bandanası ve gerekse korsan pantolonuyla insanların ve özellikle gençlerin ilgisini çekiyor. Gençlerin onu bir tenisçiden çok rock yıldızı gibi görmesinin sebebi bu" dedi. 



</TEXT>
</DOC>
