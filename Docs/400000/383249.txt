<DOC>
<DOCNO> 383249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/spor/aspo.html </URL>
<DATE> 2005/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
El feneri 2-4 
</HEADLINE>
<TEXT>


Ceyhun ve Murat'ın golleri PSV fatihini fena sarstı. Fenerbahçe ikinci yarıda çırpınmaya başladı. Anelka'nın faulü ile ağlara giden top rakibi dağıttı. Nobre 2 ve Anelka fırsatı kaçırmadı 


90 dakika 

MEHMET DEMİRKOL 

Fenerbahçe, Konya'da bir Vennegoor bulamadı. Ama geç de olsa onun işlevini görecek bir hakem buldu. Konya'nın rahat götürdüğü maçı Özgür Türkalp, Cemal Gemici ve İsmet Arzuman üçlüsü rotasından çıkarıverdiler. Şans Daum'un yanındaydı. Aslında maçın özeti bundan ibaret. 
Aykut Kocaman'ın iyi bir pas ve alan oyunu olarak tanımlanabilecek parıltısız, ama zarif oyunu Fenerbahçe'ye ilk yarı boyunca kaleyi bulan tek bir şut imkanı vermedi. Ağır tempolu konuk ekibin yapabildiği 29'da Ümit ortasına Nobre'nin vuramadığı, 34'de ise bu kez sağdan Serkan doldurmasına Alex'in auta vurduğu kafa. Bir de Appiah'ın iki başarısız şut denemesi. Hepsi ve topu bu. Zaten Fenerbahçe PSV maçında da penaltı ve kırmızı kart öncesi bundan fazlasını yapamamıştı. Oyun anlayışı itibarıyla PSV'ye çok benzeyen, 4-3-1-2'li Konya, PSV'nin çok yapamadığı bir şeyi de yaptı. Rakip alanda buldukları tüm boşluklara hiç tereddüt etmeden, ama pasla girmeye çalıştılar. Temposu çarşambanın çok gerisinde olan konuk ekibi kolay cezalandırdılar böylece. Ceyhun'un bu yolla bulduğu iki ciddi akının ardından 18'de gol de geldi. El Saka'nın şık pasına Ceyhun onda çok görmediğimiz bir soğukkanlılıkla vurdu 1-0. Bu golün benzerini 16 dakika sonra bir kez daha yaptılar. Bu kez pası veren Yasin, golü bulan Murat Hacıoğlu'ydu. İki Fenerbahçe eskisi Aykut Kocaman'ın elinde taze bir performansla yıldızlaştılar. Fenerbahçe'nin kopuk ileri üçlüsü ile sarsak savunması arasını dolduramayan 3 çapa, Konya'nın bu dalışlarına hiçbir şey yapamıyordu. Çarşamba'nın yıldızı Serkan'ın ileri çıkmaktan imtina etmesi, Ümit'in çekingenliği, Fenerbahçe'yi atıl ve kopuk yapmıştı. Çok ağırdılar ve top onlarda daha fazla durmasına rağmen oyunu Konya yönlendiriyordu. 35'te Erhan Albayrak bomboşta kafayı Volkan'ın üstüne vurmasa üç eski Fenerli onları istemeyen Daum'a büyük hasar vermiş olacaktı. Bundan çıkacak ders şudur. Sahaya ne kadar doğru dizilseniz de sistemi işletemezseniz olmaz. 

Üretim zayıftı 
İkinci yarıya Fenerbahçe yine bastırma gayretiyle çıktı. Ama Konya yine dikine isabetli paslarla Fenerbahçe'nin çıktığı boşluklara dalıyor şut atıyordu. Daum hiç işlemeyen, üretemeyen orta saha ve hücum hattına müdahale etmek yerine çıkmaya başlayan ve çizgiye inebilen tek oyuncusu Serkan'ın yerine Yozgatlı'yı aldı. 5 dakika sonra da dökülen Aurelio'yu sahada bırakıp Olcan Selçuk değişikliğini yaptı. Oyunun temposuna ise müdahale edemedi. Böylece buz gibi soğukkanlı Konya'yı hiç şaşırtamadılar, eksik yakalayamadılar. 61'de Nobre'nin Özden'de kalan şutu maç başından bu yana isabet sağlanan ilk denemeleriydi. 65'ten sonra Alex'in biraz açılması hareket getirse de üretim zayıftı. Ama işte yardıma hakem 4'lüsünün Ufuk Şepik dışındakileri yetişti. 72'de Anelka'nın net bir faul ve şüpheli elle oynama ile yaptığı sayıyı geçerli kıldılar. İnanılmaz şekilde. Darmadağın olan Konya 76'da da Nobre'nin kafasına boyun eğdi 2-2. Sonrasını boşverin. Evet, Nobre 88'de maçı 2-3'e getirdi. Uzatmada ise Anelka bitirdi. 

MAÇIN HAKEMİ 
Skandal karar 
Anelka'nın oyunun kaderini değiştiren golünde net faulü görememek için gerçekten çabalamak gerekir. Hem de iki değil 6 gözden çıkmayan bir karar bu. Özgür Türkalp, Cemal Gemici ve İsmet Arzuman bir maçın kaderini böyle değiştirerek kariyerlerini yerle yeksan ettiler. Ardından Anelka'nın net penaltısını veremediler. Çokça kartı da çıkaramadılar. Dağıldılar, darmadağın. 

MAÇIN YILDIZI 
Kocaman bir oyun 
Anelka değil, hakemler hiç değil Daum hiç ama hiç. Konyalı bütün futcular bu unvanı alabilir, birini seçmek diğerine ayıp olur. Futbol karakterine tam uymasa da, takımına katkıda bulunan Ceyhun'u tebrik etmeli. Ama herkesten önce bu oyunu sahaya koyan Aykut Kocaman'ı. Konya çok iyi oynadığı bir maçta kaybetti. Biliyorum zor ama keşke kendilerini bu kadar kaybetmeselerdi. 

Kocaman isyan 

Konyaspor'un hocası Aykut Kocaman maç sonrası oyuncularıyla yaptığı toplantıda, "Madem sistem böyle işliyor ve bir kurban istiyor, şu andan itibaren teknik direktörlüğü bırakıyorum" diyerek herkesi şoke etti 


Türk futbolunun en ilkeli, en saygın teknik adamlarından biri olan Konyaspor'un hocası Aykut Kocaman, yaşananlara isyan ederek maç sonrası şok bir şekilde teknik direktörlüğü bıraktığını açıkladı. Maç sırasında saha içinde yaşanan olayların büyümemesi için büyük çaba harcayan Kocaman, karşılaşmanın ardından futbolcularıyla bir toplantı yaptı. Tecrübeli hoca, "Arkadaşlar artık bu sistemden, bu düzenden bıktım. Bu sistem, bu düzen düzelmek için bir kurban istiyor. Dayanacak gücüm kalmadı ve teknik direktörlük hayatımı bu maçla birlikte noktaladım" dedi. 
Aykut Kocaman'ın bu sözleri Konyasporlu futbolcuları adeta şoke etti. Yeşil - Beyazlı oyuncular, gözyaşları içinde hocalarını kararından vazgeçirmek için çaba harcadı ancak Kocaman, "Kararım kesindir. Lütfen ısrar etmeyin" diyerek geri adım atmayacağını söyledi. Konyalı futbolcular, Aykut Kocaman'ın ikna edilememesi halinde, çarşamba günü antrenmana çıkmayacaklarını yönetime bildirdi. 

Volkan kızdırdı 
Fenerbahçe'nin dördüncü golü sonrası kaleci Volkan'ın orta sahaya kadar koşarak gol sevinci yaşayan arkadaşlarının üzerine atlaması, ev sahibi takım futbolcularını çileden çıkardı. İki takım oyuncuları arasında sert tartışmalar yaşandı. Yeşil - Beyazlı futbolcular, bitiş düdüğünün ardından hakem Özgüç Türkalp'in üzerine koşup, büyük tepki gösterdi. Hakem ve yardımcıları polisin kurduğu etten duvar arasında güçlükle soyunma odasına gitti. Stat dışında toplanan bir grup Yeşil - Beyazlı taraftar, hakemi protesto ederken, atılan taşlarla Fenerbahçe soyunma odasının bir camı kırıldı. 
Fenerbahçeli futbolcular otobüse binerken, Konyalı bir taraftarın Volkan'a küfür etmesi ortamı bir kez daha gerdi. Kapıdan dönen genç kaleci, öfkeli bir şekilde taraftarların üzerine yürüdü. Araya giren takım arkadaşları, Volkan'ı güçlükle otobüse bindirdi. 

'Kara bir leke' 

Konyaspor Başkanı Ahmet Şan sert açıklamalar yaptı. Şan, "Anelka çok açık şekilde kalecimize eliyle müdahale etti. Fakat hakem, milyonların gözü önünde yapılan bu faule rağmen inanılmaz bir şekilde gol kararı verdi. Bu maç kara bir leke olarak Türk futbol tarihine geçmiştir. Mimarlarını tebrik ediyorum " diye konuştu. 

Ceyhun'un öfkesi 

Konyasporlu Ceyhun, hakem Özgüç Türkalp'e öfke kustu. Tecrübeli oyuncu, "Ayıptır. Hakem ilk golde filmi kopardı. Maçın çözülmesine yol açtı. Bana niye direkt kırmızı çıkardığını anlayamadım. Küfür etmedim. Sadece 'Bu ne terbiyesizlik. Maçın içine ettin' dedim. Maçı Fenerbahçe'ye verdi" diye konuştu. 

Lig TV'ye tepki 

Karşılaşma sonrası saha içinde yaşananları izlemek isteyen televizyon seyircisi, Lig TV'de reklam görüntülerine takıldı. Görüntüyü orta sahaya odaklayan ve reklam veren yayıncı kuruluş, seyircilerin büyük tepkisini aldı. 

Schalke güldü 

Fenerbahçe'nin Şampiyonlar Ligi'nde 19 Ekim'de karşılaşacağı Schalke dün Bundesliga'da oynadığı maçta E.Frankfurt'u deplasmanda 1-0 yendi. Mavi - Beyazlılar'ı 3 puana götüren golü 64. dakikada Danimarkalı Larsen attı. İkinci devrenin başında Bajramovic'in yerine oyuna giren Hamit Altıntop bir sarı kart gördü. 


</TEXT>
</DOC>
