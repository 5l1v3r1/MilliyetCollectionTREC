<DOC>
<DOCNO> 365710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/son/sonspo23.html </URL>
<DATE> 2005/07/30/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Fenerbahçe 5 - Everton 0 Maç sonucu 
</HEADLINE>
<TEXT>

     Birinci Süper Lig’de yeni sezonun hazırlıklarını sürdüren Fenerbahçe, İngiltere Premier Ligi takımlarından Everton ile yaptığı hazırlık maçını 5-0 kazandı. 
     Maçın ilk dakikalarında iki ekip de kontrollü bir oyunu tercih ederken, Fenerbahçe maçın 13. dakikasından itibaren ataklarını sıklaştırarak, rakibini sağlı sollu ataklarda adeta bunalttı. 25. dakikada Tuncay’ın golüyle Everton karşısında 1-0 öne geçen sarı-lacivertliler, oyundaki üstünlüğünü sürdürerek 35. dakikada Nobre ile 2-0’lık galibiyete ulaştı. Fenerbahçe, savunmasında sürekli adam kaçıran ve hücumda pek bir varlık gösteremeyen rakibi karşısında, ilk yarının son dakikalarına kadar 3. golü aradı, ancak devre 2-0 sona sarı-lacivertlilerin üstünlüğüyle sona erdi. 13. dakikada, orta alana yakın bölgede Arteta’nın kullandığı faul atışında, kaleye doğru giden topa Volkan sahip oldu. Aynı dakikada gelişen Fenerbahçe atağında, soldan ceza alanına giren Ümit’in çaprazdan kale içine gönderdiği topu, kaleci Wright kalesini zamanında terk ederek kontrol etti. 15. dakikada, Alex’in ortasında ceza alanında Nobre’den önce Carsley’in kafayla uzaklaştırmaya çalıştığı topa, yine ceza alanı içinde Serkan’ın sahip olma çabası, savunmanın araya girmesiyle sonuç getirmedi. 18. dakikada, Ümit soldan getirdiği topu Tuncay’a kazandırdı. Tuncay’ın soldan ceza alanına girmeden kale içine gönderdiği topa savunmada Yobo müdahale etti. Kaleci Wright’in de boşa çıktığı top arka direği adeta yalayarak kornere çıktı. 20. dakikada Aurelio ceza alanının sağında Weir’i şık bir çalımla geçerek, topu müsait durumdaki Alex’e çıkardı. Alex’in savunmanın markajında kaleye yaptığı vuruşta top yandan auta çıktı. 25. dakikada sağdan Önder’in ortaladığı top ceza alanı içinde kafa vurmak için yükselen Nobre’yi geçerek Tuncay’ın önüne düştü. Bu futbolcunun gelişine sert şutunda önüne yatan Hibbert’e de çarparak seken top filelere gitti 1-0 35. dakikada Alex’in sağdan kullandığı faul atışında atışında, kale önünde kalabalık savunma arasında kaleciden önce topa kafayla vuran Nobre, meşin yuvarlağı filelere göndererek Fenerbahçe’yi 2-0 öne geçirdi. 38. dakikada Alex’in pasıyla ceza alanına giren Aurelio, kaleye gitmekten vazgeçip topu tekrar Alex’e çıkardı. Alex’in ceza alanı içinden şutunda, top kalecide kaldı. 41. dakikada, Ümit’in soldan ortaladığı topa ceza alanında Nobre’nin kafa vuruşunda, meşin yuvarlak direğin üstünden auta çıktı. 43. dakikada Everton atağında Kilbane’nin ceza alanına ortaladığı topa Beattie’nin vuruşunda, önce Deniz’e sonra İngiliz futbolcuya çarpan top auta çıktı ve karşılaşmanın ilk yarısı Fenerbahçe’nin 2-0 üstünlüğüyle tamamlandı. 
     
     İlk yarı sonucu 

     Karşılaşmanın ikinci yarısında da üstün futbolunu sürdüren Fenerbahçe, 56. dakikada Mehmet ve 62. dakikada da Alex’in golleriyle 4 farklı üstünlüğe ulaştı. 75. dakikadan itibaren genç oyuncularıyla sahada mücadele eden sarı-lacivertliler, 90. dakikada bu kez Önder’in golüyle farkı 5’e çıkardı ve karşılaşmadan 5-0’lık farklı skorla galip ayrıldı. 48. dakikada Alex’in sağ çaprazdan kullandığı serbest vuruşta topu kaleci Wright kontrol etti. 49. dakikada ceza alanı önünde Aurelio’nun sert şutunda, savunmaya çarpan top direğin yanından kornere çıktı. 56. dakikada ceza alanının dışından sağ çaprazda Mehmet’in, ceza alanı içinde bulunan Tuncay ve Nobre orta beklerken, sert bir vuruşla kaleye gönderdiği top kalecinin eliyle müdahalesine rağmen filelere gitti 3-0 62. dakikada ceza alanının dışında faulle durdurulan Alex, kaleyi karşıdan gören uzak noktadan serbest vuruş kullandı. Topu kavisli ve güzel bir vuruşla rakip kaleye nişanlayan Brezilyalı futbolcu, şık bir gol atarak Fenerbahçe’yi Everton karşısında 4-0 öne geçirdi. 72. dakikada Everton atağında ceza alanı içinde Ferguson’un kafa vuruşunda kaleci Volkan son anda yatarak müdahalesiyle topu kornere çeldi. 90. dakikada Mehmet ceza alanının dışından sağ çaprazdan kullandığı faul atışında topu ceza alanına ortaladı. İyi yükselen Önder’in kafa vuruşunda meşin yuvarlak 5. kez Everton filelerine gitti 5-0 Fenerbahçe, Everton’u 5-0 gibi farklı bir skorla mağlup etti. 
     
     SARI KART KARMAŞASI 

     Karşılaşmanın 65. dakikasında Serkan’a yapılan faulde hakem Kamil Biricik’in Arteta’ya sarı kart gösterdiği görüldü. 
     Hakem Biricik, aynı oyuncuya 68. dakikada da sarı kart gösterdi, ancak ardından kırmızı kartını çıkarmadı. 
     Stat hoparlörlerinden de Arteta’ya gösterilen ilk sarı kart anonsla duyurulmuştu. 
     

     
</TEXT>
</DOC>
