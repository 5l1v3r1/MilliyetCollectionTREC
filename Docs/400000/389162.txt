<DOC>
<DOCNO> 389162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sondun14.html </URL>
<DATE> 2005/10/24/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Papadopulos Türkiye tarafından tanınmayı arzuluyoruz 
</HEADLINE>
<TEXT>

     SOFİA ANGELİDİS Atina DHA 

      KIBRIS Rum Yönetimi lideri Tasos Papadopulos, "Türkiye tarafından tanınmayı arzuluyor ve bu yönde hareket ediyoruz" dedi. Yunanistan’da yayımlanan To Vima’ya bir demeç veren Papadopulos, Türkiye tarafından ’Kıbrıs Cumhuriyeti’ olarak tanınma arzularına ilişkin açıklamasında, tanınmanın AB müzakerelerinin sonunda değil, daha erken bir safhada gerçekleşmesini istediklerini söyledi. 
     Papadopulos, gazetenin kendisiyle yaptığı söyleşide şu ifadeleri kullandı "Türkiye tarafından tanınmayı arzuluyor ve bu yönde hareket ediyoruz. Tabi ki bu tanınma erken olmalı. Müzakere sürecinin sonunda değil. Bizim için Türkiye tarafından tanınmak önemli ama Kıbrıs Cumhuriyeti’nin Güney Kıbrıs varlığı, uluslararası alanda tanınması buna dayanmıyor. Türkiye tarafından tanınmanın önemini küçümsemiyorum, ama varlığımızı sürdürmemiz buna dayanmıyor. Tanınmayı taleplerimizin en üstüne de koymayalım." 
     
     'TALAT’IN WASHINGTON’A DAVET EDİLMESİ ÜZÜCÜ' 
     KKTC Cumhurbaşkanı Mehmet Ali Talat’ın ABD Dışişleri Bakanlığı tarafından Washington’a davet edilmesini de değerlendiren Rum Yönetimi lideri şu yorumu yaptı "Kanaatimce üzücü ve zarar verici bir olay, çünkü Türk tarafına ’sahte devletin’ KKTC tanınması ya da değerini yükselteceği hakkında umutlar veriyor ve Sayın Talat’tan Kıbrıs’ın yeniden birleştirmesi için gerekli olan teşviki ortadan kaldırıyor." Papadopulos, Talat ile arasındaki görüşme hakkında ise, "Önemli olan görüşme değil, ama o görüşmede tartışılacak olanlar. Sayın Talat’ın bizi ilgilendiren konular hakkında yani ’işgal ordularının’ Ada’daki varlığı, garantiler ve Türk göçmenler konularında konuşma yetkisi yok. Burada bir barikatı açma yetkisi yok" dedi. 
     
     'İYİ DOSTLUK İLİŞKİLERİ SORUNU ÇÖZMEZ' 
     "Kıbrıs sorunu iyi dostluk ilişkileri ile çözülmez" şeklinde bir ifade kullanan Papadopulos, "Çünkü bu tür gelişmelerle halkta ’çözüm geldi’, ’birşeyler oluyor’ umutları doğuyor ve halkın hem liderlere hem de çözüm prosedürüne olan inancı azalıyor" iddiasında bulundu. 
     Gazetenin, "Varsayalım ki Annan Planı’nda yapılan değişiklikler temel değil. İkinci kez ’Hayır’ demenin siyasi yükünü kaldırabilecek misiniz " sorusuna "Biz çözüm istiyoruz. Şimdiki durum bizi tatmin etmiyor. Kıbrıs için ’de facto’ ya da ’de jure’ bölünme kabul etmiyoruz. Annan Planı’na ’Hayır’, sadece benim üstlendiğim bir yük değildi ve yük olarak da görmüyorum. Kıbrıslı Rumların yüzde 76’sı plana ’Hayır’ dedi. Yeni planda yapılacak değişiklikler halkın endişelerini ortadan kaldırmıyorsa o zaman ’Hayır’ oranı yüzde 76’nın üstünde olacak" yanıtını verdi. 
     Papadopulos, reddedilen Annan Planı hakkında, "Plan bir federe devlet önermiyordu. Konfederasyon öğeleri vardı ve devletimizi Türkiye’nin himayesinde olan bir cemaat haline getiriyordu" dedi. 
     
</TEXT>
</DOC>
