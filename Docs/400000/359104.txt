<DOC>
<DOCNO> 359104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sontur39.html </URL>
<DATE> 2005/07/07/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Erzurum'da yük trenine mayınlı saldırı... 
</HEADLINE>
<TEXT>

     Erzincan'dan Erzurum'a giden yük treninin bir vagonu, uzaktan kumandalı mayının patlatılması sonucu devrildi. 
     Erzurum Valisi Celalettin Güvenç, gazetecilere yaptığı açıklamada, Erzincan'dan Erzurum'a giden yük trenine, uzaktan kumandalı mayınla saldırı düzenlendiğini bildirdi. 
     Vali Güvenç, trenin Yollarüstü mevkiinden geçişi sırasında, uzaktan kumandalı mayının patlatıldığını ifade etti. Patlamada can ve mal kaybı olmadığını belirten Güvenç, ''Bir vagon devrilmiş, 6 vagon da yan yatmış'' diye konuştu. 
     
     ŞÜPHELİ PAKET 

     Erzincan’dan Erzurum’a giden yük treninin bir vagonunun uzaktan kumandalı mayınla patlatıldığı bölgede bir şüpheli paket olduğu, paketin imhası için Erzurum’dan bomba imha uzmanları yola çıktığı öğrenildi. 
     AA muhabirinin aldığı bilgiye göre, içinde inşaat demiri ağırlıklı malzemenin bulunduğu 43646 sefer sayılı yük trenine, Erzurum- Erzincan karayolunun 65. kilometresinde uzaktan kumandalı mayınla saldırı düzenlenmiş, 40 vagonlu yük treninin 7 vagonu raylardan çıkmış, ölen ve yaralanan olmamıştı. 
     İl Jandarma Komutanı Kurmay Albay Hüseyin Yüksek’in de incelemede bulunduğu bölgede, patlamanın meydana geldiği yere yaklaşık 10 metre uzaklıkta bulunan ve üzerinden rayların geçtiği bir köprünün alt kısmında, şüpheli bir paket bulundu. Paketin imhası için bölgeye bomba imha uzmanı ekipleri çağrıldı. 
     Öte yandan, bölgede terör örgütüne yönelik operasyon başlatılacağı öğrenildi. 
     

     
</TEXT>
</DOC>
