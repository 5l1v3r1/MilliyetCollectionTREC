<DOC>
<DOCNO> 382193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sondun22.html </URL>
<DATE> 2005/09/28/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Afrikalı futbolcu için Hollanda Meclisi ivedilikle toplanıyor 
</HEADLINE>
<TEXT>

     Hollanda'nın Feyenoord Futbol Kulübü'nde oynayan 20 yaşındaki yetenekli futbolcu Salamon Kalou'nun bir an önce Hollanda vatandaşı yapılarak, 2006 Dünya Futbol Şampiyonasına yetiştirilmesi konusu, Meclis'te yarın ivedilikle görüşülecek. 
     Afrika ülkelerinden Fildişi Kıyısı'ndan gelen genç futbolcunun Hollanda formasını giyebilmesi amacıyla, Hollanda vatandaşlığına geçmesi için yapılan başvuru, futbolcunun koşullarının vatandaşlık hakkı alabilmek için henüz oluşmadığı gerekçesiyle, Adalet Bakanlığı'nın ilgili birimi tarafından reddedildi. 
     Meclis'in yarınki genel kurul oturumunda, hızlandırılmış vatandaşlık hakkı elde edilmesine ilişkin kurallar tartışılacak. 
     Genel kurulun konuyu görüşmek üzere ''ivedilikle'' toplanma talebi, bağımsız milletvekillerinden Hilbrand Nawijn'den geldi. Milletvekilinin bu konudaki önerisine, koalisyon partilerinden Demokratlar 66 ve öteki muhalefet partilerinden destek gelince, genel kurulun bütçe görüşmeleri arasında bu konuyu öncelikle ele alması oyçokluğuyla benimsendi. 
     Bağımsız milletvekili Nawijn, daha önce de Afrikalı futbolcuya bir an önce vatandaşlık hakkı verilmesi için yabancılar politikası ve uyumdan sorumlu Devlet Bakanı Rita Verdonk'a başvurmuş, ancak Verdonk, futbolcu için ayrımcılık yapamayacağını, normal olarak beklemesi gerektiğini bildirmişti. 
     Bu arada, Feyenoord'da oynayan Afrikalı futbolcunun vatandaşlık hakkını hemen alabilmesi amacıyla mahkemeye de başvurduğu bildirildi. 
     Salamon Kalou'nun kısa sürede Hollanda vatandaşlığına geçerek Almanya'da yapılacak 2006 Dünya Futbol Şampiyonasına yetişmesi konusunda, Hollanda'nın tanınmış futbol otoriteleri arasında kabul edilen eski futbolculardan Johan Cruijff ve Hollanda Milli Futbol Takımının Teknik Direktöre Marco van Basten da destek verdiklerini açıklamışlardı. 
     Almanya'da yapılacak Dünya Futbol Şampiyonası için birinci grupta mücadele eden Hollanda, 10 maçta 28 puanla grup ikincisinin 4 puan önünde lider durumda bulunuyor ve şampiyonaya katılmasına kesin gözüyle bakılıyor. 
     
</TEXT>
</DOC>
