<DOC>
<DOCNO> 355147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sonsiy18.html </URL>
<DATE> 2005/06/24/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Bumin emekli oldu Yine konuşmayacağım 
</HEADLINE>
<TEXT>

     Anayasa Mahkemesi Başkanı Mustafa Bumin, yaş haddinden emekliye ayrıldı. 
     Bumin'in emekliye ayrılması dolayısıyla mahkemede veda kokteyli düzenlendi. 
     Kokteyle Bumin'in eşi Nebahat Bumin ile Anayasa Mahkemesi üyeleri, raportörleri, çalışanları ile Anayasa Mahkemesi'nin eski üyeleri de katıldı. 
     Bumin'in özgeçmişi hakkında bilgi veren Anayasa Mahkemesi Başkanvekili Haşim Kılıç, Bumin'in onuru, haysiyeti ve şerefiyle emeklilik hayatına başlamanın gururunu ve onurunu yaşadığını söyledi. 
     Mustafa Bumin'in, bağımsız, yansız, tarafsız ve objektif olma gibi unsurları hayatına geçiren bir başkan ve üye olarak takdirle anılacağını ifade eden Kılıç, Mustafa Bumin ile iyi ilişkileri olduğunu, kendilerini hiç kırmadığını söyledi. 
     ''Mustafa Bumin'in görüşlerine hep önem vermişimdir, bir konuda hep Bumin ne diyecek diye konuşmasını beklemişimdir'' diyen Kılıç, Bumin'e yeni hayatında sağlık, mutluluk diledi. 
     Mustafa Bumin de 52 yaşında girdiği Anayasa Mahkemesi'nden 13 yıl çalıştıktan sonra ayrılacağını anımsatarak, bu sürede kimseyi bilerek ve isteyerek kırmadığını, herkese eşit mesafede kalarak bir şeyler yapmaya çalıştığını söyledi. 
     Mesai arkadaşlarına ''Hepinizi çok sevdim, kucaklıyorum. Verdiğiniz destekten dolayı teşekkür ediyorum'' diye seslenen Bumin, önceki başkanlar gibi küsmeyeceğini, kırılmayacağını ifade etti. Bumin, ''Burada düzenlenen merasimlere gelmeyi görev bileceğim. Sizleri de sık sık ziyaret edeceğim. En ufak bir kırılmam olmadan ayrılıyorum'' diye konuştu. 
     
     'YİNE KONUŞMAYACAĞIM' 
     Konuşmaların ardından Mustafa Bumin'i uğurlamak için mesai arkadaşları Anayasa Mahkemesi'nin kapısına geldi. 
     Üyelerle tek tek vedalaşan Bumin, gazetecilerin soruları üzerine, şöyle konuştu 
     ''4 sene önce o gün Danıştay Başkanlığından emekli olan Erol Çırakman bana geldiğinde, 'Ne var bu kadar duygulanacak' dedim. Bana şöyle dedi 'Daha 4 yılın var, anlayamazsın.' Bu konuma gelmeden bu duyguyu hissetmek, erken zamanlarda pek mümkün değil. Anayasa Mahkemesi'nde 13 yıl görev sürem var. 42 yılım kamu hizmetim var, bunun 34 yılı yargıda geçti. Belli bir disiplin ve düzen var. Bu hayattan birden bire başka bir hayata geçmenin duygusal bir takım etkileri oluyor. 
     Şuna sığınıyorum ki, sağlık içinde 65 yaşını tamamlayıp kendimi ya da temsil ettiğim kurumu yıpratmadan emekli oldum. Arkadaşlarımla bu süre içinde çok iyi ilişki kurdum.'' Farklı düşüncelerin doğal olduğunu vurgulayan Bumin, ''Farklı düşünceler toplumun sağlığıdır. Bir tek düşünce düzeni olmaz. Önemli olan farklı düşünceler arasında dengeyi kurmaktır. Biz de onu kurduk. O bakımdan mutluyum'' diye konuştu. 
     Bumin, emekliliğinde bugüne kadar yapamadığı şeyleri yapacağını belirtti. 
     Bir gazetecinin ''Tartışmalardan hep uzak kaldınız, emekli olunca konuşacağınızı söylediniz'' demesi üzerine Bumin, ''Yine konuşmayacağım. çünkü o gün, siyaset gereği, beni konuşturmasınlar diye öyle dedim. Gündemde olmanın doğru olmadığını, sadece zamanında konuşmak gerektiğini düşündüm. O bakımdan gerekmediği sürece konuşmayacağım'' diye konuştu. 
     Daha sonra Anayasa Mahkemesi üyeleri Bumin'i alkışlar arasında uğurladılar. Bumin, kızının arabasına binerek mahkemeden ayrıldı. 
     
     BUMİN'İN ÖZGEÇMİŞİ 
     Mustafa Bumin, 26 Haziran 1940'da Kırşehir'in Mucur İlçesi'nde doğdu. Bumin, ilk ve orta öğrenimini Mucur'da, lise öğrenimini Ankara Atatürk Lisesi'nde yaptı. 1963'de Ankara Hukuk Fakültesi'nden mezun olan Bumin, bir süre Ankara Belediyesi Encümen ve TRT Genel Müdürlüğü Disiplin Komisyonu raportörlükleri görevlerinde bulundu. 
     1967'de Danıştay raportörü olarak mesleğe başlayan Bumin, 1982'de Danıştay Savcısı, 1985'de Danıştay Üyesi, 1989-1992 yılları arasında da Hakimler ve Savcılar Yüksek Kurulu asıl üyesi olarak görev yaptı. 
     1992'de Anayasa Mahkemesi asıl üyeliğine seçilen Bumin, 1993'de Uyuşmazlık Mahkemesi Başkanvekilliği, 1998 yılında Uyuşmazlık Mahkemesi Başkanlığı yaptı ve 31 Mayıs 2000'de Anayasa Mahkemesi Başkanlığı'na seçildi. Bumin, görev süresinin dolmasının ardından geçen yıl yeniden başkanlığa seçilmişti. 
     
     BAŞKANLIK SEÇİMİ 
     Anayasa Mahkemesi başkanlığı için Başkanvekili Haşim Kılıç'ın belirleyeceği bir tarihte seçim yapılacak. 
     Anayasa Mahkemesi başkanı, mahkemenin asıl üyeleri arasından seçiliyor. Başkan adaylığı için resmi başvuru yapılmıyor. Asıl üyelerden başkanlığı düşünenler, diğer üyelere şifahen adaylığını bildiriyor. 
     Başkan seçilebilmek için yapılacak gizli oylamada, Anayasa Mahkemesi Kurulu'ndaki 11 üyeden salt çoğunluğu oluşturan 6'sının oyunu almak gerekiyor. Oylama turlarına, başkan seçilene kadar devam edilecek. 
     
     2 ASIL ÜYELİK BOŞ 
     Anayasa Mahkemesi'nin halen 2 asıl üyeliği boş bulunuyor. Cumhurbaşkanı Ahmet Necdet Sezer, yönetici kontenjanından asıl üye Ertuğrul Ersoy ve avukatlar kontenjanından asıl üye olan Fazıl Sağlam'ın yaş haddinden emekliye ayrılmasıyla boşalan üyelikler için henüz atama yapmadı. 
     Bu nedenle, başkan seçiminde, Bumin'in de emekliye ayrılması nedeniyle kurulda 3 yedek üye oy kullanacak. Anayasa Mahkemesi'nin 4 yedek üyesi bulunuyor. Seçimde kıdemleri nedeniyle, yedek üyelerden Mustafa Yıldırım, Cafer Şat ve Ali Güzel'in oy kullanması bekleniyor. 
     Yasa gereği, Anayasa Mahkemesi başkanı 4 yıl için seçiliyor. Ancak, seçilen başkanlar, yaş haddi geldiğinde bu süreyi tamamlamadan emekli oluyor. 
     Anayasa Mahkemesi'nin emekliye ayrılacak Başkan Bumin dışındaki asıl üyeleri şöyle 
     ''Başkanvekili Haşim Kılıç, üyeler Sacit Adalı, Fulya Kantarcıoğlu, Tülay Tuğcu, Ahmet Akyalçın, Mehmet Erten, Abdullah Necmi Özler ve Serdar Özgüldür.'' Yüksek Mahkeme'nin yedek üyeleri ise Mustafa Yıldırım, Cafer Şat, Ali Güzel ve Fettah Oto. 
     Bu arada, Bumin'in emekli olmasıyla Anayasa Mahkemesi'nin Danıştay kontenjanından asıl üyeliği boşalacak. Danıştay Genel Kurulu'nda yapılacak seçimle bu üyelik için 3 aday belirlenecek. Cumhurbaşkanı Sezer, bu adaylardan birini Anayasa Mahkemesi asıl üyesi olarak atayacak. 
     
</TEXT>
</DOC>
