<DOC>
<DOCNO> 389485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/soneko18.html </URL>
<DATE> 2005/10/25/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Türkiye 3 yılda yüzde 30, vergiler yüzde 41 büyüyecek 
</HEADLINE>
<TEXT>

     Hükümetin planlarına göre, Türkiye ekonomisinin kümülatif olarak yüzde 30 oranında büyümesi öngörülen 2003- 2006 döneminde vergi gelirlerindeki reel büyümenin ise yüzde 41’i bulacağı hesaplandı. 
     2006 yılı vergi gelirleri tahmini ve 2005 yılı 
     gerçekleşme beklentileri dahil olmak üzere 7 yıllık vergi tahsilatıyla ilgili gelişim reel bazda incelendiğinde, vergi gelirlerinin enflasyon rakamlarının ve büyümenin üzerinde arttırıldığı ortaya çıkıyor. Merkezi bütçeye geçişle birlikte ilk kez mahalli idare ve fonların vergilerden aldıkları payların da kapsama alındığı, iadeler dahil toplam vergi gelirleri, 2000 yılındaki 30 milyar 869 milyon YTL düzeyinden 2001 yılında 46 milyar 165 milyon YTL’ye, 2002’de 65 milyar 188 milyon YTL’ye, 2003’te 89 milyar 893 milyon YTL’ye, 2004’te 111 milyar 335 milyon YTL’ye yükseldi. Hükümetin gerçekleşme tahminine göre toplam vergi gelirleri 2005’te 132 milyar 43 milyon YTL’ye, 2006 yılı hedefine göre de 146 milyar 449 milyon YTL’ye yükselecek. Cari fiyatlarla toplam vergi gelirlerindeki artış oranlarının, 2001 yılında yüzde 49.55, 2002’de yüzde 41.21, 2003’te yüzde 37.9, 2004’te yüzde 23.85, 2005’te yüzde 18.6, 2006’te yüzde 10.9 olduğu görülüyor. Ancak bu artış oranları yıllık ortalama toptan eşya fiyat endeksi ya da üretici fiyatları endeksi dikkate alınarak reel bazda hesaplandığında 2001 ve 2002 için yüksek oranlı görünen artışların aslında azalışa işaret ettiği ortaya çıkıyor. Reel olarak toplam vergi gelirleri, 2001 yılında yüzde 7.5, 2002’de yüzde 5.9 oranlarında azalırken, son 3 yıldır ortalama yüzde 10.5 reel artış gösterdiği hesaplandı. Buna göre 2003’te yüzde 9.8, 2004’te yüzde 11.5 artan brüt vergi gelirlerinin, 2005 yılında da yüzde 10.12 oranında artış göstermesi bekleniyor. Gelecek yıl için yüzde 6 yıllık ortalama üretici fiyatları artış beklentisi dikkate alındığında da yüzde 10.9’luk cari fiyatlarla toplam vergi gelirlerindeki artışın reel olarak yüzde 4.6 düzeyinde gerçekleşeceği belirlendi. 
     
     REEL VERGİ ENDEKSİ 122.8’E ÇIKACAK 

     Son 7 yıllık vergi gelişim tablosuna bakmak için 2000 yılı brüt vergi gelir düzeyini 100 kabul eden endeks oluşturulduğunda, 2001 yılında endeksin 92.54’e, 2002’de 87’ye gerilediği, 2003 yılında 95.6’ya çıktığı ve 2004 yılından itibaren ise kriz öncesi olan 2000 yılındaki düzeyin bile aşıldığı görülüyor. Böylece 2004 yılında 106.6’ya yükselen toplam vergi gelirleri endeksi, bütçe tahminlerine göre 2005 yılsonunda 117.34’e kadar yükselecek. Hükümetin 2006 yılı gelir ve enflasyon tahminleri de dikkate alındığında gelecek yıl toplam vergi gelirleri endeksi 122.8’e kadar çıkacak. 
     
     VERGİLER 2 YILDA EKONOMİDEN 7.2 PUAN HIZLI BÜYÜYECEK 

     Hükümetin bu yılki gerçekleşme beklentisi ve gelecek yıl hedeflerine bakıldığında, geçen yılın verileri de dahil olmak üzere 3 yıl içerisinde Türkiye’nin yüzde 30 büyümesi, buna karşın vergi gelirlerinin yüzde 41 arttırılmasının öngörüldüğü görülüyor. Bu yıl ve gelecek yıl için yüzde 5’lik büyüme tahmini dikkate alındığında kümülatif olarak Türkiye ekonomisinin 2005 ve 2006 yılında yüzde 21.2 büyümesi, ancak vergi gelirlerinin reel olarak yüzde 28.4 oranında arttırılması öngörülüyor. Buna göre vergi gelirleri ekonomideki büyümeden 7.24 puan daha fazla artış gösterecek. 
     Böylece ekonomideki büyümenin önemli bir bölümü vergiler yoluyla devlet tarafından tahsil edilirken, bu tahsilatın önemli bir kısmı da yüzde 6.5’lik faiz dışı fazla baskısıyla da borç ödemelerine tahsis edilecek. 
     
     YEREL YÖNETİMLERİN VERGİ GELİRİ KRİZİ AŞAMIYOR 

     mahalli idarelerin ise toplam vergi gelirlerinden aldıkları paylar açısından krizin etkisinden kurtulamadıkları görülüyor. Yerel yönetimlere vergi gelirlerinden aldıkları pay reel olarak 2001 yılında yüzde 1.7, 2002’de yüzde 39, 2003’te yüzde 10 gerilerken, 2004 yılında yüzde 33 artış gösterdi. Bu artışın 2005 yılında da devam ederek yüzde 16.25 olması, gelecek yıl ise yüzde 6 artış göstermesi öngörülüyor. Kriz döneminde mahalli idalerin vergi gelirlerinden aldıkları paylarda kısıntıya gidilmişti. Son yıllardaki artışlara karşın mahalli idarelerin vergi gelirlerinden aldıkları paylar reel olarak gelecek yıl da kriz öncesi olan 2000 yılı düzeyinin gerisinde kalacak. Yerel yönetimlerin vergi gelirlerinden 3 milyar 283 milyon YTL pay aldıkları 2000 yılı 100 kabul edildiğinde endeks değerinin 2001’de 59.6’ya, 2002’de .6’ya gerilediği, 2004 yılında yaşanan reel artışla 71.46’ya çıktığı görülüyor. Bu yılın gerçekleşme tahminine göre de yerel yönetimlerin vergilerden aldıkları pay açısından endeks değeri 83.07’ye, gelecek yıl hedeflerine göre de 88.13’e çıkarılacak. Böylece 2006 yılında da yerel yönetimlerin vergilerden aldıkları pay 2000 yılının 11.9 puan gerisinde kalacak. 
     
</TEXT>
</DOC>
