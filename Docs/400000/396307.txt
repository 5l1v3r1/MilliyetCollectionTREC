<DOC>
<DOCNO> 396307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/son/soneko08.html </URL>
<DATE> 2005/11/19/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Geçen hafta hisse senetleri ortalama yüzde 3.57 değer kazandı 
</HEADLINE>
<TEXT>

     İstanbul Menkul Kıymetler Borsası'nda İMKB işlem gören hisse senetleri, geçen hafta ortalama yüzde 3.57 oranında değer kazandı. 
     Endekste önceki hafta başlayan tepki hareketinin geçen hafta da güçlenerek sürdürdüğü görüldü. FED'in beklenen faiz artırımından sonra dış piyasalarda devam eden iyimserlik ve ciddi miktarda para girişi bu tepkinin en önemli nedeni oldu. ABD'de faizlerin nereye kadar artırılacağı tartışılırken, petrol fiyatlarında yaşanan önemli düşüşün tüm piyasaları rahatlattığı söylenebilir. 
     Bunun yanında Türkiye Cumhuriyet Merkez Bankası'nın 0.25 puanlık faiz indirimi, Fransa'daki terör olayları, ABD verileri, doların güçlenmesi ve eurodaki değer kaybı, 10 yıllık ABD tahvil faizlerindeki dalgalanma, AB ilerleme raporu ve katılım ortaklığı belgesinin onaylanması, Vakıfbank'ın halka arzı ve Türk Telekom'un devrinde sorun olmadığı haberleri diğer önemli gündem maddelerini oluşturdu. 
     Borsa uzmanları, önümüzdeki hafta içeride çok önemli bir gündem maddesi olmaması nedeniyle dış gelişmelerin önem taşımasının beklendiğini belirterek, hafta içinde açıklanacak olan ABD enflasyon verilerinin önemli olduğunu, bunun yanında parite ve 10 yıllık ABD tahvillerinin takip edilmeye devam edeceğini kaydediyor. 
     Endeksin yeniden zirveye doğru yaptığı çıkışın zirveye ulaşmadan satışlarla karşılaşmasının olumsuz olarak yorumlanabileceğine işaret eden uzmanlar, eğer para girişi devam etmezse düzeltme hareketinin derinleşebileceğini savunuyor. 
     
     ÖZETLE PİYASALAR 
     Borsa, geçen hafta da yükseliş eğilimini sürdürdü. İMKB Tahvil ve Bono Piyasası'ndaki ortalama oranlarda yarım puanın altında kalan düşüşler oldu. YTL karşısında dolar ve avro değer kazandı. Mevduat faizlerinin ortalamalarında herhangi bir değişim olmadı. 
     Hisse senetleri haftalık bazda ortalama yüzde 3.57 oranında değer kazandı. 24 ayar külçe altının gram satış fiyatı yüzde 3.89, Cumhuriyet altınının satış fiyatı yüzde 3.99 arttı. 
     Yatırım fonlarının seyrini izleyen A.A Fon Endeksi geçen hafta ortalama yüzde 0.30 oranında yükseldi. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.25, haftalık reponun net getirisi yüzde 0.20 olarak gerçekleşti. 
     
     BORSANIN SEYRİ VE ENDEKSLER 
     Hisse senetleri haftanın ilk işlem gününde ortalama yüzde 0.22 oranında değer kazandı. Haftanın diğer günlerini de yükselişle kapatan İMKB'de artışlar, Salı günü ortalama yüzde 0.45, Çarşamba günü ortalama yüzde 1.58, Perşembe günü ortalama yüzde 0.75 ve cuma günü de ortalama yüzde 0. oldu. 
     Endeks, geçen hafta 1,217.99 puanlık artışla 34,096.32 puandan 35,314.31 puana çıktı. Hisse senetlerindeki haftalık ortalama artış yüzde 3.57 oldu. 
     İMKB Ulusal-Mali Endeksi 1,897.87 puan artışla 52,836.82 puandan 54,734.69 puana, İMKB Ulusal-Sanayi Endeksi 918.49 puan artışla 26,7.02 puandan 27,455.51 puana ve İMKB Ulusal-Hizmetler Endeksi 428.77 puan artışla 16,725.34 puandan 17,154.11 puana yükseldi. 
     Böylece, mali grup hisseleri ortalama yüzde 3.59 oranında, sanayi grubu hisseleri ortalama yüzde 3.46 oranında ve hizmetler grubu hisseleri ortalama yüzde 2.56 oranında değer kazandı. 
     KAZANANLAR VE KAYBEDENLER 
     Borsada geçen hafta işlem gören 310 hisse senedinden 208'i değer kazanırken, 71 hisse senedi değer yitirdi, 31 hisse senedinin değeri de değişmedi. 
     Geçen hafta en yüksek oranlı artış, yüzde 25.71 ile Ünye Çimento hisselerinde gerçekleşti. Yüzde 25.49'luk artışla Konfrut Gıda hisseleri ikinci ve yüzde 23.58'lik artışla Derimod hisseleri üçüncü oldu. 
     En yüksek oranlı düşüş ise yüzde 8.85 ile Marmaris Altınyunus hisselerinde oldu. Yüzde 8.82'lik düşüşle Makina Takım hisseleri ikinci, yüzde 8.33'lük düşüşle de Favori Dinlenme Yerleri hisseleri üçüncü sırada yer aldı. 
     İMKB Ulusal Pazar'da geçen hafta toplam 1 milyar 483 milyon 174 bin adet hisse senedi işlem gördü ve karşılığında 5 milyar 527 milyon YTL'lik işlem hacmi gerçekleşti. 
     
     DÖVİZ 
     Geçen hafta, YTL karşısında ABD Doları ve avro değer kazanırken, İngiliz Sterlini ve İsviçre Frangı değer yitirdi. İstanbul serbest döviz piyasasında alınıp satılan ABD Doları Türk Lirası karşısında yüzde 0.22 oranında, avro da yüzde 0.56 oranında değer kazanırken, İngiliz Sterlini yüzde 1.47, İsviçre Frangı da yüzde 0.29 oranında değer yitirdi. 
     Önceki hafta sonuna göre ABD Doları'nın Türk Lirası satış fiyatı 0.0030 YTL artarak 1.3680 YTL'ye, avronun satış fiyatı 0.0090 YTL artarak 1.6080 YTL'ye çıkarken, İngiliz Sterlini'nin satış fiyatı 0.0350 YTL düşerek 2.3500 YTL'ye ve İsviçre Frangı'nın satış fiyatı 0.0030 YTL düşerek 1.0400 YTL'ye indi. 
     Bugün öğle saatlerinde ise İstanbul serbest piyasada ABD Doları 1.3650 YTL'den, Avro 1.6050 YTL'den, İngiliz Sterlini 2.3650 YTL'den ve İsviçre Frangı da 1.0400 YTL'den satılıyordu. 
     
     ALTIN 
     Kapalıçarşı'da alınıp satılan 24 ayar külçe altının gram satış fiyatı yüzde 3.89, Cumhuriyet altınının da yüzde 3.99 arttı. 
     Dünkü kapanış itibariyle külçe altının gram satış fiyatı 21.35 YTL, Cumhuriyet altınının satış fiyatı da 143.50 YTL oldu. 
     İstanbul Altın Borsası'nda İAB geçen hafta 24 ayar altının gram fiyatı yüzde 0.70 artarak, 20.57 YTL'ye çıktı. 
     
     YATIRIM FONLARI 
     Yatırım fonlarına katılma belgeleri geçen hafta ortalama yüzde 0.30 oranında değer kazandı. 
     Yatırım fonlarının fiyat seyrini izleyen A.A Bileşik Fon Endeksi 1,905 puan artarak 628,549 puandan 630,454 puana çıktı. 
     Geçen haftanın en çok değer kazanan katılma belgeleri, yüzde 6.66'lık artışla İş A Tipi Teknoloji Endeks Fon, yüzde 5.73'lük artışla Global A Tipi Karma Fon ve yüzde 4.64'lük artışla da TAIB Yatırım B Tipi Değişken Fon olarak sıralandılar. 
     Haftanın en çok değer yitiren katılma belgeleri ise yüzde 2.11'lik düşüşle Kalkınma B Tipi Değişken Fon, yüzde 1.37'lik düşüşle Oyakbank B Tipi Likit Fon ve yüzde 0.84'lük düşüşle de İŞ B Tipi Euro Eurobond Fon oldu. 
     
     HAZİNE İHALESİ 
     Hazine geçen hafta Salı günü, 588 gün vadeli YTL cinsinden iskontolu tahvil ihalesi düzenledi. 
     15 Kasım Salı günü yapılan iskontolu tahvil ihalesinde, basit faiz yüzde 14.78'e, bileşik faiz yüzde 14.17'ye geriledi. Hazine'nin bugünkü ihalesine nominal 5 milyar 142.4 milyon YTL teklif gelirken, nominal 1 milyar 827.1 milyon YTL, net ise 1 milyar 475 milyon YTL'lık satış yapıldı. Tahvillerin geri ödemesi 27 Haziran 2007'de yapılacak. 
     
     TAHVİL-BONO-FAİZ-REPO 
     İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki kağıtların haftalık net getirileri yüzde 0.25 ile yüzde 0.28 arasında gerçekleşti. 
     Mevduat faizlerinin ortalamalarında herhangi bir değişiklik olmadı. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.25 olarak gerçekleşti. 
     Önceki hafta sonunda İMKB Repo Ters Repo Pazarı'nda ortalama faizi yüzde 14.0 dolayında bulunan haftalık reponun net getirisi de yüzde 0.20 oldu. 
     
</TEXT>
</DOC>
