<DOC>
<DOCNO> 390714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/29/son/sonspo12.html </URL>
<DATE> 2005/10/29/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
İsviçre, ek bilet talebini reddetti... 
</HEADLINE>
<TEXT>

     Futbol Federasyonu, İsviçre ile 12 Kasım Cumartesi günü deplasmanda yapılacak 18. Dünya Kupası Avrupa Elemeleri play-off baraj ilk maçı öncesi yaşanan bilet sorununa açıklık getirdi. 
     Yapılan yazılı açıklamada, Bern kentindeki Suisse Wankdorf Stadı'ndaki maç için Futbol Federasyonu'na çok sayıda bilet talebi geldiği ifade edilerek, ''Futbol Federasyonu, talep sayısının fazlalığını da dikkate alarak gerekli temaslarda bulunmuş, ancak Türkiye için belirlenen kontenjan dışında bilet verilemeyeceğini belirten İsviçre Futbol Federasyonu, güvenlik nedeniyle bu taleplerin karşılanamayacağını bildirmiştir'' denildi. 
     Türkiye için İsviçre maçına 1000 bilet tahsis edildiği de kaydedilen açıklamada, satışların güvenlik nedeniyle turizm acenteleri kanalıyla yapılması kararı alındığı ve futbolseverlerin federasyona bireysel başvurarak bilet alamayacağı bildirildi. 
     
</TEXT>
</DOC>
