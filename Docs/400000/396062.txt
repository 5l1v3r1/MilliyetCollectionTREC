<DOC>
<DOCNO> 396062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/soneko35.html </URL>
<DATE> 2005/11/18/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Enerji Bakanı Ceyhun önemli bir enerji merkezi olacak 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, Ceyhan'ın önemli bir enerji merkezi olacağını belirterek, Samsun-Ceyhan boru hattına ilişkin görüşmelerin de devam edeceğini, birkaç ay içinde bu konunun açıklığa kavuşacağını bildirdi. 
     Bakan Güler, Boru Hatları ile Taşımacılık A.Ş ile BOTAŞ iş yapan toplam 12 müteahhitlik firması, 6 boru imalatçısı firma ve Erdemir yetkilileriyle Bakanlık'ta bir araya gelerek, müteahhit firmalardan, BOTAŞ'tan aldıkları işleri süresinde tamamlamalarını istedi. 
     Güler, müteahhitlerle yaptığı görüşmenin basına açık bölümünde yaptığı açıklamada, doğalgaz sahasında faaliyetlerinin yoğun ve süratli bir şekilde sürdüğünü belirtirken, toplantıyı yapmalarındaki amaçlarının, yatırımların, ihtiyaçlara karşılık verecek şekilde hızlandırılmasını sağlamak olduğunu söyledi. 
     İç ve dış gelişmelerin Türkiye'yi tam anlamıyla bir enerji koridoru olma noktasında zorladığını belirten Bakan Güler, bundan da mutluluk duyduklarını ve bu konuda büyük bir kararlılık ve gayret içinde olduklarını kaydetti. 
     BOTAŞ'la iş yapan işadamlarının yürüttüğü projelerin parasal değerinin BTC hariç 7 milyon dolar olduğunu bildiren Güler, iş olarak da, yürütülen boruların uzunluğunun 2 bin 270 km olduğunu kaydetti. Müteahhitlerin şu anda, toplam 22 projede 6 bin kişiyi çalıştırdığını belirten Güler, BOTAŞ'ın çalışmalarında, Erdemir'in daha önce ithal ettiği x65 borusunun da know-how çalışmalarıyla artık Türkiye'de üretildiğini söyledi. 
     Bunun parasal değerinin ise 190 milyon dolara karşılık geldiğine işaret eden Güler, ''yani 190 milyon dolarlık boru şimdi artık Türkiye'de yapılıyor'' dedi. 
     
     ''ZAMANA KARŞI YARIŞIYORUZ'' 

     Göreve geldiklerinde BOTAŞ'ın boru hatlarının yaklaşık 4 bin km. olduğunu hatırlatan Güler, kendilerinin 3 bin 500 km yaptıklarını, buna 2 bin 200 km daha ekleyeceklerini ve 2006 yılının sonunda 4 bin km'ye 5 bin 700 km eklemiş olacaklarını kaydetti. 
     2005 yılı sonuna kadar da 40 ile doğalgaz vermiş olacaklarını bildiren Güler, ''Dolayısıyla zamana karşı kendimizle yarışıyoruz. Müteahhitlerimizle, BOTAŞ'ın işlerini daha süratli nasıl yaparız konusunu tartışacağız, onların dertlerini dinleyeceğiz. Buna çözüm üreteceğiz ve araziye koşacağız ve yarışımız zamana karşı devam edecek'' şeklinde konuştu. 
     
     ''CEYHAN ÖNEMLİ BİR MERKEZ OLACAK'' 

     Daha sonra gazetecilerin sorularını yanıtlayan Bakan Güler, Mavi Akım'ın resmi açılış töreninde yapılan görüşmelerde Rus tarafının, Samsun-Ceyhan boru hattı pazarlıklarına nasıl baktığını sorması üzerine şunları kaydetti 
     ''Bu konuda bir pazarlık söz konusu değil, görüşme yapıyoruz. Samsun'da Mavi Akım töreni vesilesiyle sayın Başbakan Samsun-Ceyhan projesini gündeme getirdi, zaten gündemdeydi. Burada herhangi bir pazarlık söz konusu değil, görüşmeler sürüyor. Kısa bir zaman içinde bu hattın ve alternatiflerinin fizibilitesi konusunda bir değerlendirme yapacaklar ve kısa bir zaman içinde onlarla görüşeceğiz'' Kendilerinin , Ceyhan'ın önemli bir enerji merkezi olmasını arzu ettiklerini belirten Güler, sözlerini şöyle sürdürdü 
     ''Bu noktada zaten Kerkük-Yumurtalık Ceyhan'a geliyor. Bakü-Tiflis-Ceyhan, adı üstünde Ceyhan'a gelecek. Samsun-Ceyhan boru hattı da Ceyhan'a gelirse ayrıca Mavi Akım da. Sayın Putin'in de bahsettiği gibi yine uzatılırsa, bu güneyde Ceyhan demek olacak. Dolayısıyla bunların hepsini göz önüne aldığımızda Ceyhan önemli bir merkez olacak. Ceyhan'ın bir başka özelliği de değişik petrollerin oraya gelmesinden dolayı önemli olması. Ceyhan, tek bir petrolün geldiği merkez değil, değişik bölgelerden gelen petrolün karışımının söz konusu olacağı bir merkez. Burada müteahhitlerimize yeni iş sahaları oluşacak, yeni yatırımlar olacak'' 
     
     ''BORU HATTI YAPMAK DEĞİL, İÇİNİ DOLDURMAK ÖNEMLİ'' 

     Samsun-Ceyhan hattına Rus tarafının olumlu yaklaşıp yaklaşmadığının sorulması üzerine de Bakan Güler, boru hattını yapmak değil, içini doldurmanın önemli olduğunu söyledi. 
     Bunu yaparken de işin fizibilitesi ve diğer faktörlerin de dikkate alınması gerektiğini vurgulayan Güler, diğer faktörlerin içinde de çevre, yatırımlar, petrolün boşalacağı ve tekrar yükleneceği terminaller, taşıma tarifeleri ve kredilerin yer aldığını kaydetti. 
     Bu faktörlerin hepsinin bir bütün olarak ele alınması gerektiğini belirten Güler, söz konusu yatırımı ''Bakü-Tiflis-Ceyhan projesi seviyesinde önemli bir yatırım'' olarak değerlendirdi. 
     
     FİZİBİLİTE ÇALIŞMALARI 

     Samsun-Ceyhan boru hattına ilişkin fizibilite çalışmalarına ilişkin bir soru üzerine de Bakan Güler, şunları söyledi 
     ''Tabi bu konuda görüşmeler gerekiyor. Boru hattına ilişkin dün ifade edilen de kısa bir zaman içinde bunu ay mertebesinde almak gerekiyor bir kaç ay içinde bu nokta açıklığa kavuşacak, görüşmeler devam edecek. 
     Fizibilite çalışmalarını taraflar tabi ki kendi açılarından değerlendirecekler, herkes bu işi nasıl yapacağını biliyor. Ondan sonra bir araya gelip bunu görüşeceğiz.'' 

     
</TEXT>
</DOC>
