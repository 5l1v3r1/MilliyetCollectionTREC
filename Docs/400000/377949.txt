<DOC>
<DOCNO> 377949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/spor/axspo03.html </URL>
<DATE> 2005/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'a ültimatom 
</HEADLINE>
<TEXT>


Aylar süren çalışmalar sonunda hazırlanan 26 sayfalık zehir zemberek raporu Milliyet ele geçirdi. Sarı - Kırmızılı kulübün genel kurul üyelerine gönderilecek raporda, acil reform çağrısı yapılıyor, yöneticiler sert bir dille eleştiriliyor 

ÖZEL HABER CÜNEYT KARAKAYA 


Sarı - Kırmızılı taraftarların, ligdeki iyi başlangıca rağmen her maçta protesto edip, istifaya çağırdığı Galatasaray yönetimi şok bir raporla karşı karşıya. Mesleğinde üst seviyelere çıkmış taraftarların kurduğu "Her Şey Galatasaray İçin Platformu" ültimatom gibi bir rapor hazırladı. Galatasaraylılar'ın aylarca emek harcayarak ortaya çıkardığı 26 sayfalık raporu ilk kez Milliyet açıklıyor. Başkan Özhan Canaydın'ın da önce basından okuyacağı rapor pazartesi günü tüm Galatasaray Genel Kurul üyelerine kargoyla yollanacak. 
Platform tarafından düzenlenen toplantılardan çıkan sonuçların derlenerek kitapçık haline getirildiği raporda, Sarı - Kırmızılı yönetim, mevcut idare anlayışı nedeniyle sert bir dille eleştirilirken, çözüm önerileri bir bir sıralanıyor. İşte rapordan satırbaşları 
1- Yönetim, Galatasaraylılar'la iletişim kurmamakta ve dışlamaktadır. Varolan katılımcılık anlayışı, seçim öncesi şov amaçlı toplantılar ve arada bir yapılan tek taraflı bilgilendirme toplantılarından ibarettir. Karamsar, içine kapanmış ve gelecekten korkan bir camianın fikir üretmek, sahip çıkmak ve bilgilenmek için çaba harcamaması şaşırtıcı değildir. 
2- 1960'ların yönetim zihniyetiyle bugünkü arasında bir fark yoktur. İki yıl için seçilen yönetim ne kadar başarısız olursa olsun, yöneticiler bir sonraki seçimin yapılması ve mali kongrede ibra edilmeleriyle sorumluluklarından kurtulmakta ve aklanmaktadır. 
3- Kongrelerde göreve göre adam seçilmemektedir. Yönetimde kişiselleşme ve tek adam yönetimi sorunların en önemlisidir. Varolan yönetim, yaşadığı güven bunalımı nedeniyle, ki bu bazı durumlarda aşırı şüphecilik, bazı durumlarda da aşırı güven olarak görülmektedir otoriter bir yaklaşımla bütün kararları tek başına alma eğilimi içerisindedir. 
4- Oy kaygılarıyla oluşturulan yönetim, sorunların çözülmesinde yetersiz kalmaktadır. Galatasaray Kulübü profesyonelleri çok iyi projeler geliştirseler de bu projeler icraata dönüşmemektedir. 
5- Galatasaray Lisesi mezunlarına öncelik veren tüzük nedeniyle kulüp içinde hizipleşme, liseli - lisesiz ayrımı yaşanıyor ve bu Galatasaray'ın kan kaybetmesine yol açılıyor. 
6- Mali konularda şeffaf olunmasını bırakın, birçok işlem masa altından yürütülmektedir. Mali sorunlarla ilgili kötü yönetimin bir başka sonucu da gerek sportif gerekse idari başarısızlıklar nedeniyle kulübün marka değerinin düşmesi de gelecekteki gelirlere ket vuran bir faktördür. 
7- Profesyonelleşme adına kulübe bir CEO atamak, bir icra kurulu oluşturarak yönetimin yetkilerinin bir kısmını devretmek, yönetim kurulunu, şirketlerin yönetim kurulları gibi denetim ve strateji belirleme işlevine indirmek gerekmektedir. 
8- Gerekirse 5 yıl kadar sportif başarılardan vazgeçilerek yeniden yapılanma süreci başlatılmalıdır. Bu süreçte camia içi kenetlenme sağlayacak, Galatasaray değerlerine bağlı, güven saglayabilecek, güvenilir, karizmatik, kitleleri harekete geçirecek, showman, üretici ve yaratıcı bir lider seçilmelidir 

Sistemi değiştirdi 

ERHAN TELLİ 

Sivasspor maçında ikinci yarıda oyuna girip, attığı gollerle Galatasaray'ı galibiyete taşıyan Ümit Karan, takımda taşları yerinden oynattı. Teknik Direktör Eric Gerets, 7 gole ulaşan tecrübeli forveti ilk 11'de sahaya sürebilmek için sistemi değiştirme kararı aldı. Sivasspor maçından sonra, "Hakan Şükür - Necati Ateş tercihi konusunda kararımın arkasındayım. Ancak bundan sonra farklı düşünebilirim" diyen Gerets'in, forveti Ümit Karan - Hakan Şükür ikilisinden oluşturup, Necati'ye orta sahada görev vereceği bildirildi. 
Bu kurguyla rakip savunmaları daha rahat aşmayı planlayan Belçikalı teknik adamın, Tromso ile perşembe günü Norveç'te oynanacak maçta üç yıldızı da 11'de sahaya sürmesi bekleniyor. 

İliç'te kötü haber 

Galatasaray, Sivasspor karşısında üç puanı alırken Sasa İliç'i kayıp verdi. İkinci yarıda yerini Ümit Karan'a bırakan Sırp futbolcunun dün çekilen MR'ında sağ ayak uyluk adalesinde yırtık tespit edildi. Kulüp Doktoru Murat Çevik, tecrübeli futbolcunun yaklaşık dört hafta süreyle forma giyemeyeceğini açıkladı. Teknik Direktör Gerets, İliç'in sakatlık haberiyle şoke olurken, Hakan Şükür'ün belindeki sakatlığın nüksetmesi de kulüp doktorlarını harekete geçirdi. Doktorların, belinde spazm olan tecrübeli forveti Tromso maçına yetiştirmek için çaba harcadıkları bildirildi. Bu arada Cim Bom dün yaptığı idmanla Tromso sınavı mesaisine başladı. 

Tromso umut dolu 

MİTHAT DOĞAN DHA 

Galatasaray'la perşembe gecesi Norveç'te oynayacağı UEFA Kupası 1. Tur ilk maçında, kuruluşunun 85. yıldönümünü kutlayacak olan Tromso galibiyet hesapları yapıyor. Teknik Direktör Steinar Nilsen, kendi evlerinde mutlaka kazanmak istediklerini söyledi, "Rakibimiz klas oyunculara sahip ancak galip gelen taraf biz olacağız" dedi. Bu arada bir İspanyol takımıyla anlaşan Finlandiyalı Heitanen'in maçta forma giymeyeceği bildirildi. 





</TEXT>
</DOC>
