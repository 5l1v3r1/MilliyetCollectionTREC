<DOC>
<DOCNO> 389503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/soneko36.html </URL>
<DATE> 2005/10/25/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
TBB Başkanı Özince Basel II herkesi sıkacak 
</HEADLINE>
<TEXT>

     Türkiye Bankalar Birliği Yönetim Kurulu Başkanı Ersin Özince, '' Basel II, herkesi sıkacak , KOBİ'ler bunun içinde ayrıcalıklı olacak ya da KOBİ'lere büyük imkan gelecek gibi değerlendirmeler doğru değil'' dedi. 
     Özince, İzmit Ticaret Odası'nca düzenlenen ''Basel II ve KOBİ'lere Etkileri'' konulu toplantıda, bankacılık kurallarının sürekli değiştiğini söyledi. 
     Her değişiklikte, iş çevrelerin bankalarla olan ilişkilerinin yeniden düzenlendiğini ifade eden Özince, bu değişikliğin uzun vadede yararlı, ancak kısa vadede ise sıkıntılı olduğunu söyledi. 
     Avrupa'daki standartların dünyaya hakim olduğunu, ABD'nin Basel Prensipleri'ni uygulayacağını geçikmeli de olsa açıkladığını ifade eden Özince, şunları kaydetti 
     '' Basel II herkesi sıkacak , KOBİ'ler bunun içinde ayrıcalıklı olacak ya da KOBİ'lere büyük imkan gelecek gibi değerlendirmeler doğru değil. Bu kurallar bizim gibi çarpıklıkların, sıkıntıların çok olduğu ekonomiler açısından, uzun vadede çok olumlu sonuçlar getirecek olmakla beraber, kısa vadede bir hayli zorlayıcı olacak. 
     Bankacılık sektöründe oluşan değişikliklerden, bugünkü koşullardan ortalama şirketlerimizin ciddi bir yarar sağlaması mümkün değil. Mali verileri iyi ve güçlü, iş ilişkileri güçlü olanlar daha öncelik alacaktır. Bunun normal olması, rekabet ortamının, iş hayatının gereğidir. Fakat, bu bizim aramızda bir takım farklı değerlendirmelere neden olabilir. Bu haklı nedenlerle de olabilir. 
     Bankacılık sektöründen, karşılıksız beklenti içinde olmanızın bir yararı yok. Bünyemizi güçlendirmek zorundayız. Güçleri birleştirmek, sermaye oluşumunu geniş ölçekli yapmak lazım.'' 
     
     EKONOMİ İYİYE GİDİYOR 
     Türkiye'de ekonomik gelişmelerin çok iyi olduğunu da ifade eden Özince, ''O kadar iyi ki, Türkiye, Avrupa Birliği'nin Maastrich kriterlerinin ekonomiyle ilgili olanlarını karşılayabilir. Bunda hiçbir tereddütüm yok'' dedi. 
     Türkiye'nin enflasyon ve borçlanma oranı gibi verilerde, kesinlikle AB ortalaması'nı yakalayacağını belirten Özince, şöyle devam etti 
     ''Yakalayınca ne olacak. Avrupa Birliği ekonomisi kriterlerinde olacak diye birşey söz konusu değil. Bir kere, biz işadamları olarak serbest piyasa ekonomisini doğru düzgün çalışmasını mutlaka sağlamamız lazım. Bunun en büyük sponsoru olmamız lazım. 
     Serbest piyasa ekonomisinin doğru çalışması için, mutlaka devletin borçlarının azalması lazım. Hiç başka işle uğraşmamıza gerek yok. Bizim ticaretimizin artması, piyasamızda daha çok para dönmesi için devletin bizden vakumladığı paranın geri dönmesi lazım. 
     Diğer taraftan bankacılık sektörüne alternatif lazım. Bunun için mutlaka sermaye piyasasının gelişmesi gerekiyor. Sermaye piyasamız dünya normlarına göre çok düşük. Bugün Avrupa Birliği ortalamasında borsanın gayrı milli safi hasılaya oranı piyasa değeri yüzde 75'lerde iken bizde yüzde 29'larda.'' Türkiye'nin ekonomik olarak güçlenmesi için çok ciddi stratejilere ihtiyacı bulunduğunu da belirten Özince, enerji maliyetlerinin aşağıya çekilmesi için yeni arayışlara yönelmesi gerektiğini sözlerine ekledi. 
     İzmit Ticaret Odası Başkanı Hüseyin zeytinci, Özince'ye, konuşmasının bitiminde, katkılarından dolayı plaket verdi. 
     
</TEXT>
</DOC>
