<DOC>
<DOCNO> 391579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/guncel/axgun01.html </URL>
<DATE> 2005/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Belçika teröre şemsiye' 
</HEADLINE>
<TEXT>


Sabancı suikastı sanığı Fehriye Erdal'ın Belçika'da yargılanamayacağı kararını değerlendiren Dışişleri Bakanı Gül, 'Belçika şu anda bir teröristi koruyan, ona şemsiyelik yapan ülke görüntüsündedir' dedi 

ANKARA Milliyet 

DIŞİŞLERİ Bakanı Abdullah Gül, Belçika Gent Mahkemesi'nin, Özdemir Sabancı suikastının faili Fehriye Erdal'ın Belçika'da yargılanamayacağı yönündeki kararıyla ilgili olarak, "Ortaya çıkan görüntü Belçika'nın teröre şemsiye olduğudur" değerlendirmesini yaptı. 
Bakan Gül, dün düzenlediği basın toplantısında, Gent Mahkemesi'nin kararının siyasi olup olmadığı yönündeki soruyu yanıtlarken, Erdal'ın yargılanmaması kararının "çok üzücü" olduğunu belirtti. Gül, sözlerini şöyle sürdürdü 

'Umarım çözerler' 
"AB içinde terörle mücadele herkesin birinci görevidir. Bu karar bunu zayıflatıcı bir gelişme. Bu kararın Türkiye'ye karşı Belçika hükümetinin siyasi kararı olduğunu düşünmüyorum. Onlar bunun önünü kesebilecek bir kanun çıkarma teşebbüsünde de bulundu. Ama maalesef mahkeme o teşebbüsü de engelledi. Karar Belçika'nın imajı açısından iyi değil. Belçika'nın şu andaki görüntüsü bir teröristi koruyan, ona şemsiyelik yapan ülke görüntüsüdür." 

Üzülmesi gerekenler 
"Eminim en çok üzülmesi gerekenler, Belçika'yı yönetenlerdir" diyen Gül, şöyle devam etti "Belçika hükümetinin de bu karara üzüldüğünü düşünüyorum. Umarım sonunda bir çözüm yolu bulurlar, çünkü bu Türkiye'nin değil Belçika'nın meselesidir." 
Gül, kararın terörizmle mücadelede işbirliğini zayıflatan bir karar olduğunu da söyledi. 

'Artık karanlık sahneler yok' 

Abdullah Gül, İran, İsrail, Suriye, Irak, PKK ve ABD, Kıbrıs ile AB konularını da değenlendirdi. Gül, 'İsrail haritadan silinmelidir' diyen İran Cumhurbaşkanı Ahmedinecad'a Türkiye'nin daha sert tepki göstermesi yolundaki İsrail isteğine karşı, "Kimse bizi yönlendirmesin" dedi. Gül, diğer konularda da şunları söyledi 
SURİYE Hariri suikastı konusunda Suriye'yi BM ile daha yakın işbirliğine davet ediyoruz.İRAN Başından beri İran'ın uluslararası kurumlarla yakın işbirliği içinde olması gerektiğini söylüyoruz.BARZANİ'NİN ABD ZİYARETİ Devlet başkanı olarak değil, K.Irak'ta bölgesinin başkanı olarak gitti. Kendisine önemli mesaj iletildi.PKK-ABD Terörle mücadelede ne kadar çok yardımcı olurlarsa Türkiye'den o kadar destek alabilirler.KIBRIS Limanların Rumlara açılması taleplerine karşılık tüm kısıtlamaların eşzamanlı kaldırılması önerisinde sabır ve ısrar gerekiyor. AB SÜRECİ Türkiye'de artık karanlık sahneler olmayacak. Farklı dilde eğitim, Genelkurmay'ın MSB'ye bağlanması konuları taslakta bile yok. 

Sorun, bakış açısında 

Terörle ilgili Avrupa Sözleşmesi, 'insanlar açısından tehlike oluşturacak şekilde bomba, el bombası, roket, otomatik silahla" yapılmayan saldırıları terör saymıyor 

GÜVEN ÖZALP Brüksel 

SABANCI Center suikastı zanlısı Fehriye Erdal hakkında Gent Mahkemesi'nin verdiği karar, Avrupa'da "terörle mücadeleye bakıştaki farklılaşma"nın boyutunu göstermesi açısından önem taşıyor. Terörle mücadele konusunda günün şartlarına uymayan belgelere yargı makamlarının "dar yorumları" eklendiğinde, Erdal davasındaki gibi bir karar çıkması kaçınılmaz oluyor. 

Sorun yaratan madde 
Avrupa'da terörle mücadele konusunda en temel belge, 27 Ocak 1977'de imzaya açılan ve 4 Ağustos 1978'de yürürlüğe giren "Terörizmin Ortadan Kaldırılması Konusunda Avrupa Sözleşmesi". Sabancı Ailesi'nin avukatı Fernand Schmitz de Erdal'ın Belçika'da yargılanmasını sağlayabilmek amacıyla savunmasını bu belgeye dayandırıyor. 
Terörle mücadeleye "suçluların iadesi" temelinde yaklaşan belgenin, Erdal davasına konu olan 1. maddesinin "e" bendinde, "insanlar açısından tehlike oluşturacak şekilde bomba, el bombası, roket, otomatik silah, mektup ya da paket bomba aracılığıyla gerçekleştirilen saldırılar"ın siyasi eylem olarak adlandırılamayacağı belirtiliyor. Başka bir deyişle, bu unsurlarla gerçekleştirilen saldırıların suçlunun iadesine, iade olmaması halinde bulunduğu ülkede yargılanmasına olanak sağladığı vurgulanıyor. 
Belçika'daki sorunsa, günün şartlarına uzak belgeyi yargı makamlarının dar yorumlamaları ve savcılığın Erdal'dan yana tavır alması. 

Yargıya uyduk 

GÖKÇER TAHİNCİOĞLU Ankara 
ESKİ Adalet Bakanı Hikmet Sami Türk, 'Türkiye'nin Belçika Büyükelçisi Erkan Gezer'in, Sabancı suikastı sanığı Fehriye Erdal'ın iadesinin doğru talep edilmediği yönündeki iddiasına yanıt verdi. 
Gezer, Belçika'da yargılanması talebi Gent Mahkemesi'nce "suikastta tam otomatik silah kullanmadığı ve bunun Belçika'da antiterör yasası kapsamına girmediği" gerekçesiyle reddedilen Erdal'ın durumuyla ilgili olarak, "Adi cinayet suçundan talep edilseydi 5-6 yıldır Türkiye cezaevlerinde olurdu. Terör suçundan talep edildiği için iadesi olmadı" dedi. 

'Yargının kararı' 
Gezer'e yanıt, Erdal'ın iadesi için en çok çaba harcayan isimlerden biri olan Türk'ten geldi. Türk, "Bir kişi hakkında hangi suçtan dolayı soruşturma açılmışsa, iadesini de o suçtan isteyebilirsiniz. Erdal ve arkadaşları hakkında dava anayasal düzeni zorla değiştirmek suçundan açılmıştı. Biz de bağımsız yargının kararı doğrultusunda bu suçtan iadesini istemek zorundaydık" diye konuştu. Türk, "Evet, adi suçtan olsa iade edilebilirdi. Ama yapılması mümkün değildi" dedi. 

Belçika kamuoyu 
Türk, dönemin Belçika İçişleri Bakanı'nın kendisine "Erdal'ın iadesinden yanayım. Ama ülkemizde öyle bir kamuoyu var ki, bu kişileri özgürlük savaşçısı gibi görüyorlar. Kamuoyu kararlardan etkilenebiliyor" dediğini söyledi. 



</TEXT>
</DOC>
