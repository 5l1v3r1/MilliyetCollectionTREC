<DOC>
<DOCNO> 385322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/son/sontur18.html </URL>
<DATE> 2005/10/09/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Samsun sahilinde şüpheli varil... 
</HEADLINE>
<TEXT>

     Samsun sahilinde karaya vuran ve içinde atık madde bulunan varilde yapılan radyasyon ve kimyasal gaz ölçümleri temiz çıktı. Varilin içindeki atık maddenin içeriğinin tahlil sonucu belli olacağı bildirildi. 
     Samsun'un Atakum Beldesi sahilinde bugün şüpheli bir varil gören vatandaşların durumu güvenlik güçlerine bildirmesi üzerine olay yerine gelen ekipler, önce çevre emniyetini sağladı. 
     Daha sonra Sivil Savunma Arama ve Kurtarma Birliği'ne bağlı özel giysili ekiplerce varilde radyasyon ve kimyasal gaz ölçümü yapıldı. 
     İçinde atık madde bulunan şüpheli varilde yapılan radyasyon ve gaz ölçümleri temiz çıktı. Varilin içindeki maddeden tahlil yapılmak üzere örnek alındı. 
     Yetkililer, varilde sadece radyasyon ve kimyasal göz ölçümü yapıldığını, içindeki maddenin tahlilinin daha sonra gerçekleştirileceğini söylediler. 
     Varil, ölçümlerin ardından Alaçam İlçesi'ndeki atık deposuna nakledilmek üzere Çevre İl Müdürlüğü ve belediye yetkililerine teslim edildi. 
     Bu arada, olay yerine gelen Atakum Belediye Başkanı Adem Bektaş, Karadeniz'den geçen yük gemilerinin bıraktığı içi atık dolu variller nedeniyle sahillerin tehdit altında bulunduğunu belirterek, olaya tepki gösterdi. 
     Bu tür olayların genelde Karadeniz sahillerinde yaşandığını savunan Bektaş, ''Akdeniz'e, Ege'ye göre turizmden daha az pay alan bir deniz burası. Eğer Akdeniz veya Ege'de bu tür bir şey olsaydı kıyamet kopardı. Burası her ne hikmetse öksüz kalmış bir bölge ama biz mümkün mertebe elimizden geldiğince sesimizi çıkaracağız'' dedi. 
     
     ZEHİRLİ VARİLLER 

     Karadeniz sahillerinde görülen bu tür olaylar çevre halkının endişelenmesine neden oluyor. 1987 yılında Karadeniz sahillerine vuran ve o günden bu yana kamuoyunun gündeminde olan İtalya kökenli zehirli atık dolu varillerden yaklaşık 360'ı halen Samsun'un Alaçam İlçesi ile Sinop Soğuksu yöresinde inşa edilen depolarda muhafaza ediliyor. O günden bu yana zaman zaman bölgede ortaya çıkan benzeri şüpheli variller ise muhafaza edilmek üzere Alaçam İlçesi'ndeki atık deposuna naklediliyor. 
     
</TEXT>
</DOC>
