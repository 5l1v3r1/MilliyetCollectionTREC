<DOC>
<DOCNO> 384599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sonyas02.html </URL>
<DATE> 2005/10/06/ </DATE>
<TIME> 00.05 </TIME>
<AUTHOR>  </AUTHOR>
<HEADLINE>
2 yıl komada kaldı, hayata döndü... 
</HEADLINE>
<TEXT>

     İtalya'da, 2003 yılında geçirdiği trafik kazasının ardından derin komaya giren ve iki yıl sonra hayata dönen Salvatore Crisafulli, komada kaldığı süre boyunca yanında konuşulanları anladığını iddia etti. 
     Doktorların, öldü gözüyle baktığı ve bilincini yitirdiği teşhisini koyduğu Crisafulli, hayata geri dönmesini ve komada olduğu sırada yanında konuşulanları kavrayabilmesini "mucize" olarak niteledi. 
     Ötenazi karşıtı İtalyanların dayanaklarını güçlendiren derin koma vakası sırasında çevresinde olan herşeyi duyduğunu söyleyen Crisafulli, "Doktorlar bilincimi yitirdiğimi söylediler. Ancak ben herşeyi anladım ve içten içe ağladım" dedi. 
     İtalyan basınına bilgi veren yakınları, 38 yaşındaki Crisafulli'nin hayata 3 ay önce geri döndüğünde ilk sözünün, "anne" olduğunu söylediler. 
     Kardeşi, Crisafulli'nin konuşabildiğini ve hatırladığını, ancak 3 yıl öncesi kadar sağlıklı olmasının beklenmediğini belirtti. 
     
</TEXT>
</DOC>
