<DOC>
<DOCNO> 399637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/soneko35.html </URL>
<DATE> 2005/12/01/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Keskinoğlu Kuş gribini en az zararla biz atlattık 
</HEADLINE>
<TEXT>

     Keskinoğlu Şirketler Grubu Pazarlama Grup Başkanı Keskin Keskinoğlu, 10 Ekim 2005 günü çıkan kuş gribi krizini en az zararla atlatan ekip olduklarını bildirdi. 
     Manisa'nın Akhisar İlçesi'ndeki tesisleri, gazetecilere tanıtan Keskinoğlu, burada yaptığı açıklamada, kriz sırasında satışların yüzde 40 oranında düştüğünü, ancak bu dönemde 100 kişiyi daha işe aldıklarını söyledi. 
     Keskin Keskinoğlu, 10 Ekim 2005 günü çıkan kuş gribi nedeniyle tavukçuluk sektöründe 1 aylık düşüşün 150 milyon YTL'yi bulduğunu, aynı dönemde şirkette yaşanan düşüşün ise 4 milyon YTL olduğunu kaydetti. 
     Kriz döneminde hiç işçi çıkarmadıkları gibi 100 kişiyi daha istihdam ettiklerini anlatan Keskinoğlu, ''Biz diğerleri gibi 300-400 kişinin işine son vermedik'' dedi. Kasım ayı sonlarında satışlarının yüzde 80'lere ulaştığını belirten Keskinoğlu, kuş gribini en az zararla atlatan ekip olduklarını ifade etti. 
     Keskinoğlu, ''Biz en iyi ürünü üretmeyi amaç seçtik. 1750 olan personel sayımızı 2006 yılında 2 bine çıkarmayı hedefliyoruz. Türkiye'de girmediğimiz bölge kalmayacak'' dedi. 
     Keskin Keskinoğlu, ülkenin en büyük yem fabrikasını kurmak amacıyla girişimlerini sürdürdüklerini, bunun için 15 milyon dolarlık yatırım yaptıklarını kaydetti. 
     
</TEXT>
</DOC>
