<DOC>
<DOCNO> 355531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/guncel/gun04.html </URL>
<DATE> 2005/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay, Manisalı işkence mağduruna tazminatı az buldu 
</HEADLINE>
<TEXT>


BAHRİ KARATAŞ İzmir DHA 

Yargıtay, Manisalı Gençler Davası'nda yasadışı terör örgütü DHKP C'ye üye oldukları iddiasıyla yargılandığı İzmir DGM'de beraat eden Sema Taşar Doğan'a, "3 ay 20 gün özgürlüğünden mahrum kaldığı" gerekçesiyle 1500 YTL manevi tazminat ödenmesine ilişkin kararı bozdu. Daire, kararında "yasal faizin ve Doğan'ın avukatına yazdırdığı 90 YTL tutan dava dilekçe ücretinin, davalı tarafından ödenmesi gerektiğini" gerekçe gösterdi. 
Doğan, 26 Aralık 1995 ile 14 Nisan 1996 tarihleri arasında özgürlüğünden mahrum kaldığı ve 8. Ağır Ceza Mahkemesi'nce verilen beraat kararının kesinleştiği, bu sürede hem ailesinin hem de kendisinin maddi ve manevi yönden büyük kayıplara uğradığı gerekçesiyle 3 bin YTL maddi, 30 bin YTL manevi olmak üzere toplam 33 bin YTL tazminat ödenmesi için mahkemeye başvurmuştu. 

Avukat oldu 
Dokuz Eylül Ünüversitesi Hukuk Fakültesi'ni bitirip avukat olan Doğan, dilekçesinde, gözaltına alındığında lise 3. sınıfta okuduğunu hatırlatarak, "Ağır işkence gördüm, serbest kaldıktan sonra tüberküloz oldum. Hayata atılmam gecikti. Kamuoyuna terörist olarak lanse edildim" demişti. 
Maliye Bakanlığı'ndan istenen tazminat talebini değerlendiren İzmir 6. Ağır Ceza Mahkemesi de Doğan'ın, tutuklu kaldığı sürede öğrenci olduğunu, bir işte çalışmadığı için gelir kaybı olamayacağını savunarak maddi tazminat talebini reddetmişti. 


</TEXT>
</DOC>
