<DOC>
<DOCNO> 382600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sonsiy14.html </URL>
<DATE> 2005/09/29/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
AKP'li Fırat Masaya oturma iradeniz varsa kalkma iradeniz de olmalı 
</HEADLINE>
<TEXT>

     AK Parti Genel Başkan Yardımcısı Dengir Mir Mehmet Fırat, AB ilişkileriyle ilgili olarak, "Masaya oturma iradeniz varsa, masadan kalkma iradenizin de olması lazım" dedi. 
     Fırat, parti genel merkezinde düzenlediği basın toplantısında, AK Parti’nin iktidara geldiği günden bu yana statükonun ezberini bozduğunu ve ertelenen sorunları dosyaların içinden çıkardığını söyledi. 
     Muhalefet partileri tarafından Meclis’in, terör konusunda olağanüstü toplantıya çağrıldığını anımsatan Fırat, teröre yönelik şimdiye kadar polisiye tedbirlerin dışında bir çözüm önerilmediğini, AK Parti’nin terörü sadece güvenlik yönüyle değil, ekonomik, medya desteğini ortadan kaldırmak ve terörü asıl can damarından kesmek üzere bir çok işlem yaptığını kaydetti. 
     Meclis’te terörle ilgili genel görüşme talebini uygun bulmadıklarını, bunun, terör örgütünün öne çıkarılması ve destek mahiyetinde olacağını beyan ettiklerini ifade eden Fırat, şöyle konuştu 
     "Terör ve kan üstünden politika yapmak isteyenler, bunu anlamadılar. Ancak bu toplantı faydalı da olmuştur. Çünkü bugün Türkiye’nin demokratikleşmesi ve özgürleşmesinin karşısında yer alan kızıl elma koalisyonunun aynen TBMM’de de teşekkül ettiğini, halkımız ibretle seyretmiştir. Muhalefet partilerinin birbirlerinden farklı olmadıklarını görme imkanına da sahip olduk. CHP’nin patronajı altında toplanabilirler, hatta seçimlerde de bunu devam ettirebilirler, bu onların bilecekleri bir iş. 
     Terörle ilgili etkin düzenlemeler de bu dönemde yapılmıştır. Yeni TCK incelendiği zaman görülecektir ki, daha önce terörle mücadele yasasında yer alan hükümler, çok daha etkin biçimde ceza muhakemeleri kanununda ve yeni TCK’da yerini almıştır. Dolayısıyla yasal bir boşluk bırakılmamıştır. Terörle mücadele ederken hiçbir zaman Türkiye Cumhuriyeti’nin bir hukuk devleti olması, göz ardı edilemez. Bazıları kendi ihtisas açılarından, terörle mücadeleyi sadece dağda yapılan bir mücadele olarak görebilir. Şunu sormak lazım onlara Bu mücadeleyle terörü bitirmek mümkün olsaydı neden o dönemde bitirilememiştir 
     Toplumun önüne güvenlik mi, özgürlük mü, demokrasi mi ikilemini AK Parti olarak bugüne kadar getirmedik ve bundan sonra da getirmek niyetinde değiliz. Bizim görevimiz, bunların tamamını sağlamaktır." 
     
     AB 
     Dün Avrupa Parlamentosu AP tarafından alınan kararları da değerlendiren Fırat, "Türkiye’deki kızıl elma koalisyonunun aynısının yurt dışında da olduğunu, içeride olduğu gibi dışarıda da Türkiye’nin AB’ye girmemesini isteyen grupların bulunduğunu" kaydetti. 
     "Dün alınan kararlar Türkiye’nin AB yolundaki iradesini engellemez ve engellemeyecektir" diyen Fırat, şunları kaydetti 
     "Bundan önce AP’nin aldığı kararları nasıl alkışlıyorsak, bu nevi kararları da cesaretle karşılamalıyız. Türkiye, 17 Aralık’ta vermiş olduğu kararı, 3 Ekim’de masaya oturma iradesini, o masadan, Türkiye’nin menfaatleri haleldar olacağı zaman kalkma iradesi olarak da göstermeye muktedirdir. Hiçbir şekilde Türkiye’nin ve halkın menfaatleri zedelenmeyecektir. Bundan emin olunmasını istiyoruz. Tam üyelik dışında hiçbir sonuç kabul edilemez. Hiçbir ek yükümlülük de Türkiye tarafından karşılanamaz. Ancak bu arada, KKTC üzerindeki izolasyonun kaldırılması yönündeki alınmış tavsiye kararı da maalesef bu hengame içinde dikkat çekmemiştir." Fırat, bir soru üzerine, Adalet Bakanlığı tarafından hazırlanan terörle mücadele yasa taslağının MYK’da oluşturulan heyet tarafından inceleneceğini ve MYK’ya bir rapor sunulacağını belirtti. Fırat, bu konuda çok büyük bir yasal boşluğun olmadığını ifade etti. 
     "Parti olarak 3 Ekim’den umutlu musunuz Masadan kalkma kriterleriniz nelerdir " sorusu üzerine Fırat, "Masaya oturma iradeniz varsa masadan kalkma iradenizin de olması lazım. Biz neleri kabul etmeyeceğimizi çok açık ve net olarak söyledik. Ancak masaya otururken masadan kalkma iradesini de aynı anda ortaya koymanın da anlamsız olduğu kanısındayız" dedi. 
     
</TEXT>
</DOC>
