<DOC>
<DOCNO> 367067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sonspo19.html </URL>
<DATE> 2005/08/04/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Emre ilk maçında büyüledi... 
</HEADLINE>
<TEXT>

     Milli yıldızımız Emre Belözoğlu, ilk kez yeni takımı Newcastle United forması giydiği Deportivo La Coruna maçında oynadığı futbolla büyülerken, İngiliz ekibi 2-1 kaybedince UEFA Kupası'na gitme şansını yitirdi. Maçın adamı seçilen Emre'nin 35 metreden kullandığı serbest vuruşta top 90'dan geri geldi. 
     İntertoto Kupası yarı final 2. maçında Deportivo önüne çıkan Newcastle United'da Emre harika bir performans sergiledi. Maçın başlamasıyla oyuna ağırlığını koyan milli yıldız, Newcastle ataklarını yönetirken tartışmasız karşılaşmanın en iyi ismiydi. Emre, maç bitiminde taraftarlarca uzun süre alkışlandı. 
     Siyah-beyazlılar 39. dakikada Milner ile 1-0 öne geçti, İspanyol ekibi ilk yarı bitmeden Jorge Andrade 45. dakikada bu gole cevap verdi 1-1. 
     St. James Park'ı dolduran binlerce Newcastle seyircisinin UEFA Kupası rüyalarına son veren gol ise ikinci yarının hemen başında 48. dakikada Munitis'ten geldi. Kalecinin hatalı çıkışıyla başlayan pozisyon, topun filelere gitmesiyle son buldu ve Newcastle Avrupa kupalarından elendi. 

     
</TEXT>
</DOC>
