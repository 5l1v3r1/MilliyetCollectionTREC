<DOC>
<DOCNO> 376786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sonspo15.html </URL>
<DATE> 2005/09/08/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Daum, Alman milli takımını değerlendirdi... 
</HEADLINE>
<TEXT>

     Fenerbahçe Teknik Direktörü Christoph Daum, Alman Milli Takımı'nın gelişme aşamasında bulunduğunu, arada bir yenilmesinin normal olduğunu söyledi. 
     Daum, Berliner Morgenpost gazetesine verdiği röportajında, Alman milli takımı ve takımın teknik direktörü Jürgen Klinsmann ile ilgili görüşlerini açıkladı. 
     Daum, genç oyunculardan oluşan bir takımın her zaman başarılı olamayacağını belirterek, ''Takım gelişme aşamasında bulunuyor, arada bir yenilgiye uğraması normal. Ancak bu aynı zamanda ilginç bir durum. Şimdi küçük krizleri atlatabilmek için yeteri kadar güçlü olup olmadığını gösterecek'' dedi. 
     Milli takımda yer alacak Michael Ballack'ın sakatlanmamasının da önemli olduğunu ifade eden Daum, ''Eğer Ballack milli takımda yer almazsa Almanya'nın Dünya Futbol Şampiyonası'ndaki şansını az görüyorum. Bunu açıkça söylemem lazım'' diye konuştu. 
     Teknik direktör Klinsmann'ın açık ve belirgin bir programı olduğunu, kararlarını kararlı bir şekilde uyguladığını, ancak aldığı bazı kararların doğru olup olmadığının tartışılabileceğini kaydeden Daum, ''Jürgen, tecrübeli futbolcuları da dikkate almalı. Özellikle Dünya Futbol Şampiyonası gibi bir turnuvada profesyonel futbolculara da ihtiyaç var'' şeklinde konuştu. 
     Klinsmann'ın Dünya Futbol Şampiyonası için kadroya almak istediği futbolculardan 12 ila 15'i ile ilgili olarak şimdiye kadar kesin karar vermiş olabileceğini ifade eden Daum, Klinsmann'a, istediği futbolcuları deneme konusunda bir fırsat verilmesi gerektiğini sözlerine ekledi. 
     
</TEXT>
</DOC>
