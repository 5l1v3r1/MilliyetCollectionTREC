<DOC>
<DOCNO> 387794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/ekonomi/eko02.html </URL>
<DATE> 2005/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni 'halka arz' dalgası Vakıfbank'la başlıyor 
</HEADLINE>
<TEXT>


Türkiye'nin beşinci büyük bankası Vakıfbank, son beş yılın en büyük halka arzı için düğmeye bastı. Sırada Coca Cola İçecek, Poyraz Karlıbel ve Selçuk Ecza Deposu var 

ORHAN TEKEOĞLU 

AB rüzg rıyla birlikte özelleştirmede tüm zamanların rekoru kırılırken, şimdi sıra halka arzlara geldi. Türkiye'nin aktif büyüklüğü açısından en büyük beşinci bankası Vakıfbank, son beş yılın en büyük halka arzını başlatıyor. Vakıfbank'ın satış sirkülerinin 29 - 30 Ekim'de yayımlanması planlanıyor. Vakıfbank hisselerinin yüzde 70'inin yurtdışında, yüzde 30'unun da yurtiçinde satılması bekleniyor. 
Vakıfbank hisselerinin satışı için yurtdışı ayağını yürütecek olan JP Morgan, UBS ve EFG İstanbul road -show'lara başladı. Vakıfbank'ın yüzde 21.89'luk hissesinin halka arzının 9 - 11 Kasım arasında yapılması planlanıyor. Halka arzdan yaklaşık 1 milyar dolarlık gelir bekleniyor. Ancak Vakıfbank öncelikle Meclis'ten Bankacılık Yasası'nın geçmesini, ardından yasanın onayını ve daha sonra da 24 Ekim'deki genel kurulda D grubu hisselerin satış iznini bekleyecek. 

Son 5 yılın en büyük arzı 
Vakıfbank'ın elde edeceği gelir, 2000 yılında Turkcell'in 1.7 milyar dolarlık rekor halka arz gelirinden sonra en büyük arz geliri olacak. Son beş yılda toplam 26 şirket halka açıldı ve bu şirketlerin halka arzından 1.3 milyar dolarlık kaynak sağlandı. 2000'de toplam 2.8 milyar dolarlık halka arz geliri rekoru kırılırken, 2001 - 2003 arasında yedi şirketin halka açılmasında sadece 68 milyon dolarlık kaynak sağlanabildi. 
Bu yıl ise sekiz özel şirketin halka arzından 472, Petkim'in halka arzından da 287 milyon dolar olmak üzere yaklaşık 800 milyon dolarlık halka arz geliri sağlandı. 



Coca Cola uygun zamanı bekliyor Coca Cola'nın Türkiye'deki faaliyetlerini gerçekleştiren Coca Cola İçecek, halka açılmak için uygun ortam arıyor. Anadolu Efes'in, Coca Cola İçecek'te halen yüzde 45.6'lık payı bulunuyor. 
Coca Cola İçecek'in muhtemel bir halka arzını da içerecek şekilde yeniden yapılandırılması konusunda global koordinatör olarak Credit Suisse First Boston'a görev verilirken, yurtiçinde de İş Yatırım görevlendirildi. Şirketin halka arzı geçen yıl kasımda yapılmış ancak talebin halka arzdan sonra borsada fiyat istikrarını sağlayacak düzeyde olmadığı öngörülerek, küçük yatırımcıyı korumak amacıyla halka arz ertelenmişti. Coca Cola İçecek, ek satışla birlikte yaklaşık 300 milyon dolarlık halka arz yapmıştı. 

Borsaya fındık geliyor 
Fındık ihracatçısı Poyraz Karlıbel kasımda halka açılmayı planlarken, en büyük ecza depolarından Selçuk Ecza Deposu da sermayesinin yüzde 15'ini halka açacak. Finansbank ise Mali Sektör Dışı İstanbul 20 A Tipi Borsa Yatırım Fonu'nu kurdu ve kasım ayı içinde halka arz etmeyi planlıyor. 


</TEXT>
</DOC>
