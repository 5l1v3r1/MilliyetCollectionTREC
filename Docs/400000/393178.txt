<DOC>
<DOCNO> 393178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sontur29.html </URL>
<DATE> 2005/11/08/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Gazeteci Arıkan Yılmaz Dim vefat etti 
</HEADLINE>
<TEXT>

     Gazeteci Arıkan Yılmaz Dim, Antalya’nın Alanya İlçesi’nde vefat etti. 
     AA muhabirinin aldığı bilgiye göre, yaklaşık 14 yıl önce yakalandığı hastalık nedeniyle tedavi gören Dim, bir süredir solunum cihazına bağlı olarak yaşadığı Alanya’daki Özel Can Hastanesi’nin yoğun bakım ünitesinde hayatını kaybetti. 
     Yeni Alanya Gazetesi’nin kurucusu ve imtiyaz sahibi Dim’in cenazesi, yarın öğleyin Özmüftüoğlu camiinde kılınacak namazın ardından Bektaş Mezarlığı’nda toprağa verilecek. 
     
     ARIKAN YILMAZ DİM KİMDİR 
     Arıkan Yılmaz Dim, 1936 yılında Alanya’da dünyaya geldi. İlk ve ortaöğrenimini Alanya’da, lise eğitimini Antalya’da tamamlayan Dim, 1960 yılında İstanbul Üniversitesi İktisat Fakültesi’nden mezun oldu. 
     Ticaret liselerinde öğretmen ve yönetici olarak 25 çalışan Dim, Alanya’nın ilk İlçe Milli Eğitim Müdürü olma ünvanını da taşıyor. 
     Dim, 1 Eylül 1968 tarihinde Yeni Alanya Gazetesi’ni çıkararak gazetecilik mesleğine adım attı. Gazeteyi, eşi Şadan Dim adına çıkaran Dim, Milli Eğitim’deki görevlerini de sürdürdü. 1987 yılında emekliye ayrılan Dim, kuruculuğunu üstlendiği Yeni Alanya Gazetesi’nin imtiyaz sahibi ve başyazarı olarak uzun süre gazetecilik yaptı. Evli ve 4 çocuk babası olan Dim, sarı basın kartı sahibiydi. 
     Gazetecilik mesleğinde sayısız ödüle sahip olan ve Anadolu Basın Birliği’nin kurucuları arasında yer alan Dim, Alanya Gazeteciler Cemiyeti’nin de onursal başkanıydı. 
     Dim, 14 yıl mücadele ettiği hastalığı sırasında "Gözü Kör Kulağı Sağır Olanlar" ve "Özlenen Demokrasi" adlı iki de kitap yayınladı. 
     
</TEXT>
</DOC>
