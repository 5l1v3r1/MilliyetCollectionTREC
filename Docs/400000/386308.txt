<DOC>
<DOCNO> 386308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sondun14.html </URL>
<DATE> 2005/10/13/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Schröder'e iş teklifi yağıyor 
</HEADLINE>
<TEXT>

     Yedi yıldır yürüttüğü Alman başbakanlığından ayrılmaya hazırlanan 61 yaşındaki Gerhard Schröder'in bundan sonra hangi baltaya sap olacağı büyük merak konusu. AB'nin Türkiye'yi üye almasının yanı sıra Rusya'yla sıkı fıkı olması ve Çin'e silah ambargosunu kaldırmasının da destekçisi olan Schröder'in geleceğiyle ilgili rivayet muhtelif. Son olarak Rusya'da bir radyo, dünyanın devlet kontrolündeki en büyük enerji şirketi olan Rus Gasprom'un Schröder'e danışmanlık önereceğini ileri sürdü. Seçim öncesi ise Alman basını, Amerikan yatırım bankası Merrill Lynch'in Schröder'e yılda 1.5 milyon avro maaşla iş önerdiği iddiasına yer vermişti. Sosyal Demokrat liderin, yakın dostu olan ABD'deki Citigroup'un patronu Sanford Weill'den teklif aldığı ya da eski ABD Başkanı Bill Clinton aracılığıyla konferans organizatörü 'Harry Walker Agency' ile anlaştığı da iddialar arasında. Asıl mesleği avukatlık olan ve "Benim New York'um Hannover" diyen Schröder, bu iddiaları yalanlarken, eninde sonunda anılarını yayımlamakta kararlı olduğunu belirtiyor. Dış Haberler 
     
</TEXT>
</DOC>
