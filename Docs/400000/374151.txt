<DOC>
<DOCNO> 374151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sonspo40.html </URL>
<DATE> 2005/08/30/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Çanakkale Boğazı'nı yüzerek geçme yarışması yapıldı... 
</HEADLINE>
<TEXT>

     Çanakkale Rotary Kulübü’nün düzenlediği "Şahap Tarzi 19. Geleneksel Çanakkale Boğazı’nı Yüzerek Geçme Yarışması", bugün yapıldı. 
     Avrupa yakasında bulunan Eceabat İskelesi ile Asya yakasındaki Gümrük İskelesi arasındaki 3.5 millik parkurda yapılan yarışmaya, toplam 124 yüzücü katıldı. 
     80 yarışmacının tamamladığı yarış sonunda finişe ilk varan sporcu, 
     51.10’luk derecesiyle Turgut Esen oldu. Erkekler genel klasmanda 
     birinciliği Turgut Esen, ikinciliği Sedat Mutlu, üçüncülüğü ise Alper Tolga Köksay kazandı. Bayanlarda genel klasmanda birinciliği Prisca Sandra Fahrini, ikinciliği Ayşegül Bodur, üçüncülüğü ise Burcu Uysal elde etti. Yarışmalarda, erkekler 11-13 yaş kategorisinde Anıl Mutlu, 14-18 yaşta Sedat Mutlu, 19-24 yaşta Alper Tolga Köksal, 25-30 yaşta Dursun Saru, 31-40 yaşta Can Coşar, 41-50 yaşta Turgut Esen, 51-60 yaşta Tuncay Şenyüz, 61 yaş üstünde Ersin Süeren, bayanlarda ise 11-13 yaşta Zeynep Evliyaoğlu, 14-18 yaşta Burcu Uysal, 19-24 yaşta Duygu Yurteri, 25-30 yaşta Doğa Çapanoğlu, 31-40 yaşta Prisca Sandra Fahrini ve 51 yaş üstünde de Fatma Nazan Göhen birinci oldu. Engelliler kategorisinde ise birinciliği Ali Uzun, ikinciliği Berk Akalın, üçüncülüğü de Ahmet Karagün kazandı. Yarışmada kategorilerinde dereceye giren sporculara madalya ve ödüllerini, Çanakkale Vali Yardımcısı Yusuf Ziya İnce, Çanakkale Belediye Başkanı Ülgür Gökhan ile diğer yetkililer verdi. 
     
     SPORCULAR VE AİLELERİ ZOR ANLAR YAŞADI 
     Yarışların başlamasıyla sporcular, zamanla birlikte rüzgar ve dalgalarla da yarıştı. Kuvvetli rüzgar ve akıntı nedeniyle parkurdan çıkan bazı sporcuları, yarışmada kılavuzluk yapan balıkçı tekneleri ile Çanakkale Emniyet Müdürlüğü Deniz Polisi’ne ait zodyak bot kıyıya çıkardı. 
     Bazı sporcuların aileleri, yarışın tamamlanması için belirlenen sürenin dolmasına karşın çocuklarının kıyıya çıkmaması üzerine büyük panik yaşadı. Daha sonra çocuklarını bulan aileler, sevinç gözyaşı döktü. 
     Yarış sonunda bazı katılımcılar da denizde halen sporcu bulunmasına karşın kılavuzluk yapan teknelerin parkurdan ayrıldığını ileri sürerek, organizasyonun kötü olduğunu savundu. 
     
</TEXT>
</DOC>
