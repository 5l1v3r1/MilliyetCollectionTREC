<DOC>
<DOCNO> 358972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/soneko11.html </URL>
<DATE> 2005/07/07/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Türk girişimciler Almanları 'solladı’ 
</HEADLINE>
<TEXT>

     İhsan DÖRTKARDEŞ DHA 

      ALMANYA’da kendi işlerini kuran yabancı kökenlilerin sayısının her geçen gün arttığı, Almanları girişimcilik yönünden geride bıraktıkları ’etnik ekonomi’ olarak nitelendirilen ticarette Türklerin ön plana çıktığı belirtildi. 
     Federal Ekonomi Bakanlığı’nın yaptırdığı araştırmada, kendi işlerini kuran yabancı kökenlilerin ya da göçmenlerin gerçek sayısı, ticarethane açmalarının nedeni ve bunların sorunları belirlendi. Projeyi yöneten Rene Leicht, ’Almanya’da etnik ekonominin önemi’ başlıklı araştırmasına ilişkin DW Radyosu’nun sorularını yanıtlarken şöyle konuştu "Araştırmanın başlıca sonuçlarından biri, kendi işini kuran göçmenlerin sayısında son 15 yılda olağanüstü artış kaydedilmesi. Örneğin bu süre içerisinde Türk serbest girişimcilerin sayısı neredeyse iki kat, İtalyanların ise yaklaşık yüzde 50 oranında arttı. Bu artışın, Almanlara nazaran daha fazla olduğu da dikkat çekiyor." 
     
     1 MİLYON KİŞİ İSTİHDAM EDİLDİ 
     Yapılan araştırmalara göre, Almanya’da 2003 yılında toplam 285 bin yabancı kökenli serbest girişimci saptandı. Bu rakamın, 1990 yılından bu yana yüzde 65 oranındaki artışa denk düştüğü belirtildi. Alman uzman Rene Leicht, yabancı kökenlilerin Almanya’da iş kurmaları ve istihdam yaratmalarının sevindirici olduğunu vurgularken, "Daha çok kendi etnik gruplarından insanlara iş olanağı sağlasalar da, sonuçta iş piyasasının yükünü hafifletiyorlar. Zira Almanya’da özellikle Türkler, daha sonra da İtalyanlar arasında işsizliğin yoğun olduğu biliniyor. Göçmenlerin açtığı işyerlerinde 1 milyona yakın insan istihdam edilmiş oluyor" diye konuştu. 
     Yabancıların açtığı işyerlerinin Almanya’daki tüm işyerlerinin yüzde 3’üne denk düştüğü, ’etnik ekonomi’ olarak tanımlanan bu grubun daha çok yiyecek sektörü ve ticaret alanında faaliyet gösterdiği kaydedildi. Almanya’da bu branşlarda iş yapmanın bürokratik açıdan zor olmadığı, ancak büyük rekabet bulunduğu vurgulandı. Berlin’deki Alman Kentleşme Enstitüsü’nden Ulla-Kristina Schuleri-Hartje, bu konuda şöyle konuştu 
     
     'EMMA TEYZE’ YERİNE 'ALİ AMCA’ 
     "Bir göçmenin neden kendi işini kurduğu araştırılırsa, bir yandan bunu işsizlikten kurtulma çaresi olarak görmesi, diğer yandan da kendi işinin patronu olması gibi bir ruh haliyle yaptığını saptıyoruz. Etnik ekonomi topluma uyumda da önemli rol oynuyor. ’Tante-Emma’ diye anılan bakkal tipi dükkanların süpermarketler tarafından yutulmasından sonra, çoğunlukla aynı semtte yabancı kökenliler dükkan açıyor. Böylece tüketiciye önemli hizmet vermiş oluyorlar. Bu da artık, ’Emma-Teyze’ dükkanlarının yerini, ’Ali Amca’ dükkanlarının alması, buralarda farklı kültürlerin Almanlarla buluşması, barışçıl biçimde diyaloğa girmeleri anlamına geliyor". 
     Almanya’da yapılan araştırma, Türkler ve diğer göçmenlerin hukuk danışmanlığı, ticaret kontrolörlüğü gibi alanlarda fazlaca temsil edilmediğini ortaya koydu. Bu nedenle etnik kökenli grupların eğitim düzeyinin yükseltilmesi ve onlara daha iyi şartlar hazırlanması istendi. 
     
</TEXT>
</DOC>
