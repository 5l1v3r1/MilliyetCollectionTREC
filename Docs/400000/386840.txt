<DOC>
<DOCNO> 386840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/siyaset/asiy.html </URL>
<DATE> 2005/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP koalisyonu 
</HEADLINE>
<TEXT>


ANAP'ın grup kurmasını sağlayan transfer süreci, Başbakan Erdoğan'a danışmanlık yapan Milli Görüşçü kadrolarla, CHP'yi "sağa kaymakla" suçlayanları aynı çatıda buluşturdu 

BÜLENT SARIOĞLU Ankara 


3 Kasım 2002 seçiminde 2 partinin girdiği parlamento, geleneksel politika yöntemleriyle yeniden şekilleniyor. ANAP'ın grup kurmasını sağlayan transfer süreci Başbakan Recep Tayyip Erdoğan'a danışmanlık ve avukatlık yapan Milli Görüşçü kadrolarla, CHP'yi 'sağa kaymakla' suçlayanları aynı çatıda buluşturdu. ANAP grubundakin 21 portre şöyle 

ANAP kökenliler 
Erkan Mumcu Genel Başkan Mesut Yılmaz hükümetinde en genç bakandı. Genel Başkan Vekili iken ANAP'ı 'yolsuzlukla bütünleşmiş bir parti olarak gördüğünü' söyleyerek istifa etti. Genel seçimlerden 2 ay önce AKP'ye katıldı. AKP'de kendisini 'Varlığına katlanılan bir misafir gibi hissettiğini' belirterek ayrıldı. 
Edip Safder Gaydalı Bitlis Bu dönem bağımsız olarak Meclis'e girdi. Yılmaz hükümetinde Devlet Bakanlığı yaptı. 
Miraç Akdoğan Malatya Özal'ın politikaya kattığı isimlerden. Özal'ın Yılmaz'a savaş açtığı dönemde Malatya İl Başkanı olarak Yılmaz'a sahip çıktı. Daha sonra Yılmaz'a karşı Mumcu'nun yanında yer aldı. 3 Kasım'da Mumcu kontenjanından AKP adayı oldu. 

AKP kökenliler 
Ömer Abuşoğlu Gaziantep AKP'nin kuruluşunda yer aldı. Seçimden önce ve sonra Erdoğan'a danışmanlık yaptı. Afyon'da "Çeçenistan cihadı" konulu panele başkanlık yapmıştı. 
Süleyman Sarıbaş Malatya Erdoğan'a adli sicil sorununda yardım sağlayan avukatlardan. Erdoğan tarafından milletvekili aday listesine alınmıştı. 
Sait Armağan Isparta Erdoğan'a karşı milliyetçi bildiri yayımlayan 10 vekilden biri. AKP'de Mumcu kontenjanından aday gösterildi. 
Reyhan Balandı Afyon AKP vitrininde "genç - liberal" yüzdü. AKP Afyon İl Başkanı'nın, kadın eli sıkmadığını ve hakkında dedikodu çıkardığını belirterek meydan okudu. Sonra katıldığı DYP'de de il başkanıyla sorunlar yaşadı. 
Emin Şirin İstanbul Aktif siyasete AKP listesinden girdi. LDP'deki genel başkanlık deneyiminden memnun olmadı. 

CHP kökenliler 
Muharrem Doğan Mardin Baykal tarafından CHP Mardin İl Başkanlığı'na atanmıştı. Seçimden sonra Mustafa Sarıgül'ün tarafına geçti. CHP'li muhaliflere finansal destek sağladı 
Muzaffer Kurtulmuşoğlu Ankara CHP'den üçüncü denemesinde seçildi. Sarıgül'ün yanında yer alınca CHP Yüksek Disiplin Kurulu'nca kınandı. Transfer söylentilerine hep "CHP babalarının malı değil. Buradan en son ben giderim" diye itiraz etmişti. 
Selami Yiğit Kars Yerel seçimde CHP'nin aday tercihlerine isyan etti. Atatürkçü Düşünce Derneği yöneticisi. 
Züheyir Amber Hatay CHP YDK'nın kınadığı isimlerden. Sonra katıldığı SHP'den de ayrıldı. Eski SODEP kurucusu. 
Hüseyin Güler Mersin CHP'yi "sağa kaymak, tutucu olmak ve Atatürk'ün mirasını yemekle" suçlayarak ayrıldı. 
Hüseyin Özcan Mersin CHP YDK'nın kınadığı Sarıgülcü isimlerden. 
Turan Tüysüz Şanlıurfa CHP kurultayında Divan Başkanlığı'na silah gösterdiği için tepki çekti. Daha sonra silah bıraktı. 
Muhsin Koçyiğit Diyarbakır CHP'nin Kürt kökenli olmayan ender bölge milletvekillerinden. Bürokrasi kökenli. 

Refah Partisi kökenliler 
İbrahim Özdoğan Erzurum AKP'nin kurucu il başkanı. AKP'den sonra katıldığı DYP'de GİK'e alınmayınca istifa etti. 
Göksal Küçükali İstanbul RP'de milletvekiliydi. AKP MYK'da ihracı görüşülürken ayrıldı. 

DSP kökenli 
Serpil Yıldız İzmir AKP'nin 'liberal yüzü' idi. Daha önce DSP'den belediye meclis üyesiydi. 

MHP kökenli 
Mehmet Erdemir Yozgat Eski Yozgat Belediye Başkanı. AKP'den seçildi. Milliyetçi yaklaşımı Erdoğan'la uyuşmadı. 

Bağımsız 
Dursun Akdemir Iğdır Bağımsız seçildi. Katıldığı DYP'de GİK listesine tepki olarak istifa etti. 

'Tekseslilik sona erdi' 

ANKARA Milliyet 

ANAP Genel Başkanı Erkan Mumcu, partisinin grup kurmasıyla TBMM'de tek sesliliğin sona erdiğini, bu sesin milletin, sağduyunun, vicdanın, sessiz kitlelerin sesi olacağını kaydetti. 
Mumcu, "Bundan sonra ANAP, Meclis'te kimsesizlerin, yoksulların, hakları gasp edilenlerin, gençlerin, mazlum kadınların sesi olacaktır. Milletin yüce vicdanı ANAP grubuyla Meclis'te atacaktır" dedi. 
Mumcu, CHP lideri Baykal'ın partisinden istifa eden milletvekillerini hedef alarak söylediği "Siyasette çürümüşlük var" sözlerinin anımsatılması üzerine, "siyasetin ülke ve milletin geleceği için yapılacağını, soy, köken, ideoloji bağlamında siyaset yapanların hayatın gerçekleriyle bağ kuramadığını ve kendi durumlarını anlayamadıklarını" kaydetti. 


</TEXT>
</DOC>
