<DOC>
<DOCNO> 377065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/soneko41.html </URL>
<DATE> 2005/09/09/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Turkcell, İrancell için payına düşen ücreti yatırdı... 
</HEADLINE>
<TEXT>

     İran cep telefonu piyasasında ikinci operatör olmayı hedefleyen İrancell konsorsiyumunda en fazla hisseye sahip olan Turkcell'in, kendi payına düşen sermaye payını ve lisans ücretini yatırdığı bildirildi. 
     Turkcell'in İran Temsilciliği'nden yapılan açıklamada, geçen hafta yerel ortaklarla yapılan görüşmelerde Turkcell'in konsorsiyumdaki payının yüzde 49'a düşürülmesini kabul ettiği ve lisans anlaşma ekini imzaladığı belirtildi. 
     Açıklamaya göre, görüşmelerden sonra sermaye payı ve lisans ücreti olarak 173 milyon Avro, geçen çarşamba günü yatırıldı, belgeler İran İletişim ve Bilgi Teknolojisi Bakanlığı'na gönderildi. 
     Bu arada açıklamada, yerel ortakların ''kendi mali yükümlülüklerini yerine getirip getirmedikleri'' konusunun netlik kazanmadığı vurgulandı. 
     Yerel ortaklardan Bank Milli'nin ''işbirliği yapmaya yanaşmadığı ve engel çıkardığı'' kaydedilen açıklamada, ''İrancell'deki yerel ortakların lisans hakkı ve kendi paylarına düşen parayı yatırmadıkları'' ifade edildi. 
     İrancell konsorsiyumunda rolü henüz netleşmeyen Bank Milli'nin ''paranın yatırıldığını iddia ettiği'' belirtilen açıklamada, buna karşılık Turkcell'in, İletişim ve Teknoloji Bakanlığı'na başvurarak İrancell'in ortak hesap numarasını istediği, ancak yetkililerin numarayı vermedikleri kaydedildi. 
     Açıklamada, ''Turkcell, yetkililerden hiç bir tarafın zarar görmeyeceği bir karar almaları ve projenin geleceğini netleştirmelerini istemektedir'' ifadelerine yer verildi. 
     Turkcell başkanlığındaki konsorsiyum, Şubat 2004'te cep telefonu lisansı ihalesini kazanmış, ancak meclisteki muhafazakar milletvekilleri Turkcell'in İrancell anlaşmasındaki payını yüzde 70'den yüzde 49'a çekmişti. 
     Turkcell, İrancell konsorsiyumundaki payının düşürülmesine rağmen Temmuz ayında yeni koşulları kabul ettiğini ve projeye katılacağını açıklamıştı. 
     İranlı ortaklarla Turkcell arasında geçen hafta yapılan görüşmelerde ise hisse oranları dahil, lisans ve diğer detaylar hakkında anlaşma imzalandığını bildirilmişti. 
     
</TEXT>
</DOC>
