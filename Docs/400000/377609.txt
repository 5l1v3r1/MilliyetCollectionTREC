<DOC>
<DOCNO> 377609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/dunya/dun01.html </URL>
<DATE> 2005/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD 11 Eylül'ü andı 
</HEADLINE>
<TEXT>


DIŞ HABERLER SERVİSİ 


ABD'nin birçok kentinde düzenlenen törenlerle El Kaide'nin 11 Eylül 2001'de ABD'de düzenlediği terör saldırılarının yaklaşık 3 bin kurbanı anıldı. Washington'da Beyaz Saray'da düzenlenen törende, teröristlerin Dünya Ticaret Merkezi kulelerinden kuzeydekini vurdukları 08.46'da saygı duruşunda bulunuldu. 
ABD Başkanı George W. Bush ve Başkan Yardımcısı Dick Cheney, saygı duruşuna eşleriyle birlikte katıldı. 
New York'taki 110 katlı İkiz Kuleler'den geriye kalan "Sıfır Noktası"nda hazin bir tören düzenlendi. Terörist saldırıda hayatını kaybedenlerin kardeşleri tarafından kurbanların tek tek isimlerinin okunması, yakınlarını kaybeden katılımcıların aynı acıları 4 yıl sonra tekrar yaşamasına sebep oldu. 

Tüm çanlar çaldı 
08.46'da düzenlenen saygı duruşunun hemen akabinde New York'ta bütün kiliselerde çanlar çalınırken, aynı tören diğer uçağın güney gökdelenine çarptığı 09.03'te tekrarlandı. Ayrıca gökdelenlerin çöktüğü 09.59 ve 10.29'da da saygı duruşları yapılarak, tören alanı sessizliğe büründü. 


</TEXT>
</DOC>
