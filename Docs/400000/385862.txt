<DOC>
<DOCNO> 385862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sontur08.html </URL>
<DATE> 2005/10/11/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Şair - yazar Attila İlhan hayatını kaybetti 
</HEADLINE>
<TEXT>

     Şair - yazar Attila İlhan hayatını kaybetti. Gece saatlerinde Maçka’daki evinde vefat eden 80 yaşındaki ünlü şair ve yazar Attila İlhan'ın yarın İstanbul'da toprağa verilmesi planlanıyor. 
     Attila İlhan’ın cenazesi, 13 Ekim Perşembe günü İstanbul’da toprağa verilecek. Alınan bilgiye göre, Attila İlhan için ilk olarak, cumartesi günleri "Attila İlhan’la Yolculuk" programını yaptığı Mecidiyeköy’deki Kanaltürk Televizyonu’nun önünde tören düzenlenecek. Saat 10.00’da yapılması planlanan bu törenin ardından, Atatürk Kültür Merkezi’nde AKM de bir tören gerçekleştirilecek. 
     İlhan’ın cenazesi, daha sonra Teşvikiye Camii’nde öğleyin kılınacak namazın ardından Aşiyan Mezarlığı’nda defnedilecek. 
     Hayatı 
     Ünlü şair ve yazar Attila İlhan, 50 yılı aşkın süreyle Türk edebiyatına şiir, roman ve deneme gibi eserleriyle hizmet verdi. 
     Maçka’daki evinde 80 yaşında vefat eden İlhan, "Ben Sana Mecburum", "Ayrılık Sevdaya Dahil" gibi ünlü şiirleriyle edebiyatla ilgilenen, ilgilenmeyen geniş kitlelerin gönlünü kazandı. 
     Ünlü oyuncu Çolpan İlhan’ın ağabeyi İlhan, İzmir’in Menemen ilçesinde 1925 yılında doğdu. 
     Attila İlhan, ilk ve orta öğreniminin büyük bölümünü İzmir ve babasının işi dolayısıyla gittikleri farklı bölgelerde tamamladı. 
     İzmir Atatürk Lisesi 1. sınıfındayken mektuplaştığı bir kıza yazdığı Nazım Hikmet şiirleriyle yakalanmasıyla 1941 yılında 16 yaşındayken tutuklanan İlhan, okuldan uzaklaştırıldı. Üç hafta gözetim altında kalan İlhan, 2 ay hapiste yattı. Attila İlhan, "Türkiye’nin hiçbir yerinde okuyamayacağına" dair belge verilince, eğitim hayatına ara vermek zorunda kaldı. İlhan, Danıştay kararıyla 1944 yılında okuma hakkını tekrar kazandı ve İstanbul Işık Lisesi’ne yazıldı. 
     Attila İlhan, lise son sınıftayken "CHP Şiir Armağanı"nda "Cebbaroğlu Mehemmed" şiiriyle ikincilik ödülünü pek çok ünlü şairi geride bırakarak aldı. 
     Daha sonra İstanbul Üniversitesi Hukuk Fakültesi’ne kaydolan İlhan’ın, bu yıllarda "Yığın ve Gün" gibi dergilerde ilk şiirleri yayınlanmaya başladı. İlhan, 1948’de ilk şiir kitabı "Duvar"ı kendi imkanlarıyla yayınladı. 
     1949 yılında üniversite ikinci sınıftayken "Nazım Hikmet’i kurtarma hareketine" katılmak üzere ilk kez Paris’e giden İlhan, 1951 yılında "Gerçek" gazetesinde bir yazısından dolayı kovuşturmaya uğrayınca yine Paris’e gitti. 
     Yurda döndükten sonra Hukuk Fakültesi’ne devam eden, ancak son sınıfta gazeteciliğe başlamasıyla beraber öğrenimini yarıda bırakan İlhan’ın sinemayla olan ilişkisi, yine bu dönemde 1953’te Vatan Gazetesi’nde sinema eleştirileri yazmasıyla başladı. 
     Sekiz yıl İzmir’de kaldığı dönemde "Demokrat İzmir" gazetesinin başyazarlığını ve genel yayın yönetmenliğini yürüten İlhan, 1973’te Bilgi Yayınevi’nin danışmanlığını üstlenerek Ankara’ya taşındı. 
     Başkentte 1981 yılına kadar kalan İlhan, "Fena Halde Leman" adlı romanını tamamladıktan sonra İstanbul’a yerleşti. Burada gazetecilik serüvenine Milliyet ve Gelişim Yayınları ile devam eden İlhan, bir süre de Güneş ve Meydan gazetelerinde yazılar yazdı. 
     Attila İlhan, 1996 yılından itibaren de köşe yazılarını Cumhuriyet gazetesinde sürdürdü. 
     Şiirlerinden Örnekler 
     
</TEXT>
</DOC>
