<DOC>
<DOCNO> 378801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/ekonomi/eko03.html </URL>
<DATE> 2005/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar'dan TMSF'ye çalım 
</HEADLINE>
<TEXT>


Uzanlar, ABD'deki davada, Telsim'in yüzde 66'sı ile iştiraklerdeki payının Motorola'ya devrini ve borçlarından düşülmesini kabul etti. Girişimin, Telsim ve diğer Uzan şirketlerinin satışını zorlaştıracağı belirtiliyor 

ANKARA ANKA 

Uzanların, Motorola ve Nokia'nın alacaklarıyla ilgili olarak ABD'de süren davada, Telsim'in yüzde 66 hissesiyle, gerekirse Star Medya Grubu ve Çimento Fabrikaları üzerindeki haklarının Motorola'ya olan borçların ödenmesi için kullanılmasını kabul ettiği bildirildi. 
Edinilen bilgiye göre Uzanların ABD'deki Avukatları Amerika'da devam eden davada, TMSF'nin 2.8 milyar dolar bedelle satışa çıkardığı Telsim'in yüzde 66 oranındaki hisseleri üzerindeki ayni haklarını devrederek hisse bedelinin borçlarına mahsup edilmesini kabul ettiler. 
Uzanlar, daha önce Telsim ve diğer şirketlerle ilgili ayni hakların devrine itiraz ediyorlardı. Uzanların avukatlarının 25 Ağustos'ta davaya bakan Hakim Rakoff'a verdikleri dilekçeyle, Uzanlar'ın bu itirazlarını geri çektikleri ve Tesim'in yüzde 66 hissesiyle gerek duyulursa Star Medya Grubu ve çimento fabrikaları üzerindeki Uzanlara ait hakların da Motorola'ya olan borcun ödenmesi için kullanılabileceğini kabul ettikleri bildirildi. 

'Alıcılar bilsin' 
Uzanlar'ın bu girişiminden sonra TMSF tarafından el konularak büyük bölümü satışa çıkarılan Uzan Grubu'na ait 128 şirketteki hisseler ve malları üzerinde ilk söz sahibinin ABD mahkemesi olduğu ileri sürüldü. Uzanlar'ın bu girişiminin TMSF'nin Telsim, Star Medya Grubu ve çimento fabrikalarının satışını olumsuz etkileyebileceği de savunuluyor. 
Motorola'nın Avukatı Howard Sthall'ın davanın duruşmasında, "Telsim'in hisselerini ya da aktiflerini almak isteyenlerin, bu şirketin yüzde 66 hissesinin Motorola'ya ait olduğuna ilişkin bir Amerikan mahkemesi kararı bulunduğunu bilmeleri gerektiği" açıklamasını yaptığı söylendi. 


</TEXT>
</DOC>
