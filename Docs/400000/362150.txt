<DOC>
<DOCNO> 362150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sontur09.html </URL>
<DATE> 2005/07/18/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Hastanede hamamböceği istilası 
</HEADLINE>
<TEXT>

     Hamit ERKUT - Erkan ÇOBANOĞLU DHA 

      HAKKARİ’nin Yüksekova İlçesi Devlet Hastanesi, hamam böceklerinin istilasına uğradı. Yüzlerce böceğin cirit attığı hastanede ilaçlama çalışması başlatıldı. Yatan hastaların bazıları evlerine gönderilirken, durumu acil olanlar poliklinik koridoruna taşındı. Temizlik Şirketi Personel Şefi Osman Öner, yaz aylarında aşırı sıcaklardan dolayı ortaya çıkan hamamböcekleriyle başedemediklerini söyledi. 
     Yüksekova’da bulunan 50 yataklı Devlet Hastanesi’nde her yaz ortaya çıkan böceklerle mücadele için ayda bir ilaçlama yapıldığı ancak başedilemediği belirtildi. Hastalardan gelen şikayet üzerine, bugün saat 07.00 sıralarında hastanede yatan 30 hastanın bazıları geçici olarak evlerine gönderildi. Durumu acil olan hastalar ise, geçici işçiler ve personel tarafından poliklinik koridorlarına taşındı. 
     Temizlik şirketi elemanları bu sabah saatlerinde haşereye kaşrı ilaçlama çalışması başlattı. Temizlik Şirketi Personel Şefi Osman Öner, hastane genelinde her ay haşereye karşı ilaçlama yapıldığını belirterek, İlaçlama yaptığımız halde bu böceklerle başedemiyoruz. Böcekler, üreme dönemi olması ve aşırı sıcaklar nedeniyle her tarafı sardılar. Geçici olarak böcekler ilaçla yok ediliyor, ancak yine çıkıyor. Biz üzerimize düşen görevi yerine getiriyoruz'' dedi. 
     Hastanede yatan hastalar ise, böceklerden aşırı derece rahatsız olduklarını ve psikolojilerinin bozulduğunu söyledi. 
     
</TEXT>
</DOC>
