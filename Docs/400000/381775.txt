<DOC>
<DOCNO> 381775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/spor/spo01.html </URL>
<DATE> 2005/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayrılık rüzg rı 
</HEADLINE>
<TEXT>


Rıza Çalımbay'ın, dün futbolcularıyla yaptığı toplantıdaki sözleri veda sinyali olarak algılandı. Beşiktaş'ın hocası, "Kötü bir sonuç halinde burada oluruz ya da olmayız. Ancak önemli olan turu geçmek" diye konuştu 

BİLAL MEŞE 


Beşiktaş'ta gözler Malmö rövanşına çevrilirken, dün futbolcularıyla saha içinde bir toplantı yapan Rıza Çalımbay'ın sözleri "ayrılık sinyali" olarak değerlendirildi. 
Takımı protesto ederek, Ankaraspor maçının ardından karayoluyla İstanbul'a gelen tecrübeli hoca, dünkü antrenman öncesi oyuncularını bir araya topladı. Malmö maçının önemini anlatan Çalımbay'ın, "Kötü bir sonuç halinde burada oluruz ya da olmayız, belli değil. Ancak önemli olan turu geçmemiz" şeklinde konuşması veda mesajı şeklinde yorumlandı. 
Bu arada idman sırasında futbolcuların kendi aralarında, "Hoca bırakıyor mu " şeklindeki sözlerine Antrenör Zeki Önatlı müdahale etti. Önatlı, "Siz bunları bırakın, işinize bakın. Kimin bırakıp bırakmayacağı önemli değil. Önemli olan Beşiktaş'ın kazanması" diye konuştu. Rıza Çalımbay'ın idman boyunca durgun ve moralsiz olduğu gözlerden kaçmadı. 
Yakın çevresince "istifayı kafasına koyduğu" savunulan Siyah - Beyazlı teknik adamın, turun geçilmesi halinde dahi görevi bırakabileceği öğrenildi. Çalımbay'ın, ancak yönetimin tam desteğini arkasına alması ve takımda da geniş çaplı bir revizyona onay çıkması halinde "devam" kararı alabileceği bildirildi. Başkan Yıldırım Demirören yönetiminin ise, B planını yürürlüğü koyup, şimdiden Le Guen ve Lucescu için nabız yokladığı ileri sürüldü. 

Kartal'ın kaderi 

SÜLEYMAN HATISARU 

Beşiktaş, Ankaraspor yenilgisinden sonra ara vermeden kritik Malmö maçının hazırlıklarına başlarken, eksikler can sıkmaya devam ediyor. Ümraniye'de dün akşam yapılan tek çalışmada, sakatlığı devam eden Mustafa Doğan düz koşu yaparken, bağırsak enfeksiyonu geçiren Cordoba ile grip olan Pancu ve sağ kasığında gerilme oluşan Koray yer almadı. Ankaraspor maçında görev yapan oyuncular düz koşu ve açma - germe çalışması yaptı. Rıza Çalımbay, diğer futbolculara ise kondisyon, dar alanda pas ve taktik ağırlıklı çift kale maç yaptırdı. Futbolcuların morallerinin bozuk olduğu gözden kaçmadı. Bu arada kaleciler Ramazan ve Almanya'da tedavi gören Volkan Ünlü ve sakat Mustafa Malmö maçının kadrosuna alınmadı. Öte yandan Malmö karşılaşmasını Alman hakem Peter Sippel yönetecek. 

'Neden olmasın ' 

Hastalığı nedeniyle Ankaraspor maçını otel odasında geçiren Beşiktaş Başkanı Yıldırım Demirören, "Başarı için gereken yapılır" derken, şu an için farklı yaptırımların gündemlerinde bulunmadığını söyledi. Ligde arka arkaya gelen başarısızlıklarla hedeflerinden uzaklaşmadıklarını, sadece avantaj kaybettiklerini söyleyen Demirören, "Kaçan puanları telafi edecek gücümüz var. Önemli olan bunları kullanmaya kalıyor. 11 puan farktan şampiyonluk kaybettik. Şimdi niye kazanmayalım Bu takıma zor dönemde herkesin sahip çıkması lazım. Biz geceli gündüzlü elimizden geleni yapıyoruz. Şanssızlıklar, bir galibiyetle son bulacak. Bunun için ilk oynayacağımız Malmö maçı çok önemli" dedi. 

Umut yolculuğu 

UEFA Kupası'nda Malmö ile yaptığı ilk maçta 1-0 mağlup olan Beşiktaş, perşembe günü oynanacak rövanş için bu sabah 10.00'da İsveç'e uçacak. Siyah - Beyazlılar'ın son dönemdeki başarısızlığı, organizasyonu yapan tur şirketini de zor durumda bıraktı. Kartal'a 40 kişilik bedelsiz koltuk tahsis eden şirket, uçağı dolduramamanın sıkıntısını yaşıyor. 

Malmö mağlup 

Siyah - Beyazlı takımın, yarın kozlarını paylaşacağı Malmö, dün lig maçında deplasmanda Göteborg'a 2-1 teslim oldu. İsveç ekibi, ilk yarısı golsüz biten karşılaşmada tek golünü Alves ile bulurken, Göteborg'u galibiyete taşıyan sayıları Berg ve Alexandersson kaydetti. Karşılaşmayı Beşiktaş'ın yardımcı antrenörü Bülent Albayrak da izledi. 


</TEXT>
</DOC>
