<DOC>
<DOCNO> 357605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/son/sondun03.html </URL>
<DATE> 2005/07/02/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
ABD'den Çek Cumhuriyeti'ne 6 milyon dolar askeri yardım 
</HEADLINE>
<TEXT>

     ABD’nin, "Irak ve Afganistan’daki koalisyon ortaklarına destek sağlama" programı çerçevesinde Çek Cumhuriyeti’ne 6 milyon dolar yardımda bulunduğu bildirildi. 
     ABD’nin Prag Büyükelçiliği tarafından yapılan açıklamada, Çek Cumhuriyeti’nin bu yardımla savunma teçhizatı ve gereçleri satın alabileceği kaydedildi. 
     Açıklamada, bu yardımın, Amerikan yönetiminin Çek Cumhuriyeti’ne 1997’den bu yana verdiği 100 milyon doları aşan güvenlik destek 
     yardımına ek olduğu belirtildi. 
     Amerikan Büyükelçiliği açıklamasında, Çek Cumhuriyeti’ne sağlanan ek yardımın, ABD Kongresi’nce Mayıs ayında, "Irak, Afganistan ve diğer küresel operasyonlara katılan koalisyon ortakları ve müttefiklere destek" için oluşturulan Koalisyon Dayanışma Fonu’ndan karşılandığı bildirildi. 
     Çek Cumhuriyeti’nin, Irak’ın Basra kentinde Iraklı askerleri eğitmek üzere 90 askeri, Afganistan’da da NATO komutasındaki Uluslararası Güvenlik ve Destek Gücü’nde görev yapan 40 askeri bulunuyor. 
     
</TEXT>
</DOC>
