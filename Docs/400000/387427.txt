<DOC>
<DOCNO> 387427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sontur25.html </URL>
<DATE> 2005/10/17/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Öğretim görevlisi dedektif gibi çalıştı, kredi kartını çalanı yakalattı 
</HEADLINE>
<TEXT>

     Sivas Cumhuriyet Üniversitesi’nde CÜ 
     öğretim görevlisi olan veteriner hekim Yusuf Ziya Oğrak, kredini kartını çaldığını iddia ettiği kişiyi, alışveriş yaptığı mağazalardan elde ettiği ipuçlarıyla 10 gün takip ederek kendi imkanlarıyla yakaladı. 
     AA muhabirinin aldığı bilgiye göre, CÜ Kangal Köpeği Araştırma ve Yetiştirme Merkezi sorumlusu Öğretim Görevlisi Yusuf Ziya Oğrak 34 , Kayseri Caddesi’nde bir lokantada yemek yerken vestiyere astığı ceketinin cebindeki kredi kartını çaldırdı. 
     Banka yetkililerinden çalınan karttan 2 bin YTL tutarında alışveriş yapıldığını öğrenen Oğrak, zanlıyı yakalamak için, kentte kredi kartının kullanıldığı mağazalardan bilgi toplamaya başladı. 
     Zanlının bir mağazadan da cep telefonu aldığını öğrenen Oğrak, bu cep telefonunun seri numarasını tespit ettirdi. Daha sonra isminin H.Y 27 olduğunu belirlediği kişinin cep telefonu numarasına ulaşan Oğrak, iş aradığını öğrendiği zanlıyı telefonla arayarak iş konusunda görüşmek istediğini söyledi. 
     İş görüşmesi için H.Y’ye randevu veren Oğrak, buluşma yerine çaldığı kredi kartı ve cep telefonuyla birlikte gelen zanlıyı yakaladı. 
     Oğrak’ın cep telefonuyla birlikte polise teslim ettiği H.Y, gözaltına alındı. Zanlının, emniyetteki sorgu ve işlemlerinin ardından sevk edildiği mahkemece tutuklandığı bildirildi. 
     AA muhabirinin görüştüğü Yusuf Ziya Oğrak, kredi kartının 5 Ekim 2005’te çalınmasının ardından kartıyla alışveriş yapılan mağazalardan 
     topladığı verilerle zanlıya ulaştığını, olaydan 10 gün sonra da polise teslim ettiğini belirterek, bu takibine polislerin bile şaşırdığını söyledi. 
     
</TEXT>
</DOC>
