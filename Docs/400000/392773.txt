<DOC>
<DOCNO> 392773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/soneko26.html </URL>
<DATE> 2005/11/07/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Yunanistan Bankalar Birliği Başkanı Türkiye'nin müthiş potansiyeli var 
</HEADLINE>
<TEXT>

     Yunanistan Bankalar Birliği Yönetim Kurulu Başkanı Takis Arapoglou, Yunanistan'ın en belli başlı bankalarının Türk bankalarını yakından takip ettiğini belirterek, ''Türkiye'nin çok müthiş potansiyeli var'' dedi. 
     Türkiye Bankalar Birliği TBB ve Yunanistan Bankalar Birliği yönetim kurulu üyeleri, iki ülkenin banka birlikleri arasındaki işbirliğinin geliştirilmesi amacıyla İstanbul'da bir araya geldiler. 
     Takis Arapoglou, toplantıyla ilgili düzenlenen basın toplantısında, bölgedeki işbirliğini artırmak ve tecrübelerini paylaşmak istediklerini kaydetti. 
     Türk bankacılık sektörünün yüksek düzeyde büyüme potansiyeline sahip olduğunu, Türkiye'de kişi başına gelir ve milli gelirin büyük gelişme kaydettiğini belirten Arapoglou, ''Türkiye'nin çok müthiş potansiyeli var'' değerlendirmesinde bulundu. 
     Arapoglou, Türkiye'deki bankacılık mevzuatının uluslararası standartlarda olduğunu, sektörde denetim ve gözetim kalitesinin Avrupa'nın diğer ülkelerindekilerden hiç de farklı olmadığını vurguladı. 
     Yunanistan'ın AB'ye girdikten sonra bankacılığının ciddi bir dönüşümden geçtiğini belirten Arapoglou, tecrübelerini Türk bankacılık sektörü ile de paylaşabileceklerini kaydetti. 
     Atina'daki toplantıda bankacılık mevzuatı ve sermaye gerekliliğini konuştuklarını aktaran Arapoglou, bugünkü toplantının ilk bölümünde İstanbul Menkul Kıymetler Borsası'nı İMKB ele aldıklarını, Atina Borsası ile kıyaslamasını yaptıklarını, KOBİ'lere ilişkin kredi faaliyetlerini değerlendirdiklerini, yabancı bankaların ulusal bankacılık sistemine getirdikleri katma değeri irdelediklerini anlattı. 
     
     TÜRK BANKALARINA YAKIN İLGİ... 
     Arapoglou, Yunan Bankası Alpha'nın Türkiye'de banka hissesi alımıyla ilgilendiği ve gelişmelerin hangi boyutta olduğuna ilişkin bir soru üzerine, münferit bankaların planları konusunda bilgi sahibi olmadığını, ancak Yunanistan'ın en belli başlı bankalarının Türk bankalarını yakından takip ettiğini söyledi. 
     Arapoglou, Karadeniz Ekonomik İşbirliği kapsamında kurulan bankanın faaliyetlerine ilişkin bir soru üzerine de tam anlamıyla potansiyeli kullandığını söyleyemeyeceğini belirtti. 
     Yunanistan Bankalar Birliği Başkanı Arapoglou, kamu bankalarının özelleştirmesine ilişkin görüşlerini açıklarken de dünyanın her yerinde etkin bir gelişmeden yararlanabilmek için özel teşebbüsün ön ayak olması gerektiğini vurguladı. 
     Dünyadaki globalleşme ve artan rekabete işaret eden Arapoglou, kamu sektörünün rolünün küçüldüğünü, sınırların yavaş yavaş ortadan kalkmakta olduğunu kaydetti. 
     Takis Arapoglou, Türk bankalarıyla Yunan bankalarının beraber çalışmasının Balkanlar'da yapıcı ve iki ülkenin menfaatine olacağını belirtti. 
     Özelleştirme konusunun ülkelerin gelişmesinde önemli bir kilometre taşı olduğunu ve Yunan hükümetinin de belli başlı gündem maddesini teşkil ettiğini kaydeden Arapoglou, devletin uluslararası alanda başarılı bir işadamının gösterdiği performansı gerçekleştirmesinin mümkün olmadığını vurguladı. 
     Arapoglou, özelleştirmenin özel sektörün ülkenin kalkınma sürecinde söz sahibi olmasını sağladığını, yatırımcının ufkunu geliştirdiğini kaydetti. 
     
     BANKACILIK VE OMBUDSMANLIK 
     Takis Arapoglou, bir tür bağımsız hakemlik müessesi olan bankacılıkta Ombudsmanlık konusunda görüşlerini açıklarken de serbest piyasa ekonomisi kuralları içinde çalışılsa bile tüketici haklarını koruyacak 3. bir tarafın olmasının önemli olduğunu vurguladı. 
     Avrupa Birliği ülkelerinde bu müessesenin görüldüğüne işaret eden Arapoglou, ''Ombudsmanlık ister istemez Türkiye'ye gelecektir, gelmesi de gerekir'' dedi. 
     Arapoglou, Basel II standartları konusuna değinirken, yeni standartların ileri derecede kredi riskini yönetebilecek bankaları ödüllendireceğini kaydetti. 
     Arapoglou, yabancı sermaye tartışmalarına ilişkin bir soruyu yanıtlarken de Türkiye'de yabancı yatırımcılar borsada halka açık hisselerde yüzde 66'lık paya sahip iken bu oranın ülkesinde yüzde 35 civarında olduğunu söyledi. Hissedarların kimler olduğunun önemine dikkat çeken Arapoglou, yatırım yapanların daha çok kurumsal şirketler olduğuna işaret etti. 
     Bu şirketlerin yönetime el koymak için değil, yönetim kabiliyeti nedeniyle bu şirketlere yatırım yaptıklarını ifade eden Arapoglou, bu açıdan yabancı yatırımcıların bir tehlikesi olduğunu düşünmediğine işaret etti. 
     Arapoglou, Türkiye'nin başarılı büyüme performansının tüm dünyanın dikkatini çektiğini, Türkiye'de Borsa'ya gelen yabancı yatırımcıların Yunanistan'ın neredeyse iki katı olmasının da bunu gösterdiğini belirtti. 
     
     ERSİN ÖZİNCE 
     TBB Başkanı Ersin Özince de konuşmasında, iki ülkenin bankalar birliği yönetim kurulu üyelerinin bu yıl ikinci kez bir araya geldiklerini kaydetti. 
     Toplantının ilkinin Mayıs ayında Atina'da yapıldığını anımsatan Özince, Türkiye ve Yunanistan Bankalar Birliği yöneticilerinin ilk defa 10 yıl önce bir araya geldiklerini hatırlattı. 
     Toplantının amacının iki ülke bankacılık sektörlerinin bilgi paylaşımı ve işbirliğini mümkün olduğu kadar artırmak olduğunu ifade eden Özince, bu toplantıların düzenli olarak devam etmesini istediklerini söyledi. 
     Özince, yöredeki gelişmelerin Türkiye Bankacılık sektörünü daha önemli işbirliği yapmaya yönelteceğini vurguladı. 
     
</TEXT>
</DOC>
