<DOC>
<DOCNO> 392145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/yazar/uras.html </URL>
<DATE> 2005/11/04/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Kuş gribi geldi, kıyamet koptu gitti, 'ses yok' 
</HEADLINE>
<TEXT>


Kuş gribi geldi. Manyas Gölü kenarında "salma" olarak "kara hindi" yetiştiren Mehmet Eksen'in yaklaşık 2 bin hindisini telef etti. Tarım ve Sağlık Bakanlığı yetkilileri, Manyas ilçe teşkilatları, valilik, jandarma çok başarılı bir uygulama ile kuş gribinin yayılmasını önledi. 
Kuş gribi gelince içeride ve dışarıda kıyamet koptu. Özellikle dışarıda Türkiye için kötü haber vermekten pek hoşlananlara malzeme çıktı. Ambargolar konuldu. İthalat sınırlandırıldı. Nerede ise Türkiye'ye seyahat yasaklanacak, Türklere kapılar kapanacaktı. 
İçeride de panik yaratıldı. İnsanlar can derdine düştü. Beyaz etin en fazla tüketileceği ramazan ayında, kimse tavuk, hindi eti yemedi, yumurtaya el sürmez oldu. 
Geldiğinde bu kadar gürültü koparan kuş gribinin başarılı bir şekilde kontrol altına alınması pek "olağan karşılandı". Kimseden ses çıkmıyor. Dış dünyanın Türkiye'nin kuş gribini önlemedeki başarısından haberi yok. 
Medyaya yansıyan haberlere göre, ABD hükümeti kuş gribi nedeniyle bazı ülkelere seyahat kısıtlaması getirecekmiş. Kısıtlama listesine Türkiye de girer ise çok şey kaybederiz. 

İyi haberin alıcısı yok 
Dış dünyaya, içerideki tüketicilere, bu olumlu tablonun anlatılması gerekir. Dış dünya, içerideki tüketici, Türkiye'de kuş gribinin kontrol altına alındığını, hiçbir tavukçuluk işletmesinde kuş gribi vakasına rastlanmadığını nereden bilecek Nereden öğrenecek 
Türkiye'de yılda 940 bin ton piliç eti, 150 bin ton hindi eti üretiliyor. Kişi başı beyaz et tüketimi hindi ve tavuk eti tüketimi yaklaşık 14 kilo. Başka ülkelerde bu rakam iki katı. 
Biz, AB ülkelerine ve Rusya'ya beyaz et satamıyoruz. 2004 yılında tavuk ayağı da dahil olmak üzere yaklaşık 29 bin ton kanatlı et ve sakatat ihraç edebildik. 
Ama beyaz et sektörü ekonominin önemli bir sektörü. Sektörde yaklaşık 10 bin etçi, 5 bin yumurtacı işletme var. 

Beyaz et önemli 
Türkiye'de beyaz et üreticilerinin en büyük sorunu, mısır fiyatlarının yüksekliği. Çünkü tavuk ve hindi yeminin ana girdisi mısır. Dış pazarda tonu 90-100 dolardan satılan mısır, Türkiye'de 230 dolardan satılınca, yem maliyeti yükseliyor. 
Beyaz et üreticilerimiz uzun yıllardır AB ülkelerine ihracat için "sağlık belgesi" almaya uğraşıyor. AB uzmanlarının verdikleri olumlu raporlar sonucu 5 üretici firmaya ihracat izni verilmesi uygun görüldü. Bu iznin AB Resmi Gazetesi'nde yayımlanması beklenirken, kuş gribi belası ortaya çıktı. 
Büyük üreticiler 2004 yılı bilançolarını genelde zarar ile kapatmışlardı. 2005 yılında k r beklenirken, bu yıl da kuş gribi üreticileri vurdu. Ama bu sektör büyük bir sektör. Önemli bir sektör. Yaşayacak ve büyüyecek bir sektör. Hem ekonomi için hem de halk için özelliği olan bir sektör. Çünkü beyaz et hem sağlıklı hem ucuz. 



</TEXT>
</DOC>
