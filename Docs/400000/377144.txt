<DOC>
<DOCNO> 377144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sontur36.html </URL>
<DATE> 2005/09/09/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Gökçek Bu zammı uygulayan servislerin ruhsatını iptal ederiz 
</HEADLINE>
<TEXT>

     Ankara Büyükşehir Belediye Başkanı Melih Gökçek, servis araçlarının taşıma ücretlerine yapılan zammın, Ulaşım Koordinasyon Merkezi’nin UKOME onayı olmadan geçerli olmasının yasa gereği mümkün olmadığını ifade ederek, "UKOME’nin onaylamadığı bu zammı uygulayan servis araçlarının ruhsatını iptal ederiz" dedi. 
     Gökçek, yaptığı yazılı açıklamada, 10 Temmuz 2004 tarihli 5216 sayılı Büyükşehir Belediyesi Kanunu ile her türlü toplu taşıma ve servis araçlarının bilet, ücret ve taşıma tarifelerini belirleme yetkisinin büyükşehir belediyelerine verildiğini anımsattı. 
     5216 sayılı yasanın, "büyükşehir, ilçe ve ilk kademe 
     belediyelerinin görev ve sorumlulukları" başlıklı bölümünün 7. 
     maddesinin f bendinde, "büyükşehir ulaşım ana planını yapmak veya yaptırmak ve uygulamak, ulaşım ve toplu taşıma hizmetlerini planlamak ve koordinasyonu sağlamak, kara, deniz, su ve demiryolu üzerinde işletilen her türlü servis ve toplu taşıma araçları ile taksi sayılarını, bilet ücret ve tarifelerini, zaman ve güzergahlarını belirlemek, durak yerleri ile karayolu, yol, cadde, sokak, meydan ve benzeri yerler üzerinde araç park yerlerini tespit etmek ve işletmek, işlettirmek veya kiraya vermek, kanunların belediyelere verdiği trafik düzenlemesinin gerektirdiği bütün işleri yürütmek" ibaresinin yer aldığını ifade eden Gökçek, şöyle dedi "Yasa’da, servis araçlarında ücret tarifesi belirleme yetkisinin açıkça büyükşehir belediyesinde olduğu belirtilmiştir. Yasanın 9. maddesinde de, bu hizmetlerin bir koordinasyon içinde yürütülmesi için büyükşehir belediyesinin Ulaşım Koordinasyon Merkezi kurması hükmü yer almaktadır. Bu durumda, Servis Araçları Odası’nın UKOME’nin bilgisi olmadan, onayı bulunmadan servis ücretlerine zam yapması mümkün değildir. Servis odası yöneticileri, servis ücretlerini artırma yetkilerinin kendilerinde olduğu yönündeki açıklamaları ile suç işlemektedirler. Alınan zam kararı yasal değildir. Her kurum ve kuruluşun yetkilerini bilerek hareket etmesi gerekir. Hiç kimse yasaların üstünde değildir ve kendi kendine zam yapamaz. UKOME’nin onaylamadığı bu zammı uygulayan servis araçlarının ruhsatını iptal ederiz." Melih Gökçek, UKOME’nin gelecek salı günü toplanacağını, servis araçları için bir talep gelmesi durumunda, bu konunun toplantıda ele alınacağını söyledi. 
     
</TEXT>
</DOC>
