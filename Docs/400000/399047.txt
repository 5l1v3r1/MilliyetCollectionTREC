<DOC>
<DOCNO> 399047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sontur04.html </URL>
<DATE> 2005/11/29/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Kapkaççı sırtından vuruldu 
</HEADLINE>
<TEXT>

     
     İZMİR, DHA 
     
İZMİR'in Buca ilçesi'nde Güleser Keskinbıçak'ın çantasını çalarak kaçan kapkaççılardan 14 yaşındaki Z.K., kimliği belirlenemeyen kişi tarafından açılan ateşle sırtından vurularak yakalandı. 
     Olay, bugün saat 19.00 sıralarında Ufuk Mahallesi Mehmetçik Caddesi 1 nolu Sağlık Ocağı karşısında meydana geldi. Bir şirkette çaycılık yapan Güleser Keskinbalta 52 evine giderken kapkaççıların saldırısına uğradı. Çantayı zorla alan 3 kapkaççı kaçmaya başladı. Çantasını kaptıran Keskinbalta'nın bağırma sesini duyan çevredekiler kapkaççıları kovalamaya başladı. Kapkaççılardan elindeki çantayla kaçmaya çalışan Z.K., arkadan kimliği belirsiz bir kişi tarafından açılan ateş sonucu sırtından vurularak yere yığıldı. Diğer iki kapkaççı ise kaçmayı başardı. Vatandaşlar tarafından karakola götürülen Z.K. Tepecik Eğitim ve Araştırma Hastanesi'ne kaldırıldı. 
     Kuru sıkı tabir edilen tabancadan bozma silahla vurularak ağır yaralanan Z.K.'nin hayati tehlikeyi atlattığı bildirildi. İçinde cep telefonu ve kimlik kartı bulunan çantasına kavuşan Güleser Keskinbıçak'ın ifadesini alan polis, Z.K.'yi yaralayan saldırganın ve diğer iki kapkaççının yakalanması için soruşturma başlattı. 
     
</TEXT>
</DOC>
