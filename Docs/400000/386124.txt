<DOC>
<DOCNO> 386124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sonspo19.html </URL>
<DATE> 2005/10/12/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Bakan Şahin, Arnavutluk Başbakanı'nı ziyaret etti... 
</HEADLINE>
<TEXT>

     Türkiye’nin 18. Dünya Kupası Avrupa Elemeleri 2. Grup’ta bu akşam Arnavutluk ile yapacağı maç için Tiran’da bulunan Devlet Bakanı ve Başbakan Yardımcısı Mehmet Ali Şahin, Arnavutluk Başbakanı Sali Berişa’ya nezaket ziyaretinde bulundu. 
     Başbakanlık binasında gerçekleştirilen ve yaklaşık 15 dakika süren görüşmenin ardından AA muhabirinin sorularını yanıtlayan Bakan Şahin, "Nezaket ziyaretiydi. Göreve yeni başladılar. Kendilerine başarılar diledim. Sayın Başbakanımızla da zaten New York’ta görüşmüşlerdi" dedi. 
     Şahin, 2 ülke arasındaki dostluk ilişkilerini değerlendirerek, Türkiye'nin Arnavutluk'a desteğinin süreceğini bildirdi. 
     Arnavutluk ziyaretinin asıl amacının bu akşamki maç olduğunu belirten Şahin, ''Ancak bu fırsattan yararlanarak Berişa ile görüşmekten memnun olduğunu'' kaydetti. 
     Berişa da 2 ülke arasındaki ilişkilerin temelinin geleneksel dostluk olduğunu vurgulayarak, bu konuda New York'taki BM zirvesi sırasında Başbakan Recep Tayyip Erdoğan ile aynı düşünceleri dile getirdiklerini anlattı. 
     Şahin'i, Türkiye'nin AB ile müzakerelere başlamasından dolayı kutlayan Berişa, ''Türkiye'nin yeri Avrupa'dadır'' dedi. 
     Yeni hükümetin, ülkede Türk yatırımcılarına uygun bir ortamı yaratmaya çalışacağını belirten Berişa, ''Bu konuda Türkiye'deki işleyişleri örnek almamız gerekiyor, çünkü Türkiye'de uygulanan prosedür bölgedeki en hızlılardan biri'' dedi. 
     Berişa, dost ülke Türkiye ile örgütlü suçlarla mücadelede işbirliğinin büyük yararını da anlattı. 
     Bakan Şahin, bu akşamki futbol maçını ''2 dost ülkenin takımları arasındaki karşılaşma'' olarak nitelendirirken, Berişa da bunun dostluk temellerine dayanan bir müsabaka olacağını söyledi. 
     Berişa, ''Arnavutluk takımının başarısını isteyecektim, fakat en başarılı olan kazansın'' diye konuştu. 
     Şahin'in bugün Arnavutluk'ta başka resmi teması bulunmuyor. Akşam maçı izleyecek olan Şahin, yarın sabah Türkiye'ye hareket edecek. 
     
</TEXT>
</DOC>
