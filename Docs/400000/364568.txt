<DOC>
<DOCNO> 364568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/siyaset/siy03.html </URL>
<DATE> 2005/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Terörü izole edersiniz 
</HEADLINE>
<TEXT>


İtalyan ana muhalefet lideri Fassino, "Terör dünyayı sarsıyor. Türkiye, dinler, medeniyetler ve kültürler arasındaki diyalogda önemli rol oynayabilir" dedi 

ANKARA Milliyet 


İtalya Solun Demokratlar Partisi Genel Başkanı ve ana muhalefet lideri Piero Fassino, Türkiye'nin AB üyeliğini desteklediklerini belirterek, "AB kapılarının Türkiye'ye kapanması vahim sonuca yol açar" dedi. Fassino, terörle mücadelede konusunda başarıya ulaşmak için siyasi çözümler üretilmesini istedi. 
Fassino, Ankara'da CHP Genel Başkanı Deniz Baykal'la bir araya geldi. Baykal, Türkiye'nin AB ile ilişkileri açısından sıkıntılı döneme girildiğini, Türkiye'ye yönelik tereddütlerin yaygınlaştığını söyledi. Baykal, böyle bir noktada İtalya'da iktidar adayı siyasi parti liderinin Türkiye'yi ziyaret edip AB konusundaki anlayışını ifade etmesinin büyük önem taşıdığını belirtti. 
Fassino da, içinde yer aldıkları merkez sol koalisyonun Türkiye'nin AB üyeliğine tam destek verdiğini ifade etti. Türkiye'nin AB'ye entegrasyonunun Avrupa'nın çıkarına olduğunu vurgulayan Fassino, şunları söyledi "Müzakerenin başlatılması, AB'nin geri adım atmadığı, kendi kabuğunun içine kapanmadığı anlamına gelmektedir. Üyelik için Türkiye'nin son yıllarda başlatmış olduğu reform sürecini devam ettirmesi gerekmektedir. Kıbrıs sorununa tarafları tatmin edecek bir çözüm bulunmalı. Sorunların en etkili ele alınabileceği yer de müzakerelerdir." 
Terörün dünyayı sarsmakta olduğuna da dikkat çeken Fassino, Türkiye'nin medeniyetler, kültürler ve dinler arasındaki diyaloğun tesis edilmesinde önemli rol oynayıp terör hücrelerini izole edebileceğini savundu. 

Ankara Kalesi hatırası 

CHP Genel Başkanı Deniz Baykal'ın davetlisi olarak Ankara'ya gelen İtalya Solun Demokratlar Partisi Genel Başkanı Piero Fassino onunura verilen yemekte, Türkiye'nin AB üyeliği konuşuldu. Ankara Kalesi'ndeki Washington Restorant'ta, Ankara manzarası eşliğinde yenilen yemekte Fassino, rakı içmeyi tercih ederken, Baykal portakal suyu içti. 


</TEXT>
</DOC>
