<DOC>
<DOCNO> 398350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/yazar/bila.html </URL>
<DATE> 2005/11/27/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Bu millet ne milleti 
</HEADLINE>
<TEXT>


Soru, CHP lideri Deniz Baykal'a ait. Başbakan Recep Tayyip Erdoğan'ın, üst kimlik Türkiye Cumhuriyeti vatandaşlığıdır, bunun altında alt kimlikler vardır, yaklaşımına karşı ortaya attığı bir soru. 
Erdoğan'ın, "Türk, Kürt, Çerkez, Laz aklınıza ne gelirse, hepsi, Türkiye Cumhuriyeti vatandaşlığı üst kimliği altında bir ve beraber olacağız, alt kimliklere saygı duyacağız" sözlerine karşılık soruyor. 
Baykal, bu sorunun yanıtını şöyle veriyor 
"Bu millet Türk milletidir." 
CHP lideri, üst kimlik olarak "Türk milleti"ni görüyor ve diğer etnik kimlikleri, Türk milletinin parçası olarak tanımlıyor. Baykal, Kürt, Çerkez, Laz ve diğer etnik grupları ink r etmiyor, ancak alt kimlik olarak niteliyor. 
Ve ekliyor 
"Bizi, bir Türk milletinin var olmadığı noktasına getirirseniz, Türkiye, Yugoslavya'ya döner. Birileri Türkiye'yi çokuluslu sürece sokmaya çalışıyor. O sürecin içine girersek, Balkanlaşma, Yugoslavyalılaşma, Iraklaşma, Lübnanlaşma, tehlikesine doğru sürükleniriz." 

Atatürk'ün yaklaşımı 
Baykal'ın yaklaşımı, Atatürk'ün millet yaklaşımına uygundur. Atatürk'ün Türk milleti tanımı, "Türkiye Cumhuriyeti'ni kuran Türkiye halkına Türk milleti denir" biçimindedir. Bu tanım, ırk ve kan esaslı bir millet anlayışı değildir. Bir üst kimlik anlayışıdır. 
Bu anlayış, Anayasa'ya da 66. maddesindeki, "Türk Devleti'ne vatandaşlık bağı ile bağlı olan herkes Türk'tür" hükmüyle yansımıştır. 

Uluslar topluluğu 
Üst kimliği milli bir niteliği olmadan sadece vatandaşlık bağı olarak tanımlarsanız, ortaya çokuluslu bir devlet çıkar. Bir başka deyişle, Türkiye bir uluslar topluluğu olarak tanımlanmış olur. 
Bu yaklaşım üniter devlet yapısıyla uyuşmaz, federal yapı ile uyuşur. 
Baykal'ın dikkat çekmek istediği de budur. 
Türkiye'nin üniter yapısını değiştirip federasyona dönüşmesini isteyenlerce savunulan tehlikeli bir süreç olduğunu bu nedenle vurguluyor. 
Başbakan Erdoğan'ı bilerek veya bilmeyerek böyle bir tuzağa düşmekle eleştiriyor. 

Kürt sorunu 
Baykal'ın millet yaklaşımına Kürtler dışında itirazı olan başka bir etnik grup yok. Zaten "Kürt sorunu" olarak tanımlanan sorunun özünü bu oluşturuyor. PKK ve siyasi alanda aynı çizgideki parti ve kuruluşların tezi, Kürt sorununun Kürtler açısından "milli bir sorun" olduğudur. Bu yaklaşım, Türk milletini bir üst kimlik olarak kabul etmez. Türkiye Cumhuriyeti'nin Türk ve Kürt olmak üzere iki h kim kurucu ulus tarafından oluşturulduğunu savunur. Anayasa'ya da bu iki ulusun kurucu olarak yazılmasını talep eder. 

Erdoğan'ın yaklaşımı 
Başbakan Erdoğan, "Türk ve Türk milleti" vurgusu yapmıyor. Türk, Kürt, Laz, Çerkez, hepsini bir alt kimlik olarak tanımlıyor. Türklüğü de etnik bir alt kimlik olarak görüyor. Sözlerinden çıkan anlam bu. 
Anayasa'nın 66. maddesiyle de, başlangıç hükümleriyle de pek ilişki kurmuyor. 
Türklüğü, Türk milleti olgusunu, alt kimlik düzeyine indirerek, "Kürt sorunu" çözülür mü 
PKK ve siyasi alandaki parti ve kuruluşların derdi, "Siz de bizim gibi alt kimliksiniz, bunu kabul edin, sorun çözülsün" değil. Aksine, "Biz bir ulusuz, üst kimliğiz ve kurucu ulus olarak Anayasa'ya bunun yazılmasını istiyoruz" diyorlar. O halde, Türklüğü, alt kimliğe indirgemek sorunu çözmüyor. Kürtlüğü üst kimliğe yükseltmek, Türkiye'yi en azından "iki uluslu" kabul etmek ve buna göre yeniden yapılandırmak federasyon taleplerinin özünü oluşturuyor. 
Erdoğan, "vatandaşlık" üst kimliğinin sorunu çözeceği, Baykal ise bunun Türkiye'yi parçalanma sürecine sokacağı kanısında. 
Fark bu... 



</TEXT>
</DOC>
