<DOC>
<DOCNO> 366608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/yasam/axyas02.html </URL>
<DATE> 2005/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bodrum denizden de kuşatma altında 
</HEADLINE>
<TEXT>


Karada beton yığınlarına yenilen Bodrum, denizde de savaşı kaybetmek üzere. Bodrum'un cennet koylarını saran balık çiftlikleri, hem çevre hem de görüntü kirliliğine neden oluyor 

Önay Yılmaz - Bodrum 

SADECE Türkiye'nin değil, dünyanın da en gözde tatil beldeleri arasında gösterilen Bodrum, önlem alınmazsa bu özelliğini kaybedecek. Bodrum'un akvaryumu aratmayan denizi, balık çiftlikleri yüzünden hızla kirleniyor. Kanserli hücreler gibi cennet koyları saran çiftliklerden yayılan pis koku ve atıklar, turizme de darbe vuruyor. 

'Açık denize taşınmalı' 
MUĞLA Valisi Hüseyin Aksoy, "Çiftliklerin turizm alanlarına kurulmasıyla ilgili karar gözden geçirilmeli" derken Bodrum Kaymakamı Osman Ekşi, çiftliklerin açık denize taşınması gerektiğini vurguluyor. Tarım ve Köyişleri Bakanlığı Su Ürünleri Daire Başkanlığı yetkilileri ise, "Kurumlar anlaşırsa çiftlikler taşınabilir" diyorlar. 

Suçlanan taraf ne diyor 

BODRUM'DAKİ en eski balık üreticilerinden olan Erdener Çeriğ, son günlerde yaşanan kirlilikle sıkça gündeme gelen Salih Adası'nda 20'ye yakın işletme olduğunu, Avrupa'ya 15 bin ton ihracat yaptıklarını belirterek, "Bu işten Türkiye, 150 milyon dolar gelir elde ediyor. Bu paranın 100 milyon doları Salih Adası'ndaki üretimden. Devlet çiftlikleri denetleyip, kirliliğe yol açan işletmeleri cezalandırsın" diyor. 

EVLERE BİRKAÇ KULAÇ MESAFEDE 

Güllük'te çekilen bu fotoğraf, balık çiftliklerinden şik yet eden bölge halkının ne kadar haklı olduğunu açıkça gösteriyor. Sahildeki evlere yüzme mesafesinde olan balık çiftlikleri, sadece görüntü olarak değil, yarattığı kirlilikle de rahatsız ediyor. 


</TEXT>
</DOC>
