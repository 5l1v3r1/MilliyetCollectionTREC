<DOC>
<DOCNO> 368695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sonspo22.html </URL>
<DATE> 2005/08/10/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Şenol Güneş 1 maç kaybetmek bizi yıkmaz... 
</HEADLINE>
<TEXT>

     Trabzonspor Teknik Direktörü Şenol Güneş, kulüp başkanı Atay Aktuğ ile bugüne dek hiçbir kavgasının olmadığını söyledi. 
     Şenol Güneş, Mehmet Ali Yılmaz Tesisleri'nde düzenlediği basın toplantısında, Avrupa Şampiyonlar Ligi 2. ön eleme turu maçından sonra yaptıkları Kayserispor maçından galibiyetle ayrıldıklarını belirterek, ''Galibiyet, hem puan hem moral açasından önemliydi. Şimdi Konyaspor ile ikinci maçımızı oynayacağız. Hedeflediğimiz yarışta, Konyaspor maçını da kazanmalıyız. İyi takımla oynayacağız. Kolay maç olmayacak. Ancak Trabzonspor'da iyi bir takım ve 3 puan alacak gücü vardır'' dedi. 
     Avrupa Şampiyonlar Ligi 2. ön eleme turunda beklemedikleri bir sonuçla karşılaştıklarını dile getiren Güneş, ''Kaybettiğimiz tek maç var ve Şampiyonlar Ligi'ne veda ettik. Oyun olarak ezilmedik. Ama biz büyük bir takımız. Bir maç kaybetmek bizi yıkmaz. Trabzonspor'un Dünya'da ve Avrupa'da iyi takım olmasını görmek istiyorduk. Bunun yolda devler liginden geçiyordu. Hedefimizi başaramadık. Malesef beklenmeyen sonuç olduğu için üzüntü verici ve hayal kırıklığı oldu. Bunun yansımasını geçiriyoruz. Fakat bu aşamadan kurtulmak istiyoruz'' diye konuştu. 
     İyi oynamayı kazanmayı savaşmayı isteyen bir takımının bulunduğunu vurgulayan Güneş, ''Destek olmak için eleştiri yapanlara her zaman kapımız açık. Ama bizi ortadan kalkmamızı, kaçmamızı, teslim olmamızı isteyenlerin ve özellikle bu tür sonuçlarda her zaman ortaya çıkıp Trabzonspor'un başarısızlığını isteyen dıştaki kişilerin olmasını normal karşılıyorum ama içtekilerin onlara ayak uydurmasını anlamıyorum'' dedi. 
     Trabzonspor'un büyük bir camia olduğunu ve bu tür sorunları aşmasını bilmesi gerektiğini de belirten Güneş, sözlerini şöyle sürdürdü 
     ''Komplo teorileri, senaryolar ve bizim dışımızda olmayan şeyler yazılıyor. Geldiğim ilk günden bu yana yönetimle, başkanla ve oyuncularla sorunum olmadı. Düşünce farklılıkları olduğunu söyledim ve bunları sizinle paylaştım. Transferden haberim olmadığını ve transferde geç kaldığımızı söyledim. Birşeyi bilmek önemli değil, anlamak daha önemli. Trabzonspor, o komplo teorilerinin içinde olmamalıdır. Ben buna izin vermek istemiyorum. Ama şunu anlıyorum. Kaybedilen 1 maç vardır. Bunun üzerinden prim yapmak senorya yazmak isteyenlere söylüyorum. Komplo teorisi yaparak Trabzonspor sırtından gündem oluşturmak isteyenler bizi o işin içine sokmasınlar. Eleştiri başarımızın anahtarıdır. Kıskançlık nefret tohumlarını dışarı dökmek isteyenlerin maç sonuçlarını beklemesi karaktersizliktir. Benim başkanla hiç sorunum olmadı. Maç sonunda gitmeden toplantı yaptık. Neler yapabiliriz diye konuştuk. Biz, birlikte düşünüyoruz. Farklı düşüncelerimiz var ama bir saygısızlık, olumsuzluk yok. Kavgamız hiç olmadı. Hiçbir dönem 6 oyuncu istemedim. Kaleci, defans ve forvet olayını kaç defa söyledik. Ama kavgamızın olduğunu yazmak, İstanbul medyası olabilir ama hele buranın adamıysa çok çirkin.'' Asılsız haberlerle Trabzonspor'a zarar verilmek istendiğini savunan Güneş, ''Bu camiadan birileri gelip gider. Ama kimsenin kimseye saygısızlık yapmaya hakkı yoktur. Kısır çekişmeyle Trabzonspor içinde rant yapmak isteyenlerin Trabzonspor kapısında işi yok. Başka bir çöplükte uğraşsınlar. Trabzonspor yıkılmadı. Avrupa Şampiyonlar Ligi için başarısızlık olmuştur. Bunu faturasını ödemeye geldiği zaman ne Trabzonspor dışında biri ne içinde olup sorumluluk duymayan bir kişinin birşey söylemeye hakkı yok'' diye konuştu. 
     Güneş, Trabzonspor'a ayak oyunlarıyla gelmediğini ifade ederek, ''Giderken de kaçarak gitmeyiz. Beni kimse o kefeye koymasın. Kin ve nefret duygusunu herkes bir kenara atsın. İçimiz kan ağlayacak ancak yolumuza fair-play yolunda devam edeceğiz. Trabzonspor'u parçalamak isteyenlerin böyle düşüncesi yok. Ben de giderim, başkan da. Ancak geliş gidişte Trabzonspor'un neler kaybettiği ortadadır'' dedi. 
     Güneş, genel menajerlik konusunda Can Çobanoğlu ile hiç görüşmediğini ve öneri gelen futbolcularının şu an için biryere gitmesinin sözkonusu olmadığını sözlerine ekledi. 
     
</TEXT>
</DOC>
