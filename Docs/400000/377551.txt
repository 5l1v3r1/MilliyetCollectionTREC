<DOC>
<DOCNO> 377551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/son/sonspo12.html </URL>
<DATE> 2005/09/11/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Diyarbakırspor'dan hakeme tepki... 
</HEADLINE>
<TEXT>

     Diyarbakırspor Kulüp Yönetim Kurulu'nca yapılan açıklamada, ''Sahamızda oynadığımız Ankaraspor ve Kayserispor maçlarının tekrar izlenmesini talep ediyoruz'' denildi. 
     Diyarbakırspor Kulübü'nden yapılan yazılı açıklamada, hakem hatalarına dikkat çekilerek iç sahada oynanan Ankaraspor ve Kayserispor maçlarının tekrar izlenmesi talep edildi. 
     Hakemlerin mutlak hata yapabildiğini ancak bunu abartmamak gerektiği ifade edilen açıklamada, ''Ancak sahamızda oynağımız ilk seyircisiz Ankaraspor ve Beşiktaş maçlarının ardından Kayserispor maçındaki hakemin tutumu kafalarda soru işaretleri oluşturmaya başladı. Hakemlerin emeğe saygı doğrultusunda işlerini yapmaları ve Futbol Federasyonu'nca sezon içerisinde dönem dönem çeşitli psikolojik destek eğitimlerine tabi tutulmaları gerekmektedir'' denildi. 
     Açıklamada, Turkcell Süper Lig'de oynanan tüm maçların bir komisyon tarafından yeniden izlenip değerlendirilmesinin Türk futboluna büyük katkı sağlayacağı bildirildi. 
     
     ÇİRKİN TEZAHÜRATLAR 
     Diyarbakırspor'un Kayserispor karşısında oynadığı ilk seyircili maçında hakemin vermiş olduğu kararlar ve sergilediği tavırlarla seyirci üzerinde yaptığı baskının örnek olarak izletilmesi gerektiği belirtilen açıklamada, şu ifadelere yer verildi 
     ''Tam bir kışkırtma girişimi. Aynı şekilde seyircisiz oynadığımız Ankaraspor maçı da öyle. Ankaraspor maçının seyircisiz oynanmasına yönetim kurulu olarak adeta sevinmiştik. Bugüne kadar ne hakemler ne de maçlarla ilgili yorum yapmadık. Ancak kulaktan kulağa yayılan ve Diyarbakır kamuoyunda üzerimizde oyunlar oynandığına dair söylemler yayılmaya başladı. Diyarbakırspor olarak bu yıl Turkcell Süper Ligi'nde yapmış olduğumuz eğitsel çalışmalarla Fair Play ödülüne aday olma arzumuz var. Bu vesile ile son maçta seyircimizin göstermiş olduğu sağduyu için kendilerini yürekten kutluyoruz. 
     Ayrıca dış sahalarda aleyhimize yapılan çirkin tezahüratlarla ilgili kulüplerin acil önlem almaları konusunda uyarılmalarını talep etmekteyiz. Futbol oyununu çirkinleştirip üzerimizde oynanan siyasi oyunlar ile kamuoyu önünde ilgilileri uyarmak istiyoruz. Diyarbakırspor ligde hak ettiği yere gelecektir. Tüm kulüplere adil davranılmasını talep ediyoruz.'' 
     
</TEXT>
</DOC>
