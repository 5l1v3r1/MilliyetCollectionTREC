<DOC>
<DOCNO> 361144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sontur22.html </URL>
<DATE> 2005/07/14/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Koyunlar bu kez de dereye atladı 
</HEADLINE>
<TEXT>

     Bitlis’in Tatvan İlçesi’nde kurt saldırısından kaçan 150 koyunun dereye atlayarak telef olduğu iddia edildi. 
     Alınan bilgiye göre, Bitlis’e bağlı Kokarsu köyünde kurt saldırısına maruz kaldığı iddia edilen bin koyunluk sürüden 150 tanesi dereye atladı. Dereye atlayan koyunların telef olduğu belirtildi. 
     Kokarsu Köyü’nden Kemal Karaoğuz, olayın dün gece saatlerinde meydana geldiğini ifade ederek, "Çobanların kurt saldırısından haberi yoktu. Çobanlar sabahın erken saatlerinde dereden geçerken 150 koyunun telef olduğunu görmüşler" diye konuştu. 
     Koyunların bir kısmında yaralanmalar ve karın bölgelerinde ezilmeler olduğunu söyleyen Karaoğuz, yaralı 6 koyunun da kesildiğini kaydetti. 
     Çoban Mehmet Salih Yılmaz da ilk defa böyle bir durumla karşılaştığını, koyunların kurt saldırısından kaçarken dereye atlayıp boğulduğunu tahmin ettiğini söyledi. 
     
</TEXT>
</DOC>
