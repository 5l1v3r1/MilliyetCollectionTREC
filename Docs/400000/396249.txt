<DOC>
<DOCNO> 396249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/yasam/axyas02.html </URL>
<DATE> 2005/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
HSBC'nin eğitim binası 'Travma Merkezi' oldu 
</HEADLINE>
<TEXT>


TAHSİN AKSU İstanbul 

HSBC Bank'ın 20 Kasım 2003'te bombalı saldırılara hedef olan İngiltere'nin İstanbul Başkonsolosluğu'na 20 metre mesafedeki eğitim merkezi binası, artık "Travma Merkezi" olarak hizmet verecek. Merkezde doğal afet, terör ya da bireysel nedenlerden dolayı travma geçiren hastalara psikolojik destek sağlanacak. 
Travma Merkezi'nde görev yapacak yaklaşık 30 gönüllü psikolog, cüzi bir ücret karşılığında travmaya uğrayan kişilere yardımcı olacak. 

'Herkese zarar veriyor' 
Merkezin açılışında konuşan Türk Psikologlar Derneği İstanbul Şube Başkanı Dr. Ayla Dönmez, Türkiye'de ve dünyada yaşanan doğal afetlerin ve terör olaylarının toplumdaki herkese zarar verdiğini belirterek, "Bu merkezde toplumda zarar gören, travma yaşayan herkese travmayla ilgili pskolojik destek vereceğiz. Bunun yanı sıra doğal afetlerde, terör olaylarında ve bireysel travmalarda her an hizmet verebilecek kadrolar oluşturacak, toplumu bilgilendirmek açısından da konferanslar yapacağız" dedi. Açılışın ardından fotoğraf sanatçısı İsa Çelik'in sergisi gezildi. 



</TEXT>
</DOC>
