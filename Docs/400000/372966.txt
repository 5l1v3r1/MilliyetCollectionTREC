<DOC>
<DOCNO> 372966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/siyaset/axsiy02.html </URL>
<DATE> 2005/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bedri Rahmi hayranı bir Hava Kuvvetleri Komutanı 
</HEADLINE>
<TEXT>


Hava Kuvvetleri Komutanlığı'nı dün devralan Org. Faruk Cömert'i lisedeyken arkadaşları 'geleceğin komutanı' olarak gösteriyorlardı. Org. Cömert'in ağabeyi Doç. Dr. Bedrettin Cömert, siyasi bir cinayete kurban gitmişti 

BARKIN ŞIK Ankara 


Memleketi Samsun'du. Babasının memuriyeti nedeniyle aile Eskişehir'e yerleşmişti. O zamanlarda da, bugün olduğu gibi Hava Kuvvetleri'nin kalbi Eskişehir'de atardı. Birinci Hava Kuvvet Komutanlığı'nın kararg hı Eskişehir'deydi. Hava Kuvvetleri'nin pek çok birimi Eskişehir'de üslenmişti. 
Türkiye'deki bütün havacılar, pilotlar için yollar bir şekilde Eskişehir'e çıkardı. 
Sadece havacılar için değil havacı rolüne soyunan aktörler için de geçerliydi bu güzerg h... Yeşilçam'ın Kartal Tibet'i, Göksel Arsoy'u mavi üniformalar içinde pilot subay olarak gösteren bütün filmlerin de doğal platosu Eskişehir'di. 
Üniformalarla caddelere yayılan mavi renk ve kentin semalarından eksik olmayan uçaklar, Eskişehir kültürünün ayrılmaz bir parçasıydı. 

Matematikte çok iyiydi 
Lise öğrencisi Faruk Cömert'in de uçaklara ve uçmaya olan tutkusu işte Eskişehir'in bu ortamında şekillendi. Henüz lise 1 öğrencisiydi. Düz liseden Askeri Hava Lisesi'ne geçmeye karar verdi. 
İzmir Güzelyalı'da girdiği Askeri Hava Lisesi mülakatında yöneltilen "Neden asker olmak istiyorsunuz " sorusuna, "Havacılığı ve askerliği çok seviyorum, pilot olmak istiyorum" yanıtını verdi. 
Bu yanıt, tam 45 yıl sonra kendisini dün Ankara'da düzenlenen törenle Hava Kuvvetleri Komutanlığı makamına taşıyacaktı. 
Cömert, lisede iken zek sı ve çalışkanlığı ile bütün dikkatleri üzerinde toplayacaktı. Daha o yıllarda, devre arkadaşları, "Bizden kim general olur Aramızdan Hava Kuvvetleri Komutanı kim çıkar " sorusuna ortaklaşa olarak 'Faruk...' yanıtını veriyorlardı. 
401 yaka numarası ile öğrenim görüyordu. Matematik en iyi olduğu derslerden biriydi. Matematik hocası Ali Kutlay, bazen dersi Faruk Cömert'in anlatmasını isterdi. Kurmay subaylığa ayrılıp parlak bir kariyere yöneleceği lise sıralarında belli olmuştu bile. 

Kara dutum, çatal karam 
Ve matematik tek ilgi alanı değildi. Eline ne geçse okuyordu. Bir de şiire meraklıydı. Daha sonra İstanbul'a gelip Hava Harp Okulu'na girdi. Dönem arkadaşları onun Harp Okulu günlerinde Bedri Rahmi Eyüboğlu'nun "Kara dutum, çatal karam, çingenem" şiirini çok güzel okuduğunu hatırlıyorlar. 
Cömert, 1965'te Hava Harp Okulu'ndan, 1966'da Uçuş Okulu'ndan, 1976'da da Hava Harp Akademisi'nden mezun oldu. Önü açık bir kurmay subaydı artık. Yaşamının belki en büyük acılarından birini bu dönemde yaşadı. 
Terör yıllarıydı. Hacettepe Üniversitesi Sanat Tarihi Bölümü Öğretim Üyesi olan ağabeyi Doç. Dr. Bedrettin Cömert, siyasi bir cinayetin kurbanı oldu. 
Akademik dünyada büyük saygınlığı olan Bedrettin Cömert, Köroğlu Caddesi'ndeki evinin önünde Volkswagen marka otomobilinde sağcı teröristler tarafından gerçekleştirilen bir silahlı saldırı sonucu hayatını kaybetti. 
Bu acıyı içine gömen Cömert, kurmay subay olarak Genelkurmay Merkez Daire Başkanlığı emrinde proje subaylığı, 4. Ana Jet Üs 142. Filo'da kol uçuculuğu ile eğitim ve harek t subaylığı, Hava Harp Akademisi öğretim üyeliği, 6. Ana Jet Üs 162. Filo Komutanlığı, Napoli İtalya'da Güney Avrupa Hava Kuvvetleri Komutanlığı Airsouth Plan Prensipler Daire Prensipler Kısım Amirliği, Milli Savunma Bakanlığı F-16 Sistem Yönetim Daire Plan ve Kontrol Şube Müdürlüğü, 8. Ana Jet Üs Harek t Komutanlığı ve 2. Taktik Hava Kuvveti Harek t Başkanlığı görevleri yürüttü. 
1991'de tuğgeneralliğe terfisi öncesinde 2 yıl erken terfisi bulunan Cömert, "tuğgeneral" rütbesiyle 2. Taktik Hava Kuvveti Kurmay Başkanlığı, 8. Ana Jet Üs Komutanlığı ve Genelkurmay Komuta Kontrol Daire Başkanlığı görevlerinde bulundu. 1995'te tümgeneralliğe terfi etti. 

Torpilden hoşlanmıyor 
Tümgeneral rütbesiyle Hava Harp Okulu Komutanlığı ve Genelkurmay Antlaşmalar Daire Başkanlığı görevlerini yürüttü, 1999'da korgeneral oldu. Hava Kuvvetleri Denetleme ve Değerlendirme Başkanlığı ile 1. Taktik Hava Kuvveti ve 6. Birleşik Hava Harek t Merkezi CAOC Komutanlığı'nı yürüten Cömert, 2003'te orgeneralliğe terfi etti ve Harp Akademileri Komutanlığı'na atandı. 
Torpili sevmediği belirtilen, "kitaplarından" ayrılmamasıyla tanınan Cömert, Özay Şefika Cömert ile evli. Cem Nuri ve Hande isimli 2 çocuğu bulunuyor. Fenerbahçe taraftarı. Eski Hava Kuvvetleri Komutanı Orgeneral Ergin Celasin, Cömert'i "Fevkalade ciddi, çağın gereklerini yakalayan, çalışkan, ufkun ötesine bakabilen bir komutan" diye tanımlıyor. 




</TEXT>
</DOC>
