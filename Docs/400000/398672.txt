<DOC>
<DOCNO> 398672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sonsiy03.html </URL>
<DATE> 2005/11/28/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Bakan eşi masada tek başına 
</HEADLINE>
<TEXT>

     Samsun'da dün miting yapan Başbakan Recep Tayyip Erdoğan gibi, Ulaştırma Bakanı Binalı Yıldırım da kente eşiyle geldi. Başbakan Erdoğan Samsun'da kaldığı sürece yanından hiç ayrılmayan Ulaştırma Bakanı Binali Yıldırım, geceyi kentte geçirdi. Samsun Büyük Otel'den sabah eşi Seniha hanımla ayrılan Bakan Yıldırım, sahil yolunda Sevgi Kafe'ye giderek kahvaltı yaptı. 
     Kahvaltı sonrası Yıldırım çifti, projesi hazırlanan Samsun Tersane Alanı'na geçti. Bakan Yıldırım, Samsun Vali Mustafa Demir'le aynı otomobile binerken, eşi Seniha Yıldırım sivil plakalı bir başka otomobile bindi. Tersane alanından Samsun Organize Sanayi Bölgesi'ne geçen Bakan Yıldırım yetkililerle inceleme yaparken eşi Seniha Yıldırım da yanında kadın koruma görevlisiyle sahilde denizi izledi. 
     Seniha ve Binalı Yıldırım çifti, ardından dünkü mitinge gelirken kazada yaşamını yitiren köy bekçisi Necati Alkan'ın cenaze törenine katılmak üzere Havza İlçesi'ne bağlı Şeyhler Köyü'ne yine ayrı araçlarla gitti. Cenaze töreninden sonra Samsun programını tamamlayan Bakan Yıldırım, Ankara'ya dönmek üzere yola çıkarken, aralarında Vali Mustafa Demir ve AKP milletvekillerinin de bulunduğu 20 araçlık konvoyla yola çıktı. 
     AKP yöneticileri Seniha ve Binali Yıldırım çiftine Kavak İlçesi çıkışındaki Öztaş Tesisleri'nde yemek verdi. Akaryakıt istasyonu ve lokantadan oluşan tesise saat 14.00'te giren Bakan Yıldırım ve yanındakiler, son anda haber verilen lokanta personelinin telaşla masaları birleştirirek L şeklinde hazırladığı protokol düzenine göre oturdu. 
     Bakan Binali Yıldırım'ın sağına Samsun Valisi Mustafa Demir, soluna da aynı adı taşıyan AKP Samsun Milletvekili Mustafa Demir oturdu. AKP'li diğer milletvekillerinden Musa Uzunkaya hemen Vali Demir'in, Suat Kılıç da milletvekili arkadaşı Demir'in yanında yer aldı. 
     Formika masalardan oluşturulan protokola Bakan Binali Yıldırım ve yaklaşık 20 kişinin oturmasından yaklaşık 5 dakika sonra lokantaya grupta tek kadın olan Seniha Yıldırım girdi. Kadın koruma polisinin masaya kadar eşlik ettiği Seniha Yıldırım, eşinin bulunduğu masaya değil, garsonların protokol masasının 2 metre uzağına koydukları tek kişilik masaya oturdu. Bakan Yıldırım protokol masasında, eşi Seniha Yıldırım da tek kişilik masada yemek yedi. Seniha hanım protokol masasına bile bakmadan ve kimseyle konuşmadan yemeğini birdikten sonra çayını içti ve yanına gelen bir görevliyle herkesten önce salondan ayrıldı. Bakan Yıldırım ise eşi lokantadan çıktıktan sonra protokol masasındakilerle yaklaşık yarım saat daha sohbet etti. 
     AKP'lilerin verdiği yemekte Seniha ve Binali Yıldırım çiftine tas kebabı, kurusulye- pilav, yeşil salata, yoğurt ve tatlı ikram edildi. 
     Seniha ve Binali Yıldırım çifti saat 15.00 sıralarında yine ayrı otomobillerle Ankara'ya gitmek üzere Kavak'tan ayrıldı. 
     
</TEXT>
</DOC>
