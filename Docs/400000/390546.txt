<DOC>
<DOCNO> 390546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sontur35.html </URL>
<DATE> 2005/10/28/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Manyas'taki 'Kuş gribi' karantinası sona erdi... 
</HEADLINE>
<TEXT>

     Balıkesir'in Manyas İlçesi'ne bağlı Kızıksa Beldesi'nde ortaya çıkan, kamuoyunda ''kuş gribi'' olarak bilinen ''tavuk vebası-avian influenza'' hastalığı nedeniyle bölgede 7 Ekim'de başlatılan karantina uygulamasının sona erdiği bildirildi. 
     Balıkesir Tarım İl Müdürlüğü'nden yapılan yazılı açıklamada, Tarım İl Müdürlüğü Hayvan Sağlığı Şubesi'nce hastalığın görüldüğü bölgenin 7 Ekim 2005 tarihinde karantinaya alındığı, 21 günlük karantina döneminin bugün itibariyle sona erdiği belirtildi. 
     Hastalık süresince bölgede 3 kilometre yarı çaplı kontrol ve 10 kilometre yarı çaplı gözetim bölgelerinin oluşturulduğu kaydedilen açıklamada, bu bölgelerin içinde kalan 8 ticari kümes ve 15 köyde bulunan kanatlı hayvanların düzenli olarak klinik incelemeye tabi tutulduğu, klinik inceleme ve gözlemler sonucunda herhangi bir olumsuz duruma ve ikinci bir hastalık vakasına rastlanmadığı vurgulandı. 
     
     KORDON DEVAM EDECEK 
     Bugün itibariyle bölgede, serolojik surveylans verilerin sistematik olarak toplanması ve değerlendirilmesi çalışmalarına başlandığı bildirilen açıklamada, şöyle denildi 
     ''Çalışma gereği gözetim bölgesi içinde bulunan 8 ticari kümes ve 15 köydeki kanatlı hayvanlardan alınacak kan örnekleri Pendik Veteriner Kontrol ve Araştırma Enstitüsü'ne gönderilecektir. Bakanlığımız, Tavuk Vebası Hastalığı Surveylansı Çalışma Prensipleri doğrultusunda serolojik surveylans çalışmaları yapılacaktır. Bu çalışmalar tamamlanıncaya kadar bölgedeki kordon kaldırılmayacaktır.'' Manyas Kaymakamı Resul Çelik de ilçe kriz merkezinin durum değerlendirmesi yaptığını, alınan tedbirleri yeniden gözden geçirdiğini ifade ederek, olumsuz bir durumla karşılaşılmaması nedeniyle karantinanın yasal olarak saat 23.00'te sonra ereceğini bildirdi. 
     
</TEXT>
</DOC>
