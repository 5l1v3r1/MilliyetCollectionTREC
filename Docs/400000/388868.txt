<DOC>
<DOCNO> 388868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/son/sontur20.html </URL>
<DATE> 2005/10/22/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Didim'de hırsız-polis çatışması 1 ölü 
</HEADLINE>
<TEXT>

     Aydın'ın Didim İlçesi'nde, marketten hırsızlık yaparak otomobille kaçmaya çalışan 5 kişinin, polisin ''dur'' ihtarına ateş ederek karşılık vermesi üzerine çıkan çatışmada, zanlılardan biri öldü. 
     AA muhabirinin aldığı bilgiye göre, Didim'de 2 ayrı marketten hırsızlık yapan 5 zanlı, 09 K 8339 plakalı otomobille kaçmaya başladı. Polis ekipleri, durumdan şüphelenerek aracı durdurmak istedi. 
     Polisin ''dur'' ihtarına silahla ateş ederek karşılık veren zanlılar ile polis ekipleri arasında çıkan çatışmada, zanlılardan A.D. hayatını kaybetti. Diğer zanlılar S.A, Y.A, A.U, E.G. ise takviye gelen ekiplerin müdahalesiyle kısa sürede yakalandı. Bu arada, çatışma sırasında, polisin kurduğu barikatı aşan zanlılar, araçlarıyla 2 polis aracına çarparak 2 polis memurunun hafif yaralanmasına neden oldu. 
     Bu kişilerin otomobilinde yapılan aramada, 1 ruhsatsız silah, 1 döner bıçağı, 2 bıçak, 1 tornavida ve çok sayıda çalıntı içki ve sigara ele geçirildi. 
     Olayla ilgili soruşturma sürdürülüyor. 
     
</TEXT>
</DOC>
