<DOC>
<DOCNO> 378795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/dunya/axdun01.html </URL>
<DATE> 2005/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'da çetin sınav 
</HEADLINE>
<TEXT>


Afganistan'da 1969'dan bu yana ilk parlamento seçimi pazar günü yapılıyor. Seçimlerin sorunsuz geçmesinde, NATO'nun Afganistan'daki Yüksek Sivil Temsilcisi Hikmet Çetin'e büyük görev düşüyor 

DIŞ HABERLER SERVİSİ 


Afganistan'da, 1969 yılından bu yana ilk kez bu pazar parlamento seçimleri yapılacak. Seçimlerin organizasyonunda K bil yönetimine her türlü desteği veren NATO'nun, Afganistan'daki Yüksek Sivil Temsilcisi Hikmet Çetin bu süreçte kilit rol oynuyor. Çetin'in Afganistan'daki görev süresi, seçimlerin sorunsuz geçmesini sağlamak amacıyla geçen ay Şubat 2006'ya kadar 2. kez uzatılmıştı. 
Yaklaşık 4 yıl önce ABD liderliğindeki güçlerin Taliban rejimini devirmesinin ardından Ocak 2004'te yeni anayasanın kabul edildiği ve geçen ekim ayında da devlet başkanlığı seçimi yapılan Afanistan'da, pazar günü meclisin alt kanadı "Wolesi Jirga" ile eyalet meclislerinin üyeleri belirlenecek. Wolesi Jirga'nın 249 üyesi ile, 34 eyalet meclisinin toplam 420 üyesini seçmek için 12.5 milyon seçmen, 26 bin seçim merkezinde oy kullanacak. Wolesi Jirga ve eyalet meclislerine girebilmek için yaklaşık 5 bin 800 aday yarışacak. Parlamentonun üst kanadının üyeleri ise, Devlet Başkanı Hamid Karzai ve eyalet meclisleri tarafından seçilecek. 
Afgan seçim sistemine göre, seçimde siyasi partiler değil, adaylar bireysel olarak yarışacak. Wolesi Jirga üyelerinin dörtte birini, eyalet meclisi üyelerininse yüzde 30'unu kadınlar oluşturacak. 
Oy sayımının yaklaşık 3 hafta sürmesi ve ilk sonuçların 10 Ekim civarında belli olması bekleniyor. 
Taliban militanlarının seçmen kaydı yaptıranlara ve adaylara saldırılar düzenlemesiyle son günlerde gerginlik arttı. Taliban militanları önceki gün seçim için kayıt yaptıran 7 kişiyi öldürdü. Dün de, Celalabad'da kadın milletvekili adayı Havva Nuristani, silahlı saldırı sonucu yaralandı. 


</TEXT>
</DOC>
