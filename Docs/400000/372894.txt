<DOC>
<DOCNO> 372894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sontur44.html </URL>
<DATE> 2005/08/25/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Trabzon Devlet Tiyatrosu Müdürü istifa etti 
</HEADLINE>
<TEXT>

     Trabzon Devlet Tiyatrosu Müdürü Murat Gökçer, ''Devlet Tiyatroları Genel Müdürü görevden alındığı için değil, genel müdürlüğe yasaya uygun olmayan atama yapıldığı için istifa ettim'' dedi. 
     Gökçer, 3 yıldır sürdürdüğü müdürlük görevinden istifa ettiğini ve istifasının da kabul edildiğini belirtti. 
     Devlet Tiyatroları Genel Müdürlüğü'nün özerk bir kuruluş olduğunu ifade eden Gökçer, ''Ben ve arkadaşlarımın istifa sebebi yanlış anlaşılmıştır. Bizler Genel Müdür görevden alındığı için istifa etmedik. Bizim zaten genel müdür tayin etme gibi bir tasarrufumuz yoktur'' diye konuştu. 
     Kimlerin genel müdür olabileceğinin yasada belirtildiğini kaydeden Gökçer, şunları söyledi 
     ''Ben Genel Müdür görevden alındığı için değil, genel müdürlüğe yasaya uygun olmayan atama yapıldığı için istifa ettim. 35 yıllık sanat yaşamının tamamını Devlet Tiyatroları'nda geçirmiş bir sanatçı olarak, üzülerek istifamı verdim. Yapılan atamayı etik bulmuyor ve kabul etmiyorum. Eşyalarımı topladım. Kadrom Ankara'da, oraya dönüyorum.'' 
     
</TEXT>
</DOC>
