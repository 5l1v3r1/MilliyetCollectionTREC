<DOC>
<DOCNO> 386537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/siyaset/asiy.html </URL>
<DATE> 2005/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'ye bizi alırlar mı 
</HEADLINE>
<TEXT>


Türkiye genelinde yapılan "AB" konulu ankette, Türkiye'nin AB'ye tam üye olacağını düşünenler yüzde 39.6 , tam üyelik alamayacağını düşünenlerin yüzde 46.9 gerisinde kaldı 

ANKETİN YORUMU - Bülent Tanla 


KONSENSUS Araştırma'nın Türkiye genelinde 1002 denekle yaptığı "AB" konulu anketten ilginç sonuçlar çıktı. "AB size ne ifede etmektedir " sorusuna yüzde 67.3 gibi bir çoğunluk kültürel çeşitlilik yanıtını verirken, yüzde 19.4'lük bir kesim işsiz kalma maddesini seçti. Türkiye'nin AB'ye tam üye olacağını düşünenler de yüzde 39.6 , tam üyelik alamayacağını düşünenlerin yüzde 46.9 gerisinde kaldı. 
CHP İstanbul Milletvekili Bülent Tanla, anket sonuçlarını şöyle yorumladı 

Dağınık değerlendirme 
Avrupa Birliği Projesi kamuoyumuz tarafından farklı ve değişik şekillerde algılanmaktadır. AB, kamuoyumuz tarafından kültürel çeşitlilikten-kültürel kimliğimizin kaybolmasına, işsizliğe çözümden-işsiz kalmaya, ekonomik refahtan-Hıristiyan kültürüne üye olmaya kadar dağınık bir biçimde değerlendirilmektedir. AB üyesi 25 ülkeyi kapsayan Eurobarometre araştırmalarındaki sonuçlarda da Türkiye ile ilgili değerlendirmelerin eksik, gerçekleri tam yansıtmayan, farklı ve dağınık olduğu bilinmektedir. 
AB-Türkiye ilişkilerinde karar verenlerin öncelikle dikkate aldıkları, kamuoylarının görüşleridir. Türk kamuoyu AB hakkında yeterli ve doğru biçimde aydınlatılmamaktadır. AB kamuoyları da Türkiye hakkında yeterli ve gerçek bilgilere sahip değildir. AB-Türkiye arasındaki ilişkilerde mesafe alınması, toplumları karşılıklı olarak birbirine tanıtmak, tanıştırmak ve yaklaştırmaktan geçmektedir. 
Türkiye, iç kamuoyuna AB'ye yönelik bilgilenmeyi, AB kamuoyuna da Türkiye'ye yönelik bilgilenmeyi hedefleyen eşzamanlı, uzun süreli bir kampanyayı vakit geçirmeden başlatmalıdır. 
Bu şekilde dışa dönük, ileriye yönelik, kamuoylarının birbirlerini daha rahat tanıyıp görmelerini ve anlamalarını sağlayan açık bir ortam yaratılmış olacaktır. Türkiye'nin AB'ye yönelik kampanyasında kültür, tarih ve sanata ağırlık vermesinde yarar vardır. 
3 Ekim'le başlayan AB müzakere sürecinde Türk kamuoyu "Umutlu Arayış-Kaygılı Bekleyiş" duyguları arasında gidip gelmektedir. Halk Türkiye'nin AB içinde yer almasını istemektedir. Buna karşılık koşullarını, açık-seçik bilemeyen, tam üyeliğin gerçekleşmesinde şüpheleri olan ve bu tarihsel projenin ayrıntıları, neler olacağını ve neler verileceğini tam ve güvenilir bir biçimde bilemediğinden, öğrenemediğinden kamuoyumuz karmaşık duygular yaşamaktadır. 

Zıtlıkları bağdaştırmak 
AB, Türk kamuoyunun bir bölümü için refah, istihdam, çağdaşlık bir bölümü için ise ülkenin ve milletin varlığına, kimliğine, bağımsızlığına tehdit olarak algılanmaktadır. Bu kadar sert zıtlıkları bağdaştırmak o kadar kolay olmayabilir, belki gerekli de değildir. Dolayısıyla AB'ye üyelik müzakerelerinin başlamakta olduğu bugünlerde bu tutum ve kaygıların farkında olmak barış içinde sağlıklı ve dengeli bir sosyal yaşamın ilk koşuludur. 



Araştırmanın künyesi 

Araştırma KONSENSUS Araştırma kuruluşu tarafından Eurostat kurallarına uygun biçimde yapıldı. Kantitatif araştırma yöntemlerinden telefon görüşmeleriyle hanelerde gerçekleştirildi. Araştırmaya, Türkiye'nin 81 ilinden kent-kır , bugün oy verme hakkına sahip, yani 18 yaş ve üstünde 1002 kişi katıldı. Araştırmanın yüzde 95 güven sınırında hata payı - yüzde 3. Araştırmada toplam 1284 telefon açıldı, 220'si görüşmeyi yarım bırakırken, 62'si seçmen yaşında olmadığından görüşme yapılamadı. Araştırmanın saha çalışması tarihleri ise 9 - 11 Ekim 2005 tarihleri arası. 


</TEXT>
</DOC>
