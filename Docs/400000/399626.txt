<DOC>
<DOCNO> 399626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/soneko24.html </URL>
<DATE> 2005/12/01/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
3. Uluslararası Finans Zirvesi Ödülleri sahiplerini buldu 
</HEADLINE>
<TEXT>

     Active Academy 3. Uluslararası Finans Zirvesi Ödülleri sahiplerini buldu. Devlet Bakanı ve Başmüzakereci Ali Babacan tarafından verilen ödülleri, ''Ekonomiye Katkı''da Ziraat Bankası, ''Dış Ticarete Katkı''da İş Bankası, Garanti Bankası ve Vakıfbank aldı. 
     ''Bireysel Bankacılık'' ödülü Yapı Kredi'ye, ''Bankacılıkta Bireysel Müşteri Memnuniyeti'' ödülü Garanti Bankası'na, ''Sigortacılıkta Bireysel Müşteri Memnuniyeti'' ödülü Anadolu Sigorta'ya, ''Bankacılıkta Kurumsal Müşteri Memnuniyeti'' ödülü İş Bankası'na ve ''Kurumsal Sosyal Sorumluluk'' ödülü Yapı Kredi'ye verildi. 
     Ali Babacan, Finans Zirvesi'nin açılış oturumun ardından gerçekleştirilen törende, Ziraat Bankası'na ödülünü verirken, Ziraat Bankası'nın siyasi kaygılardan uzak durumda elde ettiği yüksek karlılık başarısına dikkat çekti. 
     Babacan, bankanın hem karlı çalışan, hem de geniş kitlelere iyi hizmet sunan bir kurum haline geldiğini vurguladı. 
     Ali Babacan, ''Dış Ticarete Katkı'' ödülünü 3 bankaya verirken de, Türkiye'nin ihracatının 3 yılda 36 milyar dolardan 72 milyar dolara yükseldiğine işaret ederek, Türkiye Cumhuriyeti tarihinin hiçbir döneminde 3 yılda benzer şekilde ikiye katlanma gibi bir sonucun gerçekleşmediğini vurguladı. 
     Babacan, bu başarıda bankacılık sektörünün büyük katkısı olduğunu, ödül alan İş Bankası, Garanti Bankası ve Vakıfbank'ın da bu konuda önemli destekleri bulunduğunu kaydederek, bankacılık sektörüne teşekkür etti. 
     
</TEXT>
</DOC>
