<DOC>
<DOCNO> 355820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/sondun33.html </URL>
<DATE> 2005/06/27/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Fransız Sosyalist Parti, Le Pen yüzünden Willepin'i boykot etti 
</HEADLINE>
<TEXT>

     Fransa'da anamuhalefet Sosyalist Parti, Başbakan Dominiqie de Villepin'in, AB Anayasası için düzenlenen referandumun sonuçlarını değerlendirmek için siyasi parti liderleriyle bugün yaptığı görüşmeleri boykot etti. 
     Sosyalist Parti Genel Sekreteri François Hollande, boykot kararına gerekçe olarak, Villepin'in, siyasi parti liderleriyle yaptığı istişareler çerçevesinde, aşırı sağcı Ulusal Cephe Partisi lideri Jean-Marie Le Pen'i de çağırmasını gösterdi. 
     Hollande, ''Le Pen'in de bu tür istişareye çağrılmasıyla aşırı sağın ülkede sıradan bir hale getirildiğini'' savunurken, Villepin, ''demokratik tartışma'' adına Sosyalist Parti'nin boykot kararından üzüntü duyduğunu bildirdi. 
     Bu arada, Komünist Parti lideri Marie-George Buffet, ''Le Pen'in davet edilmesini tepkiyle karşıladıklarını'' belirtti, ''ancak bu tepkiyi boykot ederek değil Villepin ile doğrudan konuşarak dile getireceklerini'' söyledi. 
     Başbakanlık basın servisinden yapılan açıklamada, referandum sonuçlarıyla ilgili yapılacak istişareler çerçevesinde bugün 10 siyasi partinin davet edildiği bildirildi. 
     Gelişmelere ana haber bülteninde geniş yer veren Fransız radyosu, Le Pen'in, Edouard Balladur'ün başbakanlık yaptığı 1993 yılından bu yana başbakanlık binasına davet edilmediğini duyurdu. 
     
</TEXT>
</DOC>
