<DOC>
<DOCNO> 387287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sondun39.html </URL>
<DATE> 2005/10/17/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Polisler, ABD Büyükelçisi'nin cep telefonunun çalınca... 
</HEADLINE>
<TEXT>

     Bulgaristan'ın Varna kentinde iki sınır polisi, ABD'nin Sofya Büyükelçisi John Bayerly'nin cep telefonlarını çaldıkları gerekçesiyle açığa alındı. 
     İçişleri Bakanlığı'ndan edinilen bilgiye göre, Budapeşte'ye gitmek üzerine Varna havaalanına gelen ABD'nin Sofya Büyükelçisi John Bayerly, çıkış işlemlerini yaparken bilgisayarlı cep telefonunu sınır polisinin kontrol yaptığı masanın üzerinde unuttu. Telefonunu havaalanında unuttuğunu saatler sonra fark eden büyükelçi Bayerly, durumu İçişleri Bakanlığına bildirdi. Ancak cep telefonu büyükelçinin unuttuğunu söylediği yerde bulunamadı. 
     Bulgar polisi, bunun üzerine telefonu GPS sistemi ile takibe aldı ve büyükelçinin telefonu havaalanında görevli sınır polisi Aleksandar Kostov'un cebinde bulundu. 
     Soruşturma sonunda da ABD Büyükelçisi'nin telefonunun Aleksandar Kostov ve Preslav Georgiev adlı sınır polisi görevlileri tarafından çalındığı, iki polisin cep telefonunu SİM kartını çıkartarak daha sonra satmak üzere saklamaya çalıştıkları belirlendi. 
     Olayın ortaya çıkması üzerine iki polis açığa alınırken, Varna havaalanında görevli personelin de araştırıldığı öğrenildi. 
     
</TEXT>
</DOC>
