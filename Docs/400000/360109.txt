<DOC>
<DOCNO> 360109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/sonsiy10.html </URL>
<DATE> 2005/07/11/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Basın Konseyi'nden Bakan Koç'a tepki 
</HEADLINE>
<TEXT>

     Basın Konseyi Genel Sekreteri Gökalp Yazır, "Kültür ve Turizm Bakanı Atilla Koç’un, gözlerini ovuşturmasını görüntüleyen gazetecileri korumalarınca dışarı attırmasını kınadıklarını" bildirdi. 
     Yazır, yaptığı yazılı açıklamada, "Bakan Koç’un Sivas’ın Divriği ilçesinde belediyeyi ziyareti sırasında gözlerini ovuşturmasını görüntüleyen gazetecilere sert tepki göstererek, korumalarına ’Çıkarın bunları, elinden makinelerini alın’ talimatı verdiğini" kaydetti. 
     "Bunun üzerine korumaların önce DHA Muhabiri Eraydın Aytekin’i, ardından da diğer gazetecileri belediye binasından çıkardığını" ifade eden Yazır, Koç’un bu tutumunu "kaba bir davranış" olarak nitelendirdi. 
     Basın Konseyi Genel Sekreteri Yazır, şöyle dedi 
     "Kültür ve Turizm Bakanı Koç, bu davranışıyla gazetecilerin haber toplama görevini engelledi. İletişim özgürlüğüne yönelik bu müdahale üzüntü verici. Sayın Bakan Koç’u bu davranışından dolayı kınıyor, bundan sonra bu tür davranışlarına son vermesini istiyoruz." 
     
</TEXT>
</DOC>
