<DOC>
<DOCNO> 351974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sontur52.html </URL>
<DATE> 2005/06/14/ </DATE>
<TIME> 22.20 </TIME>
<AUTHOR>  </AUTHOR>
<HEADLINE>
Başbakan Erdoğan, AB ülkeleri büyükelçilerine yemek verdi... 
</HEADLINE>
<TEXT>

     Başbakan Recep Tayyip Erdoğan, Türkiye’nin AB’ye üyelik sürecinin hiçbir zaman "tümüyle kazan veya tümüyle kaybet" olarak tanımlanabilecek bir oyun olmadığını belirterek, "Tam üyeliğimizden hem Türkiye, hem AB kazançlı çıkacaktır" dedi. 
     Erdoğan, AB üyesi ülkelerin Ankara’daki büyükelçilerine Başbakanlık Resmi Konutu’nda akşam yemeği verdi. 
     Başbakan Erdoğan, yemekte yaptığı konuşmada, Türkiye’nin tam üyelik hedefi doğrultusundaki kararlılığının tartışılabilecek bir konu olmadığını kaydetti. Erdoğan, "Müzakerelere giden yolda ne yapmamız gerektiğini çok iyi biliyoruz. Yarım adımlar atmak yerine reformların gerçek anlamda kök salmasını tercih ediyoruz" diye konuştu. 
     Katılım müzakerelerine hazırlığın hükümetin şu andaki en temel önceliği olduğunu, gerek yapısal, gerek yasal mevzuat anlamındaki hazırlığın devam ettiğini ifade eden Erdoğan, Ceza Yasası, Ceza Usul Yasası, Ceza İnfaz Yasası ve İstinaf Mahkemeleri Yasası’nın iki hafta önce yürürlüğe girdiğini, Vakıflar Yasa Tasarısı ve ombudsman müessesesinin kurulmasına ilişkin yasal düzenlemeyi de en kısa zamanda meclise sevk etmeyi öngördüklerini belirtti. 
     Ekonomik kriterler bağlamında da Türkiye’nin son üç yıldır yüksek bir büyüme oranı yakaladığına işaret eden Erdoğan, geçen yılın ortalama büyüme hızının Avrupa ortalamasının çok üzerinde, yüzde 9,9 olarak gerçekleştiğine dikkati çekti. 
     Erdoğan, 17 Aralık zirvesinde alınan kararın Türkiye-AB ilişkilerinde bir dönüm noktası olduğunu da kaydederek, "Türkiye’nin AB ile bütünleşmesi hedefini güden ve uzun bir süre beklenen bu karar, ilişkilerin tam üyelik hedefi doğrultusunda geliştirilmesi yönünde her iki tarafta da istek ve iradenin bulunduğunu bir kez daha teyit etmiştir" dedi. 
     
     KIBRIS 
     Başbakan Erdoğan, Kıbrıs Türk tarafına uygulanan kısıtlamaların kaldırılması konusunda uluslararası toplumun artık somut ve görünür adımlar atmasını beklediklerini kaydetti. 
     Kıbrıs sorununun çözümünün Türkiye’nin üyeliği için gerekli olan kriterler arasında yer almamasına rağmen, adadaki atmosferi olumlu yönde değiştirme konusunda her türlü gayreti gösterdiklerini kaydeden Erdoğan, son olarak Dışişleri Bakanı Abdullah Gül’ün 30 Mayıs’ta Kıbrıs’ta her iki tarafa uygulanan kısıtlamaların tüm ilgili taraflarca aynı anda kaldırılması yönünde bir çağrıda bulunduğunu hatırlattı. 
     Erdoğan, "Tüm bu adımlara rağmen Kıbrıs Türk tarafı ambargo ve izolasyonlar yoluyla cezalandırılmaya devam edilmektedir. Bunun ne denli adaletsiz bir manzara olduğunu artık sizlerin takdirine bırakıyorum. Kıbrıs Türk tarafına uygulanan kısıtlamaların kaldırılması konusunda uluslararası toplumun artık somut ve görünür adımlar atmasını bekliyoruz" diye konuştu. 
     
     "TAM ÜYELİK DIŞINDA FORMÜLÜ KABUL EDEMEYİZ" 
     Başbakan Erdoğan, "hangi isim altında olursa olsun, AB’ye tam üyelik dışında herhangi bir formül veya seçeneğin Türkiye tarafından kabul edilmesinin mümkün olmadığını" da ifade etti. 
     Son bir kaç haftadır bazı yayın organlarında Türkiye’ye tam üyelik yerine imtiyazlı ortaklık önerildiği yönünde çeşitli yorum ve makalelerin yer aldığına dikkat çeken Erdoğan, "Buradan bir kez daha vurgulamak isterim ki Türkiye, 1963 yılından beri her zaman AB ile bütünleşme hedefine kilitlenmiştir. Ne AB ile aramızda imzalanan herhangi bir anlaşmada, ne de AB tarafından alınmış her hangi bir kararda Türkiye’nin tam üyeliği dışında herhangi bir seçeneğe yer verilmiş değildir" dedi. 
     Erdoğan, şöyle devam etti 
     "Sizlerin de çok iyi bildiği üzere 40 yılı aşkın bir süredir ilişkilerimizde önemli mesafeler kat ettik. Bugün Türkiye üyelik olmaksızın AB ile gümrük birliğini gerçekleştiren yegane ülke durumundadır. Bu 10 yıllık süreci daha da geliştirmek için gereken gayreti gösteriyoruz. AB bugün Türkiye için yüzde 50’lik pay oranlarıyla en büyük yabancı yatırımcı ve en büyük ticari ortak durumundadır. Diğer taraftan Avrupa’da sayıları 80 bini aşan Türk girişimciler onbinlerce Avrupalıya istihdam olanağı yaratmaktadır. 
     Avrupa güvenlik ve savunma politikası boyutunda çeşitli işbirliği imkanları tesis edilmiştir. Katılım öncesi stratejisi, geniş kapsamlı siyasi ve makro ekonomik diyalog ve mali işbirliği temelinde sorunsuz olarak işlemektedir. Bu gerçekler ışığında bizim zaten AB ile ayrıcalıklı bir ortaklığımız olduğunu takdir edersiniz. Bu nedenle hangi isim altında olursa olsun, Türkiye açısından AB’ye tam üyelik dışında her hangi bir formül veya seçeneğin tarafımızca kabul edilmesi mümkün değil." 
     
</TEXT>
</DOC>
