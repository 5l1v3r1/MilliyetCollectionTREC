<DOC>
<DOCNO> 350572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/spor/spo07.html </URL>
<DATE> 2005/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
F1 Yeni Dünya'da 
</HEADLINE>
<TEXT>



Formula 1 sezonunda heyecan Amerika kıtasına taşınıyor. Avustralya'da , Malezya ve Bahreyn'in ardından dört yarış Avrupa'da devam eden F1, bu hafta sonu Kanada'da start alacak. Bir hafta sonra da şov, ABD'nin Indianapolis kentinde olacak. 
12 Haziran'da Montreal'deki Gilles Villeneuve Pisti'nde yapılacak sezonun 8. yarışında, geride kalan 7 yarıştan beşini kazanan Renault üstünlüğünü korumaya çalışırken, Kimi Raikkonen ile atağa kalkan McLaren, son yarışlarda aradığını bulamayan Toyota ile zirvenin takipçisi Williams ve Avrupa GP'sinde toparlanma sinyali veren Ferrari, Kanada'da rekabete girecek. 4.361 km.'lik uzun düzlükleri olan ancak yavaş virajlı pistte 70 tur atacak araçlar, en çok frenaj ve lastikler konusunda zorlanacak. 
Kanada'da yapılan yarışların tarihinde son üç yıl üst üste olmak üzere yedi kez zirveye çıkan Michael Schumacher rekoru elinde bulunduruyor. Ancak bu sezon dört yarış kazanan, her yarıştan puan çıkararak tüm dikkatleri üzerinde toplayan Renault'nun yıldızı Fernando Alonso, daha önce hiç kürsüye çıkamadığı ve iki kez yarış dışı kaldığı Montreal'de şeytanın bacağını kırmak niyetinde olacak. Avrupa GP'sinde son turda yarış dışı kalarak büyük şanssızlık yaşayan sezonun diğer flaş ismi Kimi Raikkonen de Kanada'daki dört yarışında henüz ilk üçe giremedi. 2001'de ise Formula 1 tarihinde bir ilk bu pistte yaşanmış ve iki kardeş Ralf ve Michael ilk kez 1. ve 2. sıraları almıştı. 
Kanada GP'sinde bugün ve yarın yapılacak antrenmanların ardından yarın TSİ 20.00'de yeniden tek güne inen sıralama turları koşulacak. Dev yarış ise 12 Haziran TSİ 20.00'de start alacak. 

Circuit Gilles Villeneuve 

İnşaa tarihi 1978 
GP sayısı 26 kez 
Pist uzunluğu 4.361 km 
Tur sayısı 70 305.270 km 
Viraj sayısı 12 
Max. sürat 348 km h 
En hızlı tur R.Barrichello 1 13.622 
Pole rekoru R. Schumacher 1 12.275 
2004 podyumu 
1.M.Schumacher 
2. R.Barrichello 
3. Jenson Button 


</TEXT>
</DOC>
