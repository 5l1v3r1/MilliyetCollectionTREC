<DOC>
<DOCNO> 351557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sonspo14.html </URL>
<DATE> 2005/06/13/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Hidayet Türkoğlu dünya evine girdi 
</HEADLINE>
<TEXT>

     NBA takımlarından Orlando Magic'te forma giyen milli basketbolcu Hidayet Türkoğlu, İstanbul'da dünya evine girdi. 
     Lütfi Kırdar Kongre ve Sergi Sarayı'nda gerçekleştirilen düğüne basın mensupları alınmazken, Hidayet Türkoğlu ile müstakbel eşi Banu Ergür, nikah töreni öncesi medya mensuplarına poz verdi. 
     Çiftin nikahını Bayrampaşa Belediye Başkanı Hüseyin Bürge'nin kıydığı ve nikah şahitliklerini ise Devlet Bakanı ve Başbakan Yardımcısı Mehmet Ali Şahin, Fenerbahçe Kulübü Başkanı Aziz Yıldırım, işadamı Hasan Arat ve milli basketbolcu Kerem Tunçeri'nin yaptığı açıklandı. 
     Hidayet Türkoğlu, duygularını, "NBA'e giderken bile bu kadar heyecanlanmadım" şeklinde ifade etti. 
     Milli basketbolcu, ayrıca askerlik görevine 1 Temmuz'dan itibaren başlayacağını da sözlerine ekledi. 
     
</TEXT>
</DOC>
