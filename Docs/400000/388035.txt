<DOC>
<DOCNO> 388035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sonspo38.html </URL>
<DATE> 2005/10/19/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
Ronaldo, "Tecavüz iddiası" nedeniyle ifade verdi 
</HEADLINE>
<TEXT>

     İngiliz kulübü Manchester United'ın Portekizli futbol yıldızı Cristiano Ronaldo'nun, tecavüz şüphesiyle sorgulandığı bildirildi. 
     Manchester United'ın yardımcı teknik direktörü Carlos Queiroz, 20 yaşındaki kanat oyuncusunun gözaltına alındığını doğruladı. Queiroz, Ronaldo'ya yönelik suçlamanın aslı olmadığını, futbolcunun sadece polisin sorularına yanıt verdiğini söyledi. 
     Polis ise gözaltına aldığı kişinin adını vermedi, ancak 2 ekimdeki tecavüz iddiaları nedeniyle 20 yaşlarındaki bir adamın gözaltına alındığını belirtti. 
     Polis, olay nedeniyle 30 yaşlarındaki bir kişinin de sorgulandığını, ancak tutuklanmadığını kaydetti. 
     Manchester United'ın iletişim müdürü Phil Townsend da olayla ilgili olarak kulübün açıklama yapmayacağını ifade etti. 
     Ronaldo, 2003'ün ağustos ayında Portekiz'in Sporting Lisbon takımından Manchester United'e transfer olmuştu. 
     
</TEXT>
</DOC>
