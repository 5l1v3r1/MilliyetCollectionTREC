<DOC>
<DOCNO> 376828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sontur17.html </URL>
<DATE> 2005/09/08/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Türkiye'de bebek ölümleri azalıyor... 
</HEADLINE>
<TEXT>

     Avrupa Birliği AB ülkeleri arasında bebek ölümleri sıralamasında üst sıralarda yer alan Türkiye’de, anne adaylarına yönelik bilinçlendirme çalışmalarının olumlu sonuçlar verdiği, bebek ölüm hızının, bir önceki 5 yıllık döneme göre azaldığı bildirildi. 
     Çukurova Üniversitesi ÇÜ Tıp Fakültesi Kadın Hastalıkları ve Doğum Anabilim Dalı Öğretim Üyesi Prof. Dr. Cüneyt Evrüke, AA muhabirine yaptığı açıklamada, anne ve çocuk sağlığıyla ilgili çalışmalar sonucunda bilinçlenen ailelerin bebek ölüm hızının düşmesinde etkili olduğunu kaydetti. 
     Evrüke, 1999 yılında yapılan araştırmalara göre Türkiye’de bebek ölüm oranının Meksika ile eşdeğer olduğunu, bu durumun yapılan çalışmalarla ortadan kalktığını vurgulayarak, "Sağlık Bakanlığı verileri, ülkemizde bebek ölüm oranının binde 40’tan, 28’e düştüğünü gösteriyor" dedi. 
     Bu oranın düşmesindeki en önemli etkenlerden birinin gebelik sırasında anne adaylarının kontrollerini düzenli yaptırmaya önem vermesini sağlayan çalışmalar olduğunu dile getiren Evrüke, kontrollerin daha sağlıklı olması için hamile kadınların ilk 3 ay içerisinde en az iki, 12-28’nci hafta arasında 4, 28-36’ncı hafta arasında 2 haftada bir, 36 aydan sonra ise her hafta kontrolden geçmesi gerektiğini söyledi. 
     Evrüke, kontroller sonucu bebeklerinde ölüm riski ortaya çıkan kadınların doğumlarını üniversite hastanelerinde yaptırması gerektiğini bildirerek, son yıllarda kurulan doğum ünitelerinin, teknik olanaklarıyla riskli bebeklerin kurtarılmasını sağladığını kaydetti. 
     
     BİLİNÇLİ ANNELER 
     Annelerin hamilelik döneminde sağlık durumlarının da bebek ölümlerinde etkili olduğunu vurgulayan Evrüke, şunları kaydetti 
     "Hamile kadınlar sağlıklarına dikkat etmeli, alkol ve sigaradan uzak durmalıdır. Gıda tüketiminde ise proteini en aza indirgemeli, karbonhidratı da sınırlı alması gerekir. Ayrıca, gün içerisinde bol sebze ve meyve yemelidir. Bu duruma dikkat etmeyen anne adaylarının bebekleri, karın içerisinde yeterli beslenemez, doğum anında veya sonrasında bebeklerin nedensiz ölüm riski ortaya çıkar." Kadınlardaki yaş faktörünün sağlıklı bebekler dünyaya getirmek için önemli olduğunu belirten Evrüke, doğum riskinin, 18 yaşından küçük, 35’ten büyük kadınlarda görüldüğünü söyledi. 
     Evrüke, özellikle yaşı küçük anne adaylarının bebek bakım hizmetlerinden yararlanmaması, erken veya düşük doğumun da ağırlıklı ani ölümlere neden olduğunu kaydetti. 
     Evrüke ayrıca, ani bebek ölümlerinin karın üstü yatırılan çocuklarda, sırt üstü yatırılanlara göre daha sık görüldüğünü belirterek, bebeğin sırt üstü yatırılması durumunda başını çevirebileceği için kusup boğulma riskinin azaldığını ifade etti. 
     
</TEXT>
</DOC>
