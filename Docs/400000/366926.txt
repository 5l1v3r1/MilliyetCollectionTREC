<DOC>
<DOCNO> 366926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/yazar/bila.html </URL>
<DATE> 2005/08/04/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Mehmet Ali Talat Türkiye, Güney'i tanırsa Kıbrıs davamız biter 
</HEADLINE>
<TEXT>


KKTC Cumhurbaşkanı Mehmet Ali Talat'ı, dün, CNN Türk Ankara Kulisi-Özel programında Nur Batur ve Murat Yetkin'le birlikte konuk ettik. 
Talat, Kıbrıs sorununun bugünü ve geleceği ile Türkiye-AB ilişkileri konularında önemli açıklamalar yaptı. 
KKTC Cumhurbaşkanı, "eski Kıbrıs siyaseti" olarak tanımladığı, "Adada iki bağımsız devlet veya Türkiye'ye ilhak veya entegrasyon" tezlerinin ve buna dayanan politikaların çöktüğünü vurguladı. Talat, Türk tarafının artık yeni bir tezi ve siyaseti bulunduğunu belirtti. 

'Dava biter' 
Talat, yeni politikayı yürütebilmelerinin Türkiye'nin tutumuyla yakından ilgili olduğunu belirterek, Ankara'nın Güney Kıbrıs'ı tanımaması gerektiğini şöyle vurguladı 
"Türkiye'nin Güney Kıbrıs'ı tanıması mümkün değil. Tanırsa, ilerletiyoruz dediğimiz dava tümüyle biter. Türkiye, deklarasyondaki çerçevede duracak ve durmak zorunda. Daha geriye gitmesi mümkün değil. Bu konuda görüşmelerimizde tam mutabakata vardık." 

Artık kuşku yok 
Talat, muhalefetteyken Cumhurbaşkanı Sezer ve komutanların kendisine ihtiyatlı yaklaştıkları anlamındaki sözleri anımsatılınca şu karşılığı veriyor 
"Öyle bir durum çok eskilerde olan bir durumdu. Bir bilinmezlik, kimiz, ne düşünüyoruz, gerçekten o zamanki iktidarın takdim ettiği gibi biz Kıbrıs Türklerinin, Türkiye'nin çıkarlarını feda etmeye hazır veya onları birilerine peşkeş çekmeye hazır mıyız gibi kuşkular vardı, doğal olarak iktidara gelmeyen bir parti için. Yeni bir olay değil bu. Ama bugün Kıbrıs'ta gerek askeri kesimle, gerek Türkiye hükümetiyle ilişkilerimiz son derece sıcak. Hükümete geldiğimizden beri herhangi bir sorunla karşılaşmadık." 

Özkök memnun 
Talat, muhalefetteyken Rauf Denktaş'ı Türkiye'de "derin devlet" ilişkisiyle eleştiren sözlerini anımsatıp "Derin devlet nedir " diye sorulunca gülerek şu karşılığı verdi 
"Derin devletin tanımını siz gazeteciler benden iyi biliyorsunuz. Ben de sizden öğrendim varlığını. Şu anda, birçok kesim derin devlet kavramına destek veren o anlayışa sahip olmasına karşın gidişten memnun. KKTC Cumhurbaşkanı olarak katıldığım toplantılarda geçmişte Annan Planı'na karşı olduğunu bildiğim etkili insanların Kıbrıs Türklerinin referandumda evet demesinin büyük kazanım olduğunu söylüyorlar." 
KKTC Cumhurbaşkanı, Genelkurmay Başkanı Org. Hilmi Özkök'le yaptığı görüşmeden edindiği izlenim sorulunca da şöyle devam etti 
"Genelkurmay Başkanı'nın eski görüşlerini bilmiyorum ama şu andaki görüşü -zaten birçok defa açıkladı- durumun iyiye gittiği yolunda. Şu andaki durumun iyiye doğru gittiğini, Kıbrıs Türklerinin uluslararası alanda ve ekonomi alanında olumlu adımlar attığını anlattığımızda memnuniyetle karşılıyor. Bir mekanizma vardı. Geçmişle oryante olmuş yetkili yerlerde bulunan insanlar Kıbrıs sorununun çözümünde milliyetçi retoriğin esiri olmuşlardı. Veya gözlerini kapatıyordu o milliyetçi söylem. Gerçekleri göremiyorlardı. Şimdi perde açıldı ve gördüler ki bizim çözüme yönelmemiz, yıllardır elde etmeye çalıştığımız, trilyonlar harcayarak yaratmaya çalıştığımız imajı birdenbire yarattı." 

Emsal olur 
Talat'a göre Kıbrıs'ta iki bağımsız devlet olması, adanın kesin olarak bölünmesi dünyanın korktuğu bir gelişme. Talat bu konuda şu değerlendirmeyi yapıyor 
"Dünyanın en çok korktuğu şey, adanın bölünmesi. Çünkü emsal teşkil etmesinden korkuyor devletler." 
Talat, Çek-Slovak örneği anımsatılınca şöyle devam ediyor 
"Böyle bir örnek var, doğru. Siz nasıl Çek-Slovak örneğini gösteriyorsanız başkaları da bölünmüş Kıbrıs örneğini gösterir, ayrılmak ister. Örneğin Irak'ta Kürtler olabilir mi sorusu üzerine Mesela, onlar da biz de niye olmasın diyecekler." 

Anlaşma yanlıştı 
Talat, Türkiye-KKTC arasında imzalanan ve uygulamaya konulmayan gümrük birliği anlaşmasıyla ilgili bir soru karşısında ise şu bilgiyi veriyor 
"Bu anlaşma imzalanmadı. Geri çekildi. Türkiye ile böyle bir gümrük birliği anlaşmamız yok. Yanlış bir şeydi, geri çekildi." 



</TEXT>
</DOC>
