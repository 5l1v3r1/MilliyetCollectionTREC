<DOC>
<DOCNO> 396824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sontur31.html </URL>
<DATE> 2005/11/21/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
İstanbul'da karla mücadele için yeni "solüsyon"... 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, kışa hazırlıkla ilgili tedbirleri aldıklarını, bu yıl ilk kez buzlanmaya karşı solüsyon kullanacaklarını bildirdi. 
     Topbaş, Büyükşehir Belediyesi’ndeki kabulleri sırasında basın mensuplarının kışa hazırlık çalışmalarına ilişkin sorularını yanıtladı. 
     İstanbul’un mevsim olarak kar yağışının etkisine girdiğini, ani kar yağışına karşı hazırlıklı olmak için bütün tedbirleri aldıklarını belirten Topbaş, "Kar yağışı trafikte olağanüstü bir hal yaratıyor. 
     Birkaç gün dahi olsa İstanbul’un trafikten etkilenmesi ekonominin açısından, Türkiye açısından çok önemli" dedi. 
     Geçen yıl son 10 yılın en ağır kar yağışı olmasına karşın Büyükşehir Belediyesi olarak kış koşullarıyla mücadelede başarıya ulaştıklarını ifade eden Topbaş, bu yıl da geçen yıl alınan araçlara ilave olarak, yaklaşık 65 araç alımını gerçekleştirmek üzere olduklarını bildirdi. 
     Topbaş, karla mücadelede ağırlıklı olarak tuz kullanıldığını hatırlatarak, ellerindeki 35 bin ton tuza ilave olarak bu yıl 6 trilyon lira bedelle 100 bin ton tuz alımı için ihale yaptıklarını kaydetti. 
     Büyükşehir Belediyesi’nin yılda 75 bin ton tuz kullandığını, bu yıl ilk kez karla mücadelede Moskova ve Kuzey Avrupa ülkelerinde kullanılan solüsyona geçtiklerini belirten Topbaş, şunları kaydetti 
     "Farklı kimyasal maddelerden oluşan, çevreye zararı olmayan ve donmalara karşı daha etkili olan 2 bin metreküp solüsyon almak için ihaleye çıktık. Maliyeti tuza göre daha fazla. Yerli firmalardan alınacak. İlk defa bu kış kullanacağız. Solüsyonu etkili kullanabilmemiz için meteorolojinin tahminlerinin doğru tutması lazım. 
     Aksi takdirde attığımız malzeme boşa gider." 
     
     "ÇALIŞMALARIMIZ HIZLANDI" 
     Kadir Topbaş, vatandaşların da bu konuda çok duyarlı davrandıklarını ve geçmişteki sıkıntıların artık yaşanmadığını belirterek, "Özellikle kar lastiklerini takan sürücülerimiz trafiğin rahatlamasında etkileri oluyor. Bu can güvenliği açısından da çok önemli. Ayrıca olağanüstü hallerin dışında emniyet şeridinin kullanılmaması, trafik açısından önem taşıyor" diye konuştu. 
     Hergün İstanbul’da 200 aracın trafiğe çıkmasının ek bir yük getirdiğini ifade eden Topbaş, "Trafik düzenleme çalışmalarımız devam ediyor. Çözüm yollarımız var. Ama kışla mücadele olarak AKOM’un çalışmaları bitti. Meteorolojinin raporlarını çok yakından takip ediyoruz. Hazırlıklarımız tamam. Bir sıkıntı olmayacak" dedi. 
     Topbaş, ana arterlerdeki yol çalışmalarında son bir hafta içinde ciddi bir hızlanma olduğunu, çalışmaların daha düzenli hale geldiğini, yeni atadıkları ekibin bu çalışmaları uygulamaya başladığını söyledi. 
     
     "ÇÖZÜM BEKLEYEN 116 NOKTA VAR" 
     İnşaat çalışmalarını trafiğe sıkıntı vermeyecek bir şekilde düzenlemeye çalıştıklarını, trafiğin yoğun olduğu pik saatlerde biraz daha farklı çalışma yöntemleri önerdiklerini vurgulayan Topbaş, iyi bir noktaya geldiklerini kaydetti. 
     Topbaş, İstanbul trafiğinde kritik olarak çözüm bekleyen 116 nokta bulunduğunu, bunların bir kısmının inşaatının devam ettiğini, bir kısmına da önümüzdeki aylarda başlanacağını bildirdi. 
     Oto Sanayi Sitesi önündeki kavşağın açılışını 24 Kasım tarihinde yapacaklarını dile getiren Topbaş, ancak o aks üzerinde başka çalışmalar da gerçekleştireceklerini sözlerine ekledi. 
     
</TEXT>
</DOC>
