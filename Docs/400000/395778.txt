<DOC>
<DOCNO> 395778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/soneko52.html </URL>
<DATE> 2005/11/17/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Mavi Akım Zirvesi'nden ilginç notlar... 
</HEADLINE>
<TEXT>

     Mavi Akım Projesi'nin resmi açılış töreni, sıkı güvenlik önlemleri altında gerçekleştirildi. 
     Liderler tören alanına gelmeden önce, Skorsky helikopteri ile alan gözden geçirildi. Açılış töreninin düzenleneceği salon da, tören başlamadan önce boşaltılarak köpeklerle arandı. 
     Zirveye katılan Başbakan Recep Tayyip Erdoğan, Rusya Devlet Başkanı Vladimir Putin, İtalya Başbakanı Silvio Berlusconi, Kuruçeşme Divan Lokantası'ndan getirilen yemeği yediler. 
     Liderler sebze ezme çorbası, sebze garnitürleriyle zeytinyağlı enginar yediler. Liderlerin mönüsünde, zeytinyağı ve limon soslu mevsim salatası, beyaz pirinç pilavı ve brokoli eşliğinde dana madalyon, kuzu pirzolası, kekikli domates soslu kuzu pilatosu ızgara ve geleneksel Türk tatlıları yer aldı. Mönüde levrek buğulama da bulunmasına rağmen, liderlerden rağbet görmedi. 
     Zirveye 300 kadar gazeteci akredite oldu. Rusya Gaz şirketi GAZPROM yetkilileri hariç Rusya heyeti 217, İtalya heyeti de yaklaşık 100 kişiden oluştu. 
     Toplantı öncesinde toplantını yapılacağı yerlerden biri olarak gösterilen Büyük Samsun Oteli'ndeki program, Rusya heyetinin güvenlik nedeniyle karşı çıkması üzerine BOTAŞ'ın Durusu tesislerine kaydırıldı. 
     Toplantı süresince özel harekat timleri, binanın çatısında nöbet tuttu. 
     217 kişilik Rus heyetinden yaklaşık 80'inin, İtalyan heyetinden de 10 kişinin güvenlik görevlisi olduğu bildirildi. 
     Açılış töreninin tüm masraflarının, Mavi Akım Projesi'nin Türkiye ayağını yürüten Öztaş ve Haznedaroğlu grubu tarafından üstlendildiği öğrenildi. 
     Berlusconi ve Erdoğan'ın tercümanlığını ise sinema oyuncusu ve tiyatrocu Serra Yılmaz üstlendi. 
     
</TEXT>
</DOC>
