<DOC>
<DOCNO> 376447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sonsiy12.html </URL>
<DATE> 2005/09/07/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Yargıdaki gerginlik sürüyor 
</HEADLINE>
<TEXT>

     Anayasa Mahkemesi ve Yargıtay arasında söz düellosuna neden olan Yargıtay Başkanı Osman Arslan'ın eleştirileri ile başlayan gerginlik Anayasa Mahkemesi'nin yemin törenine de yansıdı. 
     Adli yılın açılışında başlayan gerginliğin ardından yüksek yargı organlarının temsilcileri Anayasa Mahkemesi'nde yemin töreninde buluştular. 
     Törene, açıklamaları gerginliğe neden olan Yargıtay Başkanı Osman Arslan da katıldı. Törende, üç yeni üye Şevket Apalak, Ferruh Kaleli ve Osman Paksüt yemin ettiler. 
     Gözler ise Anayasa Mahkemesi Başkanı Tülay Tuğcu ile Yargıtay Başkanı Osman Arslan'daydı. 
     Başbakan Recep Tayyip Erdoğan ve Yargıtay Başkanı Osman Arslan diğer konuklarla beraber başkan Tülay Tuğcu'nun odasında yaklaşık 20 dakika sohbet etti. Ancak görüşmede Yargıtay ile Anayasa Mahkemesi'nde başlayan soğukluğun devam ettiği öğrenildi. 
     
     ARSLAN NE DEMİŞTİ 
     Yargıtay Başkanı Osman Arslan, 6 eylüldeki adli yıl açılış konuşmasında, 'Yüce Divan' görevi ile siyasi partilerin kapatılması ve siyasi partilere yaptırım uygulanmasına ilişkin görevin Yargıtay'a verilmesini istedi. 
     ''Anayasa Mahkemesi'nde görev yapan başkan ve üyelerin bağımsız, tarafsız ve teminatlı oldukları ve yargılamanın açık yapıldığı tartışmasızdır" diyen Arslan, "ancak, ceza yargılaması ve adil yargılama için öngörülen temel koşullar, Anayasa Mahkemesi'nde bulunmamaktadır. Yüce Divan, ceza yargılaması yapan bir mahkemedir. Anayasa Mahkemesi'nin üyelerinin tamamı hukukçu olmadığı gibi hukukçu olanların tamamı da cezacı değildir. Hukukçu olmayan üyelerin ceza yargılaması yapması, adil yargılanma hakkına açıkça aykırıdır" diye konuştu. 
     İki yargı kurumunun başkanı hiç konuşmazken, Tuğcu ve Erdoğan'ın Anayasa Mahkemesi'nin 45 trilyona malolacak ve iki yılda tamamlanacak bina sorununu konuştukları belirtildi. 
     Tuğcu, Erdoğan'dan bu konuda destek isterken, başbakanın da gerekli desteğin verileceğini ve sıkıntı yaşanmayacağı sözünü verdiği öğrenildi. 
     
     Kılıç'tan Arslan'a sitem 
     Anayasa Mahkemesi Başkanvekili Haşim Kılıç ise Arslan'ın suçlamaları ile ilgili gerginliği değerlendirirken, üslubun kendilerini üzdüğünü söyledi. 
     Kılıç, "Anayasa Mahkemesi düşünce özgürlüğüne ilişkin kararlarında herkesin şok edici ve sarsıcı olsa da düşüncesini özgürce açıklayabileceğini belirtmiştir. Böyle bir anlayışa sahip mahkemenin bu düşüncelerinden alınması sözkonusu olmazdı. Tabii ki Yüce Divan görevi Anayasa Mahkemesi'nden alınıp Yargıtay'a verilsin denebilir. Ancak bizi üslup üzdü" diye konuştu. 
     Kılıç, Arslan'ın sözlerine yanıt olarak yapılan açıklamaların Anayasa Mahkemesi üyeleriyle konuşulup oy birliği ile kamuoyuna duyurulduğunu da belirtti. 
     Anayasa Mahkemesi Başkanvekili Kılıç, "sanki bir ay oturulmuş, özenle Anayasa Mahkemesini hedef alan bir metin hazırlanmış kanısı uyandı bizde" dedi. 
     
</TEXT>
</DOC>
