<DOC>
<DOCNO> 385375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/spor/axspo03.html </URL>
<DATE> 2005/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürsoy'a karşı cephe 
</HEADLINE>
<TEXT>


GALATASARAYLI YÖNETİCİLER, "FENERBAHÇE BİZİ HER ALANDA GEÇTİ" DİYEN 2. BAŞKANA YANIT VERDİ 

HALİL ÖZER 


FATİH GÖKŞEN Kendisine katılmıyorum. Aziz Yıldırım'ın 7 yıldır görevde olması önemli bir faktör ancak ezeli rakibimizin önümüzde olduğunu söyleyemem 

DERYA TAŞDELENLER Adeta harakiri yapıyoruz. Hedeflerimizin gerisinde kaldık fakat fevriliğini anlamıyorum. Mevcut durumda Fenerbahçe bizim gerimizde 

ŞÜKRÜ ERGÜN Sayın Ergun Gürsoy'un hangi kompleksin etkisiyle böyle bir açıklama yaptığını bilmiyorum. Görüşleri sadece kendisini bağlar 

Galatasaray İkinci Başkanı Ergun Gürsoy'un, "Fenerbahçe geriden gelerek bizi her alanda geçti. Bu durum Galatasaraylılar'ın sinir sistemini bozdu" şeklindeki ilginç açıklamaları Sarı - Kırmızılı yöneticilerin tepkisini çekti. Fatih Gökşen, Derya Taşdelenler ve Şükrü Ergün Gürsoy'un yaptığı açıklamaların kendisini bağladığını vurgulayarak, görüşlelerine katılmadıklarını dile getirdiler. 
Fatih Gökşen, Fenerbahçe Başkanı Aziz Yıldırım'ın 1998'den bu yana görevde olduğuna dikkat çekerek, "Bizde ise aynı sürede ne yönetimler geldi geçti. Bu çok önemli bir faktör. Ancak ben yine de Sayın Ergun Gürsoy'un görüşlerine katılmıyorum. Fenerbahçe'nin bizden ileride olduğunu söyleyemem. Bizim öncelikle başta Adnan Öztürk olmak üzere küskünler sorununa bir çözüm bulmamız lazım" dedi. 

'Bize yaklaşıyorlar' 
Derya Taşdelenler, Ergun Gürsoy'un sözlerini, "harakiri" yapmaya benzetti. Taşdelenler, "Samimi bir sohbet ortamında yapılan açıklamalar fakat Gürsoy'un fevriliğini anlamıyorum. Fenerbahçe bana göre bizim altımızda. Son yıllarda yaklaşmaya çalışıyorlar ve yaklaştılar. Sadece stat konusunda öndeler. Ama biz adeta harakiri yapıyoruz. Ayrıca yeni bir yönetim gelirse kulübü aslanlar gibi yönetir. Eskiden durum net değildi, şimdi ise her şey belli" diye konuştu. Şükrü Ergün ise Gürsoy'a kesinlikle katılmadığını söyledi. Galatasaray'ın Avrupa'da iki kupa kazandığını hatırlatan Ergün, "Onlar ise Türkiye'de söz sahibi olmaya çalışırlar. Ergun Gürsoy'un hangi kompleksle bunları söylediğini bilmiyorum" diye konuştu. 

Çifte seferberlik 

VEDAT DANACI 

Cim Bom'da kulüp doktorları Ümit Karan ve Hasan Şaş'ın en kısa sürede sahalara dönmesi için büyük çaba harcıyor. Doktorlar, Kayseri Erciyesspor ile hafta sonu oynanacak maçta forma giyme ihtimali beliren Ümit'e yoğun tedavi uygularken, Teknik Direktör Gerets de yıldız futbolcunun maça yetiştirilmesini istedi. Yaklaşık 3 hafta sahalardan uzak kalacağı açıklanan Hasan Şaş'ın bu süreden daha önce sakatlıktan kurtulması için de doktorlar tüm imkanları seferber etti. Bu arada Aslan'da 2 günlük izin bitti. Sarı - Kırmızılı takım bugün yapacağı idmanla hazırlıklarını sürdürecek. 

Sevinç ve üzüntü 

Galatasaray'ın yabancı futbolcuları önceki akşam birbirinden zorlu Dünya Kupası eleme grubu maçlarında görev yaptı. Hırvatistan, Tomas'ın ilk 11'de oynadığı maçta İsveç'i 1-0 yenerek Almanya'ya gitme yolunda dev bir adım atarken, İliç'li Sırbistan Karadağ rakip sahada Litvanya'yı 2-0'la devirdi. İliç bu maçta yedek bekledi. Çek Cumhuriyeti, Heinz'ın 32 dakika oynadığı karşılaşmada evinde Hollanda'ya 2-0 mağlup olarak ağır darbe yedi. Song ve Saidou'nun forma giydiği Kamerun ise Mısır'la 1-1 berabere kalıp, finallere katılma şansını kaçırdı. 90 5'te penaltı kaçıran Kamerun büyük şok yaşadı. 

Arslan Haddini aştı 

HAYREDDİN DENİZ DHA 

Galatasaray Topluluğu İşbirliği Kurulu Genel Sekreteri Türker Arslan, İkinci Başkan Ergun Gürsoy'u sert bir dille eleştirdi. Antalya Galatasaray Liseliler Derneği'nin davetlisi olarak kente giden Arslan, Gürsoy'un talihsiz açıklamalar yaptığını belirterek, "Ergun Gürsoy haddini aşmıştır. Başkanımız Özhan Canaydın'ı eleştirmeye de hakkı yok. Haddini bilmeli" dedi. Tahkim Kurulu eski başkanı olan Türker Arslan, Gürsoy'un açıklamalarının kulübe zarar verdiğini sözlerine ekledi. 


</TEXT>
</DOC>
