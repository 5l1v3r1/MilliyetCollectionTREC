<DOC>
<DOCNO> 360755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sonsiy11.html </URL>
<DATE> 2005/07/13/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Baykal'dan Milli Egemenlik Onur Ödülü’nü alan Prof. Dr. Yaşargil'e övgü 
</HEADLINE>
<TEXT>

     CHP Genel Başkanı Deniz Baykal, TBMM Milli Egemenlik Onur Ödülü’nün ilki verilen dünyaca ünlü bilimadamı Prof. Dr. Gazi Yaşargil’in başarılarının Türk milletini onurlandırdığını söyledi. 
     TBMM Milli Egemenlik Onur Ödülü’nün Prof. Dr. Gazi Yaşargil’e verilme nedeniyle TBMM’de düzenlenen törende konuşan Baykal, Prof. DR. 
     Yaşargil’in çok değerli bir bilimadamı, seçkin bir cerrah ve saygın bir aydın olduğunu ifade etti. Böylesine değerli bir insanı yetiştiren bir milletin ve onun temsilcisi TBMM’nin, Prof. Dr. Yaşargil’e ödül vermesinin önemine işaret eden Baykal, "Prof. Dr. Yaşargil’in başarıları milletimizi onurlandırmıştır, mutlu etmiştir. Hepimiz Prof. 
     Dr. Yaşargil’in başarılarıyla iftihar ediyoruz, göğsümüze basıyoruz" dedi. 
     Böylesine değerli bir insanı yetiştiren bir toplum olarak bu başarılardan kıvanç duyduklarını anlatan Baykal, Prof. Dr. Yaşargil’in başarılarının ardında, aile ortamının da önemli bir yer tuttuğunu belirtti. Baykal, şunları söyledi 
     "Prof. Dr. Yaşargil’in içinde yetiştiği eğitim ortamına, kültür ortamına bakmazsak, Anadolu’dan bir delikanlının çıkıp da dünya çapında böyle bir başarıya nasıl ulaştığının tam değerlendirmek imkanından yoksun kalmış oluruz. Prof. Dr. Yaşargil’in başarısının ardında genç Cumhuriyet’in, Anadolu’da yeni oluşturulmaya çalışılan devletin eğitim politikasının, eğitim hedeflerinin, eğitim çabasının, oluşturduğu eğitim ortamının da hiç kuşku yok çok önemli bir yeri olmuştur. 
     Prof. Dr. Yaşargil’i yurtdışına gönderen dönemin Milli Eğitim Bakanı Hasan Ali Yücel... Prof. Dr. Yaşargil, Ankara Erkek Lisesinde o dönemin eğitim anlayışını, çağdaş düzeyi yakalamaya çalışan, komplekssiz, dünyanın her yerindeki eğitimin değerli eserlerine ulaşmayı amaçlayan bir kültür ortamı içinde yetişmiştir. 
     Öğretmenler, öğretim üyeleri, Türkiye’deki gençlerin dünyada eşit bir yarışmaya katılmasını sağlamak için gerekli altyapıyı ve kültürü uluslararası düzeyde kazandırmaya yönelik bir çaba içindedeydi. 
     Nitekim, Prof. Dr. Yaşargil, Almanya’ya gittiği zaman Türkiye’de yetişmiş liseli bir genç olarak Avrupa’nın en iddialı akademik kurumları içinde yer bulmakta, öğrenmekte, onlardan yararlanmakta bir engelle karşılaşmamıştır. 
     Prof. Dr. Yaşargil’in yetiştiği eğitim ortamı Anadolu’daki Cumhuriyet aydınlanma çabasının bir parçası olmuştur. Bu başarının arkasında Ankara’daki Cumhuriyet aydınlanma kültürünün de bir yeri, önemi ve değeri vardır." Baykal, Prof. Dr. Yaşargil’in sıradan bir teknisyen, kendi dar alanında çalışan uzman bir hekim olmanın ötesinde, gerçek bir bilim adamı olarak ortaya çıktığını vurguladı. 
     
     ÖĞRENCİLERİ 
     Prof.Dr. Gazi Yaşargil’in öğrencilerinden Doç. Dr. Nezih Özkan da yaptığı konuşmada, Prof. Dr. Yaşargil’in çalışma anlayışı ve felfesesinden örnekler verdi. 
     Doç. Dr. Özkan, Prof. Dr. Yaşargil’in beyin cerrahinsindeki öneminin, bu alandaki bilim adamları tarafından "Yaşargil öncesi ve sonrası diye" tanımlandığını söyledi. 
     TÜBA Başkanvekili Prof. Dr. Yücel Kanpolat da barkavizyon eşliğinde hocası Prof. Dr. Yaşargil’in hayatını anlattı. 
     Prof. Dr. Yaşargil’in tüm hayatı boyunca, içinde soru soran, araştıran "afacan bir çocuk" bulundurduğunu anlatan Prof. Dr. 
     Kanpolat, "Hoca , hiç bir zaman kendi öğrendiklerinin ve yarattıklarının kölesi olmamıştır. Kendi çocuğu gibi geliştirdiği yöntemleri bile sürekli olarak eleştirebilmiş ve kendini her yaş döneminde yenileyebilmiştir" dedi. 
     Prof. Dr. Yaşargil’in hastalarına herşeyden önce bir insan gibi yaklaştığını anlatan Prof. Dr. Kanpolat, "Onun amacı Tanrı’nın rolüne soyunmak değildir. Evren ve doğa içerisindeki yerini bilmektir" diye konuştu. 
     
</TEXT>
</DOC>
