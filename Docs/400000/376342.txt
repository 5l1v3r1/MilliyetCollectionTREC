<DOC>
<DOCNO> 376342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sondun22.html </URL>
<DATE> 2005/09/07/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Rum basını Karşı deklarasyon tatmin etmiyor 
</HEADLINE>
<TEXT>

     Güney Kıbrıs'ta yayımlanan Politis gazetesi, bugün yapılacak AB Daimi Temsilciler Komitesi COREPER toplantısının gündemini oluşturan, AB'nin karşı deklarasyonuna ilişkin yeni taslağın ''bir öncekinden daha da kötü'' olduğunu ve ''yeni karşı deklarasyon metninin Rum yönetiminin tanınma taleplerini tatmin etmediğini'' yazdı. 
     ''Bugünkü COREPER toplantısında yeni bir çıkmazın beklendiği'' yorumunu yapan gazete, ''AB Dönem Başkanı İngiltere'nin dün sunduğu karşı deklarasyon taslak metninin Rum yönetimini hiçbir şekilde tatmin etmiyor göründüğünü'' bildirdi. 
     Haberde, yeni metnin Rum yönetiminin tanınma taleplerini ''tatmin etmediği'', gümrük birliğinin genişletilmesini öngören protokolün uygulanmasını denetleyecek mekanizmalara ilişkin değinmeleri ''güçsüzleştirdiği'' ve Kıbrıs sorununa ilişkin ifadeleri de BM Güvenlik Konseyi'nin kararlarına ''net olmayan bir değinmede bulunarak kötüleştirdiği'' ifade edildi. 
     Gazete, bu koşullar altında COREPER'de uzlaşma sağlanamayacağı ve İngiltere'nin Rum yönetimi ve Fransa ile karşı deklarasyon konusunda yoğun müzakerelere başlamasının beklendiği yorumunu yaptı. 
     Fileleftheros gazetesinin, ''İngiltere başkanlığı, COREPER'de Gül'ün Dışişleri Bakanı ve Başbakan Yardımcısı Abdullah Gül damgasını taşıyan belge sunuyor'' başlığıyla verdiği haberde de, ''Londra'nın karşı deklarasyon metni daha da kötü'' ifadesi kullanıldı. 
     
</TEXT>
</DOC>
