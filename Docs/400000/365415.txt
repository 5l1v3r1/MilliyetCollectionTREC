<DOC>
<DOCNO> 365415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sonsiy13.html </URL>
<DATE> 2005/07/29/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Teziç Olanaksızlıklara rağmen üniversiteler notunu yükseltiyor 
</HEADLINE>
<TEXT>

     Yüksek Öğretim Kurulu YÖK Başkanı Prof. Dr. Erdoğan Teziç, "Türk üniversitelerinin ortalama notu 5 üzerinden 3.44. Bütün olumsuzluklara, olanaksızlıklara rağmen üniversitelerimiz notunu yükseltmeye devam ediyor" dedi. 
     Üniversitelerarası Kurul Toplantısı’nın 146.’sı, İzmir Dokuz Eylül Üniversitesi DEÜ Rektörlüğü’nde başladı. 
     Kurul toplantısı öncesinde gazetecilere bilgi veren YÖK Başkanı Prof. Dr. Erdoğan Teziç, "Rektörler Komitesi" ve "Üniversitelerarası Kurul" olmak üzere 2 aşamalı toplantı gerçekleştireceklerini söyledi. 
     2547 sayılı kanun uyarınca üniversitelerin kuruluş tarihine göre 
     her yıl bir üniversitenin rektörünün Üniversitelerarası Kurul Başkanlığı yaptığını belirten Prof. Dr. Teziç, bir yıldır kurul başkanlığını yapan Mimar Sinan Güzel Sanatlar Üniversitesi Rektörü Prof. Dr. İsmet Vildan Alptekin’in görevini DEÜ Rektörü Prof. Dr. Emin Alıcı’ya devreceğini kaydetti. Toplantıda, Avrupa Üniversite alanı içerisindeki üniversitelerin değerlendirmesini yapacaklarını ve Üniversitelerarası Kurul’un gündemindeki konuları da görüşeceklerini dile getiren YÖK Başkanı Teziç, şöyle konuştu "Burada belli başlı 3 konu vardı. Kalite güvencesinin gerçekleştirilmesi konusunda bir düzenleme vardı. Bununla ilgili yönetmelik hazırlandı. İki aşamalı sistem dediğimiz lisans ve lisans sonrası aşamada nasıl bir mesafe kat ettiğimizi gördük. Bir de diplomaların tanınmasıyla ilgili ayrıntılı bilgiler verdik. Türkiye Üniversiteleri’nin ortalama notu 5 üzerinden 3.44. Yani bütün olumsuzluklara, olanaksızlıklara rağmen üniversitelerimiz bu süreçte notunu yükseltmeye devam ediyor. İyi bir aşamada olduğumuzu ifade ediyorum." Yüksek Öğretim Kurumu YÖK Başkanı Prof. Dr. Erdoğan Teziç, "TÜBİTAK gibi saygın bir kurumun üzerinde bu kadar tartışmanın olmaması gerekiyor" dedi. 
     Dokuz Eylül Üniversitesi DEÜ Rektörlüğü’ndeki Üniversitelerarası Kurul Toplantısı sonrasında gazetecilerin sorularını yanıtlayan Prof. 
     Dr. Teziç, Anayasa Mahkemesi’nin TÜBİTAK Yasası’na yürütmeyi durdurma kararı verdiğini, bu noktadan sonra yeni bir yasal düzenlemeye gereksinim olduğunu söyledi. 
     Anayasaya uygun bir düzenleme yapılması konusunda bir girişimin hükümet tarafından ele alınmasının tek çözüm yolu olduğunu belirten Prof. Dr. Teziç, "Şu anda yeni bir yasal düzenleme sürecine giriliyor. TÜBİTAK gibi saygın bir kurumun üzerinde bu kadar tartışmanın olmaması gerekiyor" diye konuştu. 
     
     YÖK’E YÖNELİK SÖZLER 

     YÖK Başkanı Prof. Dr. Erdoğan Teziç, bir gazetecinin "Milli Eğitim Bakanı Hüseyin Çelik’in kendisine karşı bazı söylemlerini tehdit olarak algılayıp algılamadığı yönündeki" sorusunu, "Ben tehdit olarak hiçbir zaman algılamadım" diye cevapladı. 
     Prof. Dr. Teziç, "Hükümetin YÖK Kanunu’nu değiştirip değiştiremeyeceği yönündeki" bir soru üzerine, şunları kaydetti 
     "Bir Anayasa Hukukçusu olarak, bugüne kadar bütün konuşmalarımda, değerlendirmelerde, aldığımız kararlarda Anayasa mevzuatının, YÖK kanunun bize tanıdığı yetki alanı içinde hareket ettik. Hukuku söylemeye çalıştık. Yoksa bunlardan bir polemik doğar mı, bu bir gerginlik yaratır mı düşüncemiz olmadı. 
     Yasama organının kendi siyasi tercihlerine göre yeniden düzenleme, yeni kanun ya da başka bir Anayasa değişikliği yolunu denemesi, Anayasanın da tanıdığı bir imkan. Onu kullanırlar, yeni bir düzenleme yaparlar. Onu bilemem." 
     
     ÜNİVERSİTELERİN GELECEĞİ 

     "Hükümetin YÖK Kanunu ve Anayasayı değiştirmesi halinde Türkiye’nin ve üniversitelerin geleceğini nasıl görüyorsunuz sorusuna ise Prof. Dr. Teziç, "Üniversitelerin koşulları ne olursa olsun, gayretlerini zayıflatmayacaklarına inanıyorum" dedi. 
     Türkiye’nin son dönemlerde türban ve katsayı konusuna odaklandığını ifade eden Prof. Dr. Teziç, sözlerini şöyle sürdürdü 
     "Hep bu tartışılıyor. Bundan sıyrılmak lazım. Herkesin yetki alanı vardır. Biz de alınmış olan kararların uygulayıcısıyızdır. 
     Yüksek Mahkeme ve AİHM’in verdiği kararlar herkesi bağladığına göre, yönetimden sorumlu olanlar gibi biz de kurallara bağlıyızdır. O kararlar yürürlükte olduğu sürece, biz de o kararları uygularız." 
     
</TEXT>
</DOC>
