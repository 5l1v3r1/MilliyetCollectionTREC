<DOC>
<DOCNO> 362561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/dunya/adun.html </URL>
<DATE> 2005/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortadoğu'da 'iç savaş' 
</HEADLINE>
<TEXT>


1 - İsrailliler İsrail'e karşı 
Şaron hükümetinin Gazze'deki Yahudi yerleşimlerini tek yanlı olarak boşaltma kararı yüzünden yerleşimciler direnişe geçti 
2 - HAMAS, El Fetih'e saldırıyor 
İslamcı örgütün İsrail'e attığı roketler Filistinlileri birbirine düşürdü 

DIŞ HABERLER SERVİSİ 


İsrail, Başbakan Ariel Şaron'un, ağustos ayı ortasında başlayacak Gazze'nin boşaltılması uygulamasından bir ay önce, çekilme karşıtlarının uygulamanın durdurulmasını amaçlayan ve 40 bin dolayında kişinin katıldığı 30 kilometrelik büyük protesto yürüyüşüne kilitlendi. 
İsrail'de, Gazze'nin boşaltılmasına direnen yerleşimciler ve destekçilerinin Gazze yürüyüşü, polisin katılımcıları engellemesi nedeniyle planlanandan geç, önceki akşam saatlerinde başlayabildi. Zaman zaman İsrail güvenlik güçleriyle, yerleşimciler ve destekçileri arasında çatışmalar yaşanıyor. 
"İsrail'deki en büyük protesto eylemi" olarak lanse edilen yürüyüşün, bugün Gazze'deki en büyük Yahudi yerleşimlerinden biri olan Guş Katif'te bitmesi bekleniyor. 
Bu arada, geri çekilme planına karşı çıkan dindar askerlere karşın, İsrail Ordusu'nda ilk kez 2 kadın askerin de "asi askerler" safında yer aldığı bildirildi. Batı Şeria'daki Yahudi yerleşimi Kedumim'den oldukları belirtilen kadın askerlerin, Gazze'deki Yahudilerin boşaltılması ile ilgili verilen hazırlık kurslarına katılmayı reddettikleri kaydedildi. 
İsrail, Batı Şeria'daki 120 Yahudi yerleşiminden 4'ünü ve Gazze Şeridi'ndeki 21 Yahudi yerleşimini boşaltmayı planlıyor. Yaklaşık 1.5 milyon Filistinli nüfus içinde 9 bin Yahudi yerleşimcinin yaşadığı Gazze'deki yerleşimlerin boşaltılması için 1 Ağustos'tan itibaren İsrail ordusunda izinler kaldırıldı. 

Filistin'de HAMAS'ın İsrail'e yönelik roket saldırılarını sürdürmesi, AB ve ABD'nin terör örgütü olarak tanımladığı organizasyon ile Filistin güvenlik güçlerini karşı karşıya getirdi. Olaylar, bir Filistinlinin aylar süren ateşkesin ardından geçtiğimiz perşembe İsrail'in Netanya kentinde 4 İsraillinin ölümüyle sonuçlanan intihar saldırısını düzenlemesiyle başladı. 
Saldırının ardından İsrail ordusu, çok sayıda tankla HAMAS'ın kalesi konumundaki Gazze Şeridi'ni kuşatırken, İsrail'e Filistin kaynaklı şiddeti durdurma taahhüdü veren Filistin lideri Mahmud Abbas'ın direktifleri doğrultusunda güvenlik güçleri HAMAS'a yönelik operasyonlara başladı. 
HAMAS militanları, Abbas'a bağlı El Fetih Hareketi'nden 3 kişiyi yaraladı ve bir aracı ateşe verdi. HAMAS ise, Filistin güvenlik güçlerini, 2 ofislerini yakmakla suçluyor. 


</TEXT>
</DOC>
