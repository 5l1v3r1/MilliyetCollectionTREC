<DOC>
<DOCNO> 355536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/magazin/amag.html </URL>
<DATE> 2005/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tarihi' konser 
</HEADLINE>
<TEXT>


Bülent Ersoy,13.yy'dan günümüze uzanan repertuvarıyla 'gerçek anlamıyla' tarihi bir konser verdi 

Bayram Kaygusuz 

Türk Müziği'nin iki duayeni Bülent Ersoy ile Mustafa Sağyaşar, Harbiye Açıkhava Tiyatrosu'nda bir araya geldi. İzleyiciler konserde, Türkiye'de icracısı bir elin parmaklarını geçmeyecek değer ve zorlukta eserleri dinleme olanağı buldu. İşte geceden notlar 
Müzeyyen Senar'ın sağlık sorunları nedeniyle katılamadığı gecede, 35 yıl önce ilk kez kendisinin sahnede icra ettiği "Sazk r" makamında şarkılar da seslendiren Ersoy, 13. yüzyıldan günümüze uzanan repertuvarıyla 'gerçekten tarihi' bir konser verdi. Ersoy'un, koroyla okuduğu 3 ilahiden birisi, 'Yusuf İslam' adını alan Cat Stevens'ın seslendirdiği "Tala'al-Bedru Aleyna"nın Türkçesiydi. Televizyoncu Ali Kırca'yı selamladıktan sonra elini öpen Ersoy, bütün nesillere öğretilmesi gerektiğini vurguladığı Müzeyyen Senar'ın üslubundan ne kadar derinden etkilendiğini, şarkılarını seslendirirken de sergiledi. 60 kişilik koro ile büyük saz heyeti, şef Kutlu Payaslı gelemeyince uyumsuzluklar yaşadı. Mustafa Sağyaşar da, yağmura rağmen konseri terk etmeyen izleyicilerden büyük alkış aldı. Sanatçı şarkılarını, "Uşşak nedir bilir misiniz sevgili konuklar 'Aşıklar' demektir. Şimdi uşşak makamından bir eser" gibi bilgilerle takdim etti. Ersoy, binlerce kişilik Açıkhava'ya zaman zaman da mikrofonsuz seslendi. Seslendirdiği eserleri kusursuz okuyan Ersoy'un, konserin başında eski ve yeni sözcükler arasında gidip gelen konuşmasında önemli telaffuz hatalarına düştüğü gözlendi. 

</TEXT>
</DOC>
