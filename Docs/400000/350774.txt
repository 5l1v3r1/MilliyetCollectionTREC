<DOC>
<DOCNO> 350774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sonspo26.html </URL>
<DATE> 2005/06/10/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Napoli'de Maradona aşkı alevlendi 
</HEADLINE>
<TEXT>

     Napolili oyunculardan Ciro Ferrara için dün gece oynanan jübile maçı, kent halkının Maradona aşkının yeniden kendini göstermesini de beraberinde getirdi. 
     Tam 14 yıllık bir aradan sonra Napoli'ye gelerek, San Paolo Stadı'nda Napoli'nin FC Juventus'u 4-1 yendiği jübile maçını izleyen Arjantinli efsanevi yıldız, Napolililer tarafından büyük bir coşkuyla karşılandı. Napoli kulübü ve belediyesi ise 30 Ekim 2005'te Maradona'nın tekrar forma giyeceği bir jübile maçı oynanmasını kararlaştırdı. Napoli Belediye Başkanı Rosa Russo Iervolino, kent halkının gönlünde taht kurmuş olan Maradona'nın 45 yaşına gireceği 30 ekim tarihinde San Paolo Stadı'nda bir jübile maçı oynanılacağını duyurdu. 
     Kent halkının yanı sıra dün geceki maçı izleyen 70.000 taraftarın da kendisini büyük bir sevgi gösterisiyle karşıladığı Maradona ise, ''30 Ekim'de tekrar Napoli'de olacağım. 30 Ekim benim doğum günüm. O gün, futbol hayatımdaki Napoli sayfasını burada bir maçla kapatmayı arzuluyorum'' dedi. Ferrara'nın jübile maçı nedeniyle, ikinci vatanı olarak tanımladığı Napoli'ye tekrar gelmiş olmaktan büyük mutluluk duyduğunu belirten Maradona sözlerini şöyle sürdürdü 
     ''Ferrara'ya bana tekrar Napoli'yi görmemi sağladığı için müteşekkirim. Bunun, bir gün Napoli'ye tekrar geri dönmeme vesile olmasını diliyorum. Napolililerin yüreği benim için atıyor. Benim yüreğimde onlar için atıyor. İnsanların halen beni unutmamış olmaları inanılmaz bir şey. Bu benim için de ailem için de önemli. Burada bir jübile maçı oynamaktan büyük mutluluk duyacağım.'' Maradona, 1984-1991 yılları arasında Napoli formasıyla İtalya'da 188 maçta sahaya çıktı. Anılan dönemde İtalya Birinci Futbol Ligi'nde Serie A 81 gole imza atan Maradona, Napoli'nin iki kez Serie A Şampiyonu olmasını sağladı. Napoli, Maradonalı dönemde, bir kez İtalya Kupası'nı, bir kez UEFA Kupası'nı, bir kez de Süper Kupa'yı evine taşımayı başarmıştı. 
     
</TEXT>
</DOC>
