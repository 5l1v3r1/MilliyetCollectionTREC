<DOC>
<DOCNO> 384225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/sonsiy10.html </URL>
<DATE> 2005/10/05/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Baykal Bu kadar tarihi bir konu bu kadar laubali götürülebilir 
</HEADLINE>
<TEXT>

     CHP Genel Başkanı Deniz Baykal, "Türkiye’nin AB ile tam üyelik ilişkisi içerisine girmesi kimseyi bizim kadar mutlu etmez. Ama bu müzakere çerçevesinin bizi oraya götürmeyeceği görülüyor. Kral çıplak..." dedi. 
     Baykal, parti genel merkezinde İstanbul Sanayi Odası İSO Başkanı Tanıl Küçük ve beraberindeki heyeti kabul etti. 
     Kabulde konuşan Baykal, İSO’nun İstanbul’un en eski ve köklü kurumlarından biri olduğunu belirtti. İSO’nun ekonominin sorunlarını birebir yaşayan bir kurum olduğunu ifade eden Baykal, İSO’nun görüşlerinin kendileri için önemli olduğunu kaydetti. 
     Seçim dönemleri yaklaştıkça yapısal reformları gerçekleştirmenin güçleşeceğini söyleyen Baykal, Türkiye’nin yapısal reformlarını çözmede geç kaldığını savundu. 
     Küçük ise Türk sanayicisinin büyük bir mücadele içinde olduğunu söyleyerek, 3 yılda ekonomik dengelerde meydana gelen iyileşmelerde sanayicilerin önemli katkısı olduğunu ifade etti. 
     Sanayicinin önündeki sorunlarını çözmenin Türkiye’nin sorunlarını çözmek anlamına geleceğini kaydeden Küçük, Ankara’daki temasları çerçevesinde sorunlarını yetkililere ilettiklerini ifade etti. 
     
     SORULAR 
     Daha sonra gazetecilerin sorularını yanıtlayan Baykal, bir soru üzerine ERDEMİR’in OYAK tarafından alınmasından memnuniyet duyduğunu ifade etti. 
     ERDEMİR’in OYAK ile daha da ileri atılımlar yapacağını ifade eden Baykal, "OYAK’ı kutlarım. ERDEMİR’in ucuz bir fiyata uluslararası çelik tröstlerinin kontrolü altına girmesini engellediler" diye konuştu. 
     Baykal, Dışişleri Bakanı ve Başbakan Yardımcısı Abdullah Gül’ün bugün TBMM’de bilgilendirme yapmasıyla ilgili bir soru üzerine, çok önemli bir süreçte Parlamento’nun tamamen devre dışı kaldığını savundu. 
     "Ana muhalefet olarak biz de Dışişleri Bakanlığı bürokratları da devre dışı kaldı" diyen Baykal, "Türkiye’nin en önemli konuları bir siyasi parti genel merkezinde büyükelçilerle görüşülüyor. Bu görüşmelere Dışişleri Bakanlığını diplomatlarından hiçbirisi katılmıyor, tutanak tutulmuyor. Parti genel merkezinin laubali ortamında devletin tutanakları, bürokratları olmadan, ciddiyet bulunmadan bu konular ele alınmıştır" dedi. 
     TBMM’nin "devre dışı" olduğunu, Dışişleri Bakanı Gül’ün bugün yapacağı bilgilendirmeyle de "devre içine" girmeyeceğini savunan Baykal, "Bugün Parlamento’yu bilgilendirecekler. Dostlar alışverişinde görsün." dedi. 
     Baykal, "Başbakan, AKP Genel Merkezi’nde al gülüm ver gülüm anlayışıyla Türkiye’nin geleceğini çerçeveye oturtuyor" diye konuştu. 
     Bu çerçevenin belgesinin içeriğinden kimsenin haberi olmadığını ifade eden Baykal, "Bu kadar tarihi, önemli bir konu bu kadar laubali götürülebilir" diye konuştu. 
     
     İSTİKAMET TAM ÜYELİK DEĞİL 
     Türkiye’nin geldiği noktanın "17 Aralık’tan daha geri" olduğunu savunan Baykal, şöyle konuştu 
     "Bunun da mı bayramını yapacağız 17 Aralık’ın bayramını yapmamamız gerektiğini öğrenmiştik daha evvel. Bugünkü gidiş tam üyeliğe doğru değildir. 
     Türkiye’nin AB’ye tam üye talebini kararlılıkla, cesaretle ortaya koyan yöneticiler çıkacaktır. Bugün çerçeve neyi öngörürse görsün, bu böyle olacaktır. Bizi götürdükleri istikamet tam üyelik değildir. 
     Aldatmacadır. 
     Bugün ’hayır bunu kabul etmem’ diyebilecek özgüvene sahip bir iktidar Türkiye’de yok diye, AB’nin Türkiye’nin uzun vadeli çıkarlarını yok sayması mümkün olamaz." Baykal, bir gazetecinin "Sizin eleştirilerinize yönelik eleştiriler de var" sözleri üzerine, şunları söyledi 
     "Türkiye’nin AB ile tam üyelik ilişkisi içerisine girmesi kimseyi bizim kadar mutlu etmez. Ama bu müzakere çerçevesinin bizi oraya götürmeyeceği görülüyor. Kral çıplak... 
     Biz de mi aynı şarkıları söyleyelim, aldatma korosuna katılalım. 
     Bizim görevimiz gerçeği söylemek. Ama bize ’kıskanıyorlar memnun olmuyorlar’ diyorlar. Bunlar doğru değil. Biz, Türkiye kazansın istiyoruz. Birileri, oyunu bozmayın, avunuverin diyor. Ekonomi, siyaset için iyi olur, 15 yıl sonrasının derdini tutmak sana mı düştü diyorlar. Bizim devlet yönetimi anlayışımız bu değil." 3 Ekim görüşmelerinde 17 Aralık’tan daha fazla metin sansürü ile 
     karşı karşı kalındığını söyleyen Baykal, "Belgede özel statü yazdırmadın ama bu zaten özel statü ilişkisine giriyor. Bunun üzerine etiketi koydurmadık diye ilişkinin türü değişmiyor. Bu, özel statü ilişkisi" dedi. 
     
</TEXT>
</DOC>
