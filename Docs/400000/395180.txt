<DOC>
<DOCNO> 395180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sonspo17.html </URL>
<DATE> 2005/11/15/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Türk futbolu 'Sırat Köprüsü'nde... 
</HEADLINE>
<TEXT>

     Çetin Aslancan 

A Milli Futbol Takımı tarihi sınavda... 
     Milliler, 2006 yılında Almanya'da düzenlenecek 18. Dünya Kupası Finalleri'ne katılabilmek için son kozunu yarın oynayacak. 
     Ay-yıldızlı ekip, deplasmandaki ilk maçta 2-0 yenildiği İsviçre karşısında, 18. Dünya Kupası Avrupa Elemeleri play-off baraj rövanşında yarın tarihi bir sınav verecek. 
     2002 Dünya Kupası'nda üçüncü olarak tarihsel bir başarıya imza atan Türk Milli Futbol Takımı, rakibini 3 farklı skorla yenerse tarihinde 3. kez Dünya Kupası finallerine katılacak. 
     Milliler aksi bir sonuçta ise, 2004 Avrupa Şampiyonası'nın ardından, 2006 Dünya Kupası'na da katılamayarak, düşüşünü sürdürecek. 
     
     TÜRKİYE, DÜNYA KUPASI'NA 2 KEZ KATILDI 

     Türkiye, Dünya Kupası finallerine daha önce 2 kez katıldı. 
     82 yıllık tarihinde bundan önce 2 kez bu şansı yakalayan milliler, 1950'deki finallere ''masraflı olacak'' gerekçesiyle katılmadı, 1954'te ise Franco adlı İtalyan çocuğun çektiği kura sonucu gitti. 
     1930 yılında Uruguay'da başlayan Dünya Kupası heyecanına, ilk kez 1950 Dünya Kupası Finalleri için ortak olan Türkiye, Avusturya'ya iki maçta da yenilmesine karşın, bu ülkenin finallere katılmama kararı alması üzerine, finallerde mücadele etme şansını yakaladı. Ancak Türkiye de, FIFA'nın gösterdiği rakip olan Suriye'yi 7-0 yenmesine karşın, ''masraflı olacak'' gerekçesiyle Brezilya'daki finallere katılmaktan vazgeçti. 
     
     FRANCO'NUN UĞURU VE 1954 İSVİÇRE 

     A Milli Futbol Takımı'nın katıldığı ilk Dünya Kupası, 1954'te İsviçre'de düzenlenen finaller oldu. 
     Elemelerde İspanya'ya ilk maçta 4-1 yenilen, ikinci maçı 1-0 kazanan Türkiye, statü gereği tarafsız sahada Roma yapılan üçüncü maç 2-2 sonuçlanınca, iş kuraya kaldı. Franco adlı bir İtalyan çocuğun yaptığı kura çekimi sonucu, Türkiye finallere katılma hakkını elde etti. 
     Finallerde, ilk maçında Almanya'ya 4-1 yenilen A Milli Futbol Takımı, Güney Kore'yi 7-0 yenmeyi başardı. Kurallar gereği bir kez daha Almanya ile karşılaşan Milli Takım, 7-2'lik yenilgiyle 1954 Dünya Kupası Finalleri'ne veda etti. 
     
     ASYALI TÜRKİYE'YE ''HAYIR'' 

     Türkiye, bir sonraki Dünya Kupası mücadelesine, FIFA'nın, maçlarını Asya grubunda oynatmak istemesi üzerine katılmadı. 
     Avrupa grubunda yer almakta ısrarlı olan Türkiye, FIFA'yı protesto ederek, İsveç 1958 elemelerinde yer almadı. 
     
     1990 FİNALLERİ ''KILPAYI'' KAÇTI 

     1962 yılında Şili'de yapılan Dünya Kupası için elemelerde yeniden Avrupa grubunda mücadele eden A Milli Futbol Takımı, Norveç'i iki maçta da yenmesine karşın, Sovyetler Birliği'ne iki maçta da yenilince, final umutlarını tüketti. 
     İngiltere 1966 ve Meksika 1970 finalleri için elemelerde başarısız sonuçlar alan Türkiye, Almanya 1974 Dünya Kupası elemelerinde, İtalya'nın ardından grubunda ikinci olabildi. 
     Arjantin 1978, İspanya 1982 ve Meksika 1986 elemelerinde de umduğunu bulamayan Türkiye, 1990 Dünya Kupası Finalleri'ne katılma şansını son maçta elinden kaçırdı. 
     Sovyetler Birliği, Avusturya, Doğu Almanya ve İzlanda ile aynı grupta yer alan Türkiye, Sovyetler Birliği ile deplasmanda oynadığı son maçına final vizesi umuduyla çıktı. Bu maçı 2-0 kaybeden Türkiye, grupta 3. olurken, Sovyetler Birliği ve Avusturya, ilk iki sırayı alarak finallerde mücadele etme hakkını kazandı. 
     A Milli Futbol Takımı, ABD 1994 ve Fransa 1998 Dünya Kupaları elemelerinde de amacına ulaşamadı. 
     
     AVUSTURYA'DAN BU KEZ SÖKE SÖKE 

     A Milli Futbol Takımı, 1950 Dünya Kupası Finalleri'ne katılma hakkını elde eden, ancak çekilerek bu şansını o zaman Türkiye'ye bırakan Avusturya'dan, 2002 Dünya Kupası Finalleri için bileğinin hakkıyla vize aldı. 
     Avusturya'nın yarım asır önceki vizesine rağmen, ekonomik açıdan Brezilya'daki finallere katılmaktan son anda vazgeçen Türkiye, play-off baraj maçlarında bu kez rakibini 1-0 ve 5-0'lık skorlarla yenerek, 2002 yılında Güney Kore ve Japonya'nın ev sahipliği yaptığı Dünya Kupası Finalleri'ne katılma hakkını kazandı. 
     
     TARİHİ BAŞARI 

     A Milli Futbol Takımı, Japonya ve Güney Kore'nin ev sahipliği yaptığı 2002 yılındaki 17. Dünya Kupası Finalleri'nde tarihi bir başarıya imza attı. 
     Milliler, 48 yıl sonra katıldıkları finallerde Brezilya, Kosta Rika ve Çin ile aynı grupta yer aldı. Gruptaki ilk maçında Brezilya'ya 2-1 yenilen ay-yıldızlı ekip, Kosta Rika ile 1-1 berabere kalıp, son maçta Çin'i 3-0 yenerek gruptan averajla çıkmayı başardı. 2. turda ev sahibi ülkelerden Japonya'yı 1-0 yenmeyi başaran milliler, çeyrek finalde de Senegal'i ''altın gol''le 1-0 geçerek yarı finale çıktı. Yarı finalde yine Brezilya ile eşleşen ve 1-0 yenilen Türkiye, final şansını kaçırırken, üçüncülük maçında diğer ev sahibi Güney Kore'yi 3-2 yenip, tarihsel bir başarıyla üçüncülüğü elde etti. 

     
</TEXT>
</DOC>
