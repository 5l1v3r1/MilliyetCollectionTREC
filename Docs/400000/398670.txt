<DOC>
<DOCNO> 398670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/soneko53.html </URL>
<DATE> 2005/11/28/ </DATE>
<TIME> 21.15 </TIME>
<AUTHOR>  </AUTHOR>
<HEADLINE>
İzocam, Hollanda'da yeni bir şirket kuracak 
</HEADLINE>
<TEXT>

     İzocam Ticaret ve Sanayi A.Ş, Hollanda'da ''IZODUTCH'' adıyla yeni bir şirket kuracak. 
     İzocam Ticaret ve Sanayi A.Ş'den Borsa'ya gönderilen açıklamada, şirketin Rusya'da Ekspande Polistiren üretim ve satış faaliyetlerini tesis için gerçekleştireceği yatırımı yürütmek amacıyla Hollanda'da IZODUTCH adı ile bir şirket kurulmasına, söz konusu şirketin kuruluşuyla ilgili işlemleri yürütmek ve gerekli sermaye ihracı için Hazine'den izin alınması konularında şirket yönetimine yetki verilmesinin kararlaştırıldığı bildirildi. 
     Ayrıca, İzocam'ın Gebze'de mevcut 30 bin ton yıl kapasiteli taşyünü tesisinin 50 bin ton yıl kapasiteye taşınarak modernize edileceği, söz konusu yatırımın yaklaşık olarak 7.9 milyon Avro'ya mal olacağı belirtildi. 
     Tarsus'ta mevcut 30 bin ton yıl kapasiteli camyünü tesisinin ise 60 bin ton yıl kapasiteye taşınarak modernize edileceği, bu yatırımın ise yaklaşık olarak 9.2 milyon Avro'ya mal olacağı bildirildi. 
     Açıklamada, her iki yatırıma 2006 yılında başlanması ve 2007 yılı ilk yarısı içinde tamamlanarak ticari mal üretimine geçilmesinin planlandığı, bu yatırımların realize edilmesi için şirket idaresine yetki verildiği kaydedildi. 
     
     ŞEKERBANK 
     Şekerbank T.A.Ş'den İMKB'ye gönderilen açıklamada ise bankanın ana hissedarı Şekerbank T.A.Ş. Personeli Munzam Sosyal Güvenlik ve Yardımlaşma Vakfı tarafından, bankaya bir açıklama yapıldığı belirtildi. 
     Vakfın açıklamasında, Şekerbank T.A.Ş'nin ana ortağı olarak sahip oldukları çoğunluk hisselerinin Rabobank'a satışıyla ilgili olarak 7 Temmuz 2005 tarihinde Rabobank International Holding B.V. ile imzalanmış olan Hisse Satış Sözleşmesi'nin satış ön koşullarının yerine getirilmesi kapsamında, Türk Medeni Kanunu'nun ilgili maddesi gereği mahkemeye müracaat edildiği kaydedildi. 
     
</TEXT>
</DOC>
