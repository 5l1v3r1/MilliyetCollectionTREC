<DOC>
<DOCNO> 370286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/sonsiy12.html </URL>
<DATE> 2005/08/16/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Memurların toplu görüşme masasında "kız isteme" esprisi... 
</HEADLINE>
<TEXT>

     Memurların toplu görüşmelerinin birinci turuna Devlet Bakanı ve Başbakan Yardımcısı Mehmet Ali Şahin’in, Kamu İşveren Kurulu’nu "kız sahibi", memur sendikaları konfederasyonlarını ise "kız istemeye gelen erkek tarafına" benzeten esprisi damgasını vurdu. 
     Şahin’in masada, " Bu gelen erkek tarafının ayak sesleri diyerek bizi korkutmayın" şeklinde espri yaptığı öğrenildi. 
     Türkiye Kamu-Sen Genel Başkanı Bircan Akyıldız, memur toplu görüşmelerinin Başbakanlık Merkez Bina’daki birinci tur görüşmelerinin tamamlanmasının ardından gazetecilere açıklamalarda bulundu. 
     Toplantının gündem maddelerinin görüşülmesiyle devam ettiğini belirten Akyıldız, toplantıya kamu çalışanları için bu sene mutlak suretle bir mutabakat zaptı imzalamak için geldiklerini söyledi. 
     Pazarlık sürecinin çok çetin geçeceğini ifade eden Akyıldız, kamu çalışanlarının mali ve sosyal haklarla ilgili beklentilerinin had safhaya ulaştığını belirtti. 
     Türkiye Kamu-Sen olarak kamu çalışanları adına bir mutabakat zaptı imzalama umudunu taşıdıklarını dile getiren Akyıldız, bugün kamu çalışanlarının grevli toplu sözleşmeli ve siyasete katılma haklarını içeren sendikal haklarıyla ilgili Anayasa değişikliği konusundaki çalışmaların hızlandırılması yönünde bir talep ortaya konulduğunu anlattı. Akyıldız, "Bu konunun TBMM’nin sorumluluğunda olmak üzere sürdürülmesi yönünde bir gayretin sarf edileceğine dair ifadeyle teyit edilmiştir" dedi. 
     Bu hakkı elde etmek için her türlü gayreti sarf edeceklerini belirten Akyıldız, "Mali ve sosyal haklarla ilgili teknik değerlendirme yapıldıktan sonra inanıyorum ki hem siyasi iradenin kamuoyuna açıklanan beyanları hem de kamu çalışanlarının talepleri bütünleştirilerek sonuç alınabilecektir" diye konuştu. 
     "Bugünkü gelişme, pazarlık sürecinin sürdürülme noktasındaki gayret ve bu konuda gösterilen samimiyet bu açıdan bizleri umutlandırmıştır" diyen Akyıldız, kamu çalışanları için 30 Ağustos’ta hakettiklerini ortaya koyan bir sonuç elde etmeyi umduklarını söyledi. 
     
     KIZ İSTEME ESPRİSİ 
     Toplantıda, Devlet Bakanı ve Başbakan Yardımcısı Mehmet Ali Şahin’in, Kamu İşveren Kurulu tarafını "kız sahibi", memur sendikaları konfederasyonlarını kız istemeye gelen "erkek tarafı" olarak nitelendirerek, " Bu gelen erkek tarafının ayak sesleri 
     diyerek bizi korkutmayın" şeklinde espri yaptığı belirtildi. 
     Bir gazetecinin toplantıdan sonra Bakan Şahin ile Akyıldız’ın başbaşa yaptığı görüşmede neler konuştuklarını sorması üzerine Akyıldız, "Masada bir kız isteme esprisi vardı, biz sayın Bakan’la takıları konuştuk" dedi. 
     
     "PAZARLIK SÜRMEKTEDİR" 
     Salondan ayrılanlar olduğu iddialarının ifade edilmesi üzerine Akyıldız, öyle bir şeyin söz konusu olmadığını belirtti. Akyıldız, "Ancak herkesin kabul etmesi gereken bir konu var. Toplu pazarlık masası, Türkiye’nin en üst düzey yöneticilerinden oluşmaktadır. Onun için ifadelerin anlaşılmasında, ifadelerin amacına yönelik kullanılmasında belki yanlış anlamalar olabilir ama hiç kimsenin bunu pazarlık sürecinin devamı noktasında değerlendirdiği kanaatinde değilim, pazarlık sürmektedir ve sürecektir" diye konuştu. 
     Akyıldız, bir soru üzerine, şahsi ikbal ve statü peşinde koştuğu yönündeki değerlendirmeyi kamuoyunun değerlendirmesine bıraktığını kaydetti. 
     Bircan Akyıldız, Başbakanlık Müsteşarı Ömer Dinçer ile ilgili açıklamalarını değerlendirirken, Başbakanlık Müsteşarı’nın Kamu İşveren Kurulu’nun birinci sırada Bakan’dan sonra yer alan kişisi olduğunu belirterek, "Müsteşar iki yıldır toplantılara katılmamaktadır. Bugün de katılmamasını herhangi bir şekilde değerlendirmenin doğru olmayacağı kanaatindeyim. Zaten başbakanlık müsteşar yardımcısı toplantıdaydı" dedi. 
     Akyıldız, toplantı masasının geçen seneki görüntüsüyle bundan sonraki süreçte de çalışmalarını sürdüreceğini söyledi. 
     
</TEXT>
</DOC>
