<DOC>
<DOCNO> 374209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sonyas07.html </URL>
<DATE> 2005/08/30/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Fobiler hayatı zorlaştırıyor... 
</HEADLINE>
<TEXT>

     Gaziantep Üniversitesi Tıp Fakültesi Psikiyatri Ana Bilim Dalı Öğretim Üyesi Doç. Dr. Haluk Savaş, gerçekte korku duyulmayacak bir olaya ya da objeye karşı duyulan korku olarak tanımlanan fobilerin, birçok insanın yaşamını olumsuz etkilediğini söyledi. 
     Doç. Dr. Savaş, AA muhabirine yaptığı açıklamada, fobisi bulunan kişilerin, belirli bir durum, nesne ya da aktiviteyle karşılaştığında, aşırı korku duyduğunu belirtti. 
     Fobi nedeni olan nesne, durum ya da aktivitelerin, insanların günlük yaşamında karşılaştığı şeyler olduğunu kaydeden Savaş, "Bu nedenle bu tür korkular, insanların günlük yaşamlarının aksamasına neden olabiliyor" dedi. 
     Savaş, fobisi olanların da aslında gerekmediği halde korktuklarını bildiklerine dikkati çekerek, "Fobisi olan insanlar, genellikle duydukları korkunun saçma olduğunu bilirler ama yaşadıkları korkuyu, mantıksal olarak üzerlerinden atamazlar" diye konuştu. 
     Toplumun yaklaşık yüzde 10-20’sinde fobi bulunduğunu, bu kişilerin pek çoğunun fobili olduğunun farkında olmaması nedeniyle hekime başvurmadığını vurgulayan Savaş, bu nedenle de bu hastalığın toplumda görülme sıklığının, sağlıklı bir şekilde belirlenemediğini kaydetti. 
     Haluk Savaş, gerçek nedenleri bilinmemekle birlikte, fobilerin, çevresel, biyolojik ve genetik etkenlerden kaynaklandığının tahmin edildiğini ifade ederek, sözlerini şöyle sürdürdü 
     "İnsanlarda fobilerin nedeni olan durum, nesne ya da aktiviteyle karşılaştıklarında yüz kızarması, terleme, titreme, nefes darlığı ve bulanık görme gibi etkiler baş gösterebilir. Fobi tedavi edilmediğinde ömür boyu devam edebilir ve fobisi olanlar ömür boyunca büyük zorluklar yaşar. Örneğin köprüden, uçaktan, yükseklikten, karanlıktan, asansöre binmekten korkma fobileri, günlük yaşamda insanları en fazla olumsuz etkileyen korkulardır." Savaş, günümüzde fobilerin tedavisinde başarılı sonuçlar alınabildiğini ifade ederek, tedavide ilaç yanında terapi yönteminin de kullanıldığını bildirdi. 
     
</TEXT>
</DOC>
