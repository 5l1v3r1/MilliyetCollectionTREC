<DOC>
<DOCNO> 395142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sonsiy14.html </URL>
<DATE> 2005/11/15/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Bakan Şahin'den yarınki maç için sağduyu çağırısı... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, "İsviçre’de yaşanan bazı olumsuzlukları bahane ederek, Türkiye’de misafir olarak bulunan bir ülkenin futbol takımına, yöneticilerine ve seyircilerine karşı aynı davranışlarda bulunmamız son derece yanlıştır. Bizim geleneksel misafirperverliğimiz ile asla bağdaşmaz" dedi. 
     Şahin, AK Parti’nin TBMM grup toplantısı öncesinde, AA muhabirine yaptığı açıklamada, A Milli Futbol Takımı’nın Bern’deki mücadelesinde beklemedikleri bir sonuçla karşılaştıklarını söyledi. 
     Milli takımın iyi oynamadığını, ancak yarın akşam bunun telafisinin mümkün olduğunu belirten Şahin, "İnşallah milli takımımız bunu telafi eder ve Almanya vizesini Şükrü Saraçoğlu Stadı’nda alır" dedi. 
     
     "HERKES SORUMLULUK DUYMALI" 

     Bakan Şahin, şöyle konuştu 
     "İsviçre’de yaşanan bazı olumsuzlukları bahane ederek, Türkiye’de misafir olarak bulunan bir ülkenin futbol takımına, yöneticilerine ve seyircilerine karşı aynı davranışlarda bulunmamız son derece yanlıştır. Bizim geleneksel misafirperverliğimiz ile asla bağdaşmaz. 
     Bunun Türkiye’ye, milli takımımıza ve Türk sporuna hiç bir faydası yoktur zarardan başka... Yanlış, yanlışla düzeltilmez. Pislik pislikle temizlenmez, pislik ancak temiz su ile temizlenir. Biz onların yaptıklarını değil, orada görmek istediklerimizi şimdi göstermek durumundayız. ’Öyle davranılmaz, böyle davranılır insanlık, centilmenlik bunu gerektirir’ diye... Seyirciden, yöneticilere kadar herkes, burada sorumluluk duygusu ile hareket etmelidir. Ben, bunu sahada alınacak sonuçtan daha fazla önemsiyorum." Karşılamada yaşanan görüntülerin Türkiye’nin aleyhine kullanılabileceğini ifade eden Şahin, birtakım fevri hareketlerin, düşünmeden yapılan söz ve davranışların, Türk sporuna nelere mal olduğunun hep yaşandığını, bundan sonra uluslararası arenada benzer şeyleri yaşamak istemediklerini kaydetti. 
     
     "TÜRK BASININA ÖNEMLİ GÖREVLER DÜŞÜYOR" 

     Bakan Şahin, Bern’deki maçtan önce İsviçre basınının kışkırtıcı haber ve yorumları olduğunu, seyircilerin bundan etkilendiğini belirterek, buradaki maçtan önce Türk basınına çok önemli görevler düştüğünü söyledi. 
     Bugünkü gazetelerde, dün karşılamada yaşanan görüntüleri eleştiren yazılar çıktığını ve buna memnun olduğunu dile getiren Şahin, "Özellikle yarınki haber ve yorumlarda, Türk basını eğer daha fazlasıyla üzerine düşeni yaparsa sanıyorum Türk sporuna her zamanki gibi ciddi destek sağlamış olur" diye konuştu. 
     Başbakan Yardımcısı Şahin, "Yarınki maçta kötü görüntülerin yaşanmaması ile ilgili olarak Futbol Federasyonu ile görüşme yapıp yapmadığı" yönündeki soru üzerine, Futbol Federasyonu’nun gerekli tedbirleri, İstanbul Valiliği ile aldığını söyledi. Şahin, sürekli olarak federasyon ve valilik ile temas halinde olduğunu belirtti. 
     
     "TELAFİ EDECEKLER" 

     Maçın sonucunun ne olacağının sorulması üzerine de Şahin, "Türkiye’nin, eleme grubunda ortaya koyduğu maç ortalamasındaki performansını gösterdiği takdirde, Almanya vizesini alacağını düşünüyorum. Bern’de en kötü oyunlarını oynadılar. Ama futbolcular ve teknik kadro, bu işin farkında. İnşallah telafi edecekler" dedi. 
     Şahin, yarın akşam Türk Milli Takımı ile karşılaşacak olan İsviçre takımının gelişinde bazı hoş olmayan olaylar yaşandığını belirterek, "Biz, yanlışın yanlışla düzeltilemeyeceğine inanıyoruz." dedi. 
     Şahin, yarın akşamki maç için taraftarı Türk konukseverliğine yakışır şekilde davranmaya davet ederek, aksi durumun Türk sporuna zarar vereceğini ifade etti. 
     Başbakan Recep Tayyip Erdoğan’ın yurtdışında olması nedeniyle AK Parti Grup toplantısında konuşan Şahin, merkezde toplanan görev ve yetkilerin bir bölümünün yerel yönetimlere devrinin önemli olduğunu belirterek, merkezi küçültmeden Türkiye’yi büyütemeyeceklerini kaydetti. 
     "Türkiye’yi büyütmek istiyorsak, mutlaka yerel hizmetlerin yerel yönetimlere devri gerekiyor" diyen Şahin, dün gittiği Uşak’ta, bu konuda iyi bir örnekle karşılaştığını anlattı. Uşak’ta ilk ve ortaöğretim okullarına yönelik olarak mahallinde sporu geliştirme projesinin hayata geçirildiğine işaret eden Şahin, her okulun en az 2 branşta temsil edileceğini, böylece genç potansiyelin mümkün olduğu kadar spora özendirilmesinin amaçlandığını söyledi. 
     Projenin kendisini çok etkilediğini vurgulayan Şahin, projeyi hayata geçirenleri kutladı. Bunu yaygınlaştıracaklarını, kendilerinin de Okul Sporları Federasyonu kurduklarını kaydeden Şahin, "Uşak bizden daha atak davranarak bu düşünceyi hayata geçirdi. Biz engel olmazsak, teşvik edersek, inanıyorum ki yerel yönetimler çok daha faydalı projeler gerçekleştirecektir" diye konuştu. 
     
     "KÖTÜ SONUÇ İÇİN ÖZÜR DİLİYORUM" 

     Şahin, konuşmasında Milli Takım’ın İsviçre’de aldığı yenilgiye de değindi. 
     "Spordan sorumlu bakan olarak Milli Takım’ın Cumartesi günü almış olduğu kötü sonuç nedeniyle sizden ve kamuoyundan özür diliyorum" diyen Şahin, ancak bu kötü sonucun yarın akşam telafisinin mümkün olduğunu vurguladı. Şahin, "Milli Takım oyuncuları sizi üzüntüye sevk ettikleri için son derece mahcuplar ama yarın akşam alacakları sonuçla, Almanya vizesini Fenerbahçe Stadyumu’nda alacaklarına inanıyorum. Kendilerini teşvik için alkışlamaya davet ediyorum" dedi. 
     
     "TÜRK MİSAFİRPERVERLİĞİNİ GÖSTERMEK ZORUNDAYIZ" 

     Bir uyarıda bulunmakta yarar gördüğünü vurgulayan Şahin, konuşmasını şöyle sürdürdü 
     "Dün misafir takım kafilesi gelirken, havaalanında bazı hoş olmayan olaylar yaşandı. Biz, yanlışın yanlışla düzeltilemeyeceğine inanıyoruz. Orada kafilemize karşı bazı olumsuz söz ve davranışlarda bulunulmuştur. Ama pislik pislikle temizlenmez, pislik suyla temizlenir. Biz geleneksel Türk misafirperverliğini yurdumuza ayak bastıkları andan ayrılıncaya kadar göstermek zorundayız. O nedenle sporseverler ve yarın akşam Fenerbahçe Stadyumu’nu olduracak olan taraftarlarımızı, Türk konukseverliğine yakışır şekilde davranmaya davet ediyorum. 
     Aksi durum, Türk sporuna ve futboluna zarar verir. Aksi davranışlar bize hiçbir şey kazandırmaz, sadece kaybettirir. O bakımdan şu andan itibaren, biz kuşkusuz Milli Takım’ın başarısı için dua ederken, konuklarımıza da Türk misafirperverliğinin en güzel örneklerini göstereceğiz. Ben, bunun sahada kazanmaktan daha önemli olduğuna inanıyorum. Çünkü spor centilmenliktir, dostluk ve barıştır." Şahin, Milli Takım’a yarınki maç için başarılar diledi. 
     Grup toplantısına katılan Türkiye Muhtarlar Derneği, AK Parti’nin, muhtarların özlük haklarının iyileştirilmesine katkıları nedeniyle Şahin’e teşekkür plaketi verdi. 
     
</TEXT>
</DOC>
