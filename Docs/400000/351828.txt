<DOC>
<DOCNO> 351828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/soneko33.html </URL>
<DATE> 2005/06/14/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
TAV, 3 milyar dolara çıkardı 
</HEADLINE>
<TEXT>

     Tepe Akfen Vie Yatırım Yapım ve İşletme A.Ş TAV , Atatürk Hava Limanı’nın işletme hakkını kazandığı ihalede verdiği fiyatı 50 milyon dolar daha yükseltti. 
     Böylece, TAV, Atatürk Hava Limanı’nın 15.5 yıllık kira bedeli olarak 3 milyar dolar ödeyecek. 
     Devlet Hava Meydanları İşletmesi Genel Müdürlüğü’nden yapılan açıklamada, Atatürk Hava Limanı ihalesinde 2 milyar 950 milyon dolarla en yüksek teklifi veren TAV’ın ihalede 
     verdiği fiyatı yükselttiği bildirildi. DHMİ Yönetim Kurulu’nun dün yapılan toplantısında ihale kararı onaylanırken, fiyatın yukarı çekilme nedeni açıklamada şöyle anlatıldı "Kamu yararının ön planda tutulması prensibi ile firma ile yapılan görüşmelerde, ihale sonucunda oluşan 2 milyar 950 milyon dolarlık bedelle tüm Türkiye’nin gündemine oturan teklifin, daha yukarı çıkartılması hususu müzakere edilmiş ve firmanın nihai teklifinin 3 milyar dolara bağlanması hususunda karşılıklı mutabakat sağlanarak ihale kararı DHMİ Yönetim Kurulu tarafından onaylanmıştır." İhale, 10 Haziran 2005 tarihinde yapılmış, SNC- Lavalin France, Malaysia Airports, Alsim Alarko Sanayi Tesisleri ve Tic. A.ş Corporacion America Ortak Girişimi katılmış, ancak Alsim Alarko Grubu teknik yeterliliğie ilişkin belgelerin uygun olmadığı gerekçesiyle ihale dışı bırakılmıştı. Alsim Alarko dava açacağını açıklarken, Atatürk Hava Limanı İşletmesi’nin yerli bir girişim grubu tarafından alınması olumlu olarak yansımıştı. 
     
</TEXT>
</DOC>
