<DOC>
<DOCNO> 389379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/siyaset/siy04.html </URL>
<DATE> 2005/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Tartışmalı 'savunma' 
</HEADLINE>
<TEXT>


Polisin öldürdüğü 12 yaşındaki Uğur Kaymaz'la ilgili davada, polis avukatı Güler'den tuhaf savunma "Bu çocuk 15-16 yaşında. 65 kilo. Kalaşnikov 3 kilo. Silahı taşıyacak kapasitede" 

ESKİŞEHİR DHA 


Mardin Kızıltepe'de 21 Kasım 2004'te düzenlenen operasyonda Uğur Kaymaz 12 ile kamyon şoförü babası Ahmet Kaymaz'ın 31 öldürüldüğü operasyonla ilgili dava öncesi olay çıktı. Adliyeye gitmek isteyen gruba müdahale eden polis, esnafın da kovaladığı eylemcilerden 12 kişiyi gözaltına aldı. Polislerin avukatı, 15 - 16 yaşında olduğunu söylediği Uğur Kaymaz ve babasının olay sırasında silah kullandığını savundu. 
Eskişehir Ağır Ceza Mahkemesi'ndeki ikinci duruşma için Emniyet Müdürlüğü'nde izinler kaldırılırken, çevre illerden gelen ekiplerin de katılımıyla 2 bini aşkın polis görev yaptı. 

İngiliz avukat izledi 
İzleyiciler arasında İngiltere'den gelen avukat Catriona Vine de yer aldı. Kaymaz Ailesi'nin 20 avukatı, duruşma başladıktan kısa süre sonra topluca salonu terk etti. 
İHD Genel Başkanı Yusuf Alataş'la birlikte adliye önünde basın açıklaması yapan avukatlar adına konuşan Tahir Elçi, duruşma için İstanbul'dan gelen 30'a yakın avukatın Eskişehir girişinde durdurulduğunu söyledi. 
Avukat Tahir Elçi, "Ayrıca savcı, bir avukat arkadaşımıza çok sert davrandı. Arkadaşlarımızın Eskişehir'e sokulmaması nedeniyle duruşma salonunu terk ettik" diye konuştu. 
İHD Genel Başkmanı Yusuf Alataş, "Olay Kızıltepe ilçesinde oldu. Yargılama Mardin'de yapılmalıydı. Neyin güvenliği için dava Eskişehir'e alındı" dedi. Duruşma tanıkların dinlenmesi için 19 Aralık tarihine ertelendi. 

Meydan savaşı 

Polis, duruşmaya avukatlar ve sivil toplum örgütlerinin temsilcileri dışında kimseyi almadı. Adliyeye 200 metre uzaklıktaki Taşbaşı Çarşısı önünde toplanan çoğu üniversite öğrencisi 25 kişilik grupla polis arasında tartışma çıktı. Polis, adliyeye gitmek isteyen gruba copla müdahale etti. Ara sokaklara kaçan gruptakiler ise polise taş attı. Esnaf da bu kişileri süpürge ve sopalarla kovaladı. Eylemcilerden 12'si gözaltına alındı. 
Duruşmada, "meşru müdafaa sınırının aşılması suretiyle müstakil faili belli olmayacak şekilde adam öldürme" suçundan tutuksuz yargılanan polis memurları Mehmet Karaca, Yaşafettin Açıkgöz, Seydi Ahmet Döngel ve Salih Ayaz hazır bulundu. 

'Hep ilkokuldaki hali yayımlanıyor' 

Sanık polislerin 12 avukatından Veysel Güler, salonu terk eden avukatların şov peşinde olduğunu savundu. Güler şunları kaydetti "Davayı AİHM'ye götürüp maddi ve manevi tazminat almak istiyorlar. Öldürülenlerin terörist olduklarına dair fotoğraflar var. Hep çocuğun ilkokul ikinci sınıfta çekilen fotoğrafları yayımlanıyor. Bu çocuk aslında 15 - 16 yaşlarında. Davanın psikolojisi Uğur Kaymaz üzerinde yoğunlaştırılıyor. PKK kamplarında çocuklar da eğitim alıyor." Uğur Kaymaz'ın 65 kilo olduğunu savunan Güler, "Kalaşnikov ise 3 kilo. Silahı taşıyacak kapasitede. Bu olayda baba - oğul silah kullandı. Uğur Kaymaz'ın silahından 8, babasından da 5 mermi çıkmış" dedi. 


</TEXT>
</DOC>
