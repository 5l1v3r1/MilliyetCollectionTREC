<DOC>
<DOCNO> 358726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sontur10.html </URL>
<DATE> 2005/07/06/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Batık fabrika "Emsan"ı işçisi kiraladı 
</HEADLINE>
<TEXT>

     Osman Nuri BOYACI DENİZLİ, DHA 

      DENİZLİ'de 1980'li yıllarda 70 milyon dolarlık cirosuyla ülkenin en önemli çelik ve emaye tencere üreticisiyken, döviz kredisi yüzünden 5 Nisan 1994 ekonomik kararlarından olumsuz etkilenerek batan Emsan Çelik Fabrikası'nın bir bölümünü yıllarca aynı fabrikada çalışan Şaban Koca kiraladı. Emsan ruhunu yeniden canlandıracağım'' diyen Şaban Koca, bir zamanlar işçisi olduğu fabrikayı, emaye ve teflon tava üretimi ile yeniden ayağa kaldıracağını öne sürdü. 
     Emsan Çelik Fabrikası, 1975'te Doğan Demircioğlu önderliğinde dört kişi tarafından kuruldu. Kısa sürede fabrika sayısı üçe çıkan Emsan yaptığı üretimle sanayi devi haline geldi. Emsan, kurucusu Doğan Demircioğlu'nun 1994'te vefatıyla çöküş sürecine girdi ve 1998'de tamamen kapandı. Fabrikanın kapanması ile işsiz kalan binlerce işçiden biri olan Şaban Koca, 17 yıl boyunca her biriminde görev yaparak mutfak eşyaları üretiminde kazandığı bilgi birikimini daha sonra piyasada çalışarak değerlendirdi, ama aklı hep Emsan'da kaldı. Bildiği en iyi işi yapmaya karar veren ve arkadaşı Mehmet Özkan ile ortaklık kuran Koca, İflas Dairesi tarafından geçtiğimiz yıl satışı yapılan Emsan'ın, Kayhan'daki tesislerinin 900 metrekarelik bölümünü kiraladı. Teflon ve emaye mutfak eşyası üretimi için gerekli makinelerin siparişini veren ve işletmenin tadilat işleriyle uğraşan Koca, ilk etapta 10 işçi ile çalışacaklarını söyledi. Koca işçilerden 8'inin geçmişte Emsan'da çalışmış kişiler olduğunu belirtti. Aylık 10 bin mutfak eşyası üretecek işletmenin marka adı açıklanmadı. 
     
     BÜYÜK HEDEF 
     İşletmenin bir ay içinde üretime geçmesinin planlandığını söyleyen Koca, öncelikle iç pazara çalışacaklarını ardından da ihracat girişimlerine başlayacaklarını söyledi. Emsan'ın da küçük bir işletme olarak üretime başladığını hatırlatan Şaban Koca, Ortağım Mehmet Özkan ile birlikte şu anda tadilat işleri ile uğraşıyoruz. Üretime geçtiğimizde çok çalışacağız ve ilimiz için yararlı işler yapacağız. Bizim de hedeflerimiz büyük. Çünkü, Emsan da böyle bir atölyede ilk üretimini yapmıştı'' dedi. 
     Yıllarca Kayhan'daki bu fabrikada çalıştığını belirten Koca, Emsan'ın kapanmasına en çok üzülen kişilerden biri olduğunu, kiraladığı fabrikada Emsan'ın ruhunu yaşatmak için elinden geleni yapacağını söyledi. Koca, Burayı kiralamamız bir tesadüf değil. Benim tam 17 yılım burada geçti. Ben bu fabrikada yıllarca çelik ve emaye tencereler ürettim. Emsan'ın kurucusu Doğan Demircioğlu ile yıllarca çalıştım ve ondan çok şey öğrendim. Onun iş disiplini, işçilerine verdiği önem ve prensipleri ile Emsan yıllarca ayakta kaldı. Babam kadar çok sevdiğim Doğan Demircioğlu'nun ölümü beni de çok üzmüştü. Şimdi ondan öğrendiklerimi kendi işletmemde uygulayacağım'' diye konuştu. 
     BEŞ YILDIZLI FABRİKALARIN ÇÖKÜŞ HİKAYESİ 
     1975'te Doğan Demircioğlu, Remzi Boztepe, Fevzi Aykan ile Erol Demircioğlu tarafından kurulan ve Denizli'nin ilk sanayi tesislerinden biri olan Emsan A.Ş. 1989 yılında en parlak dönemini yaşadı. 3 bin kişinin çalıştığı fabrika 15 milyon dolar ihracat, 60 milyon dolar da iç piyasa hacmine sahipti. Çelik ve emaye mutfak ürünleri konusunda Türkiye'nin en iyi firmalarından biri olarak gösterilen Emsan A.Ş.'de kurucu Doğan Demircioğlu'nun ölümüyle şirketin kaderi değişti. Doğan Demircioğlu'nun yerine Yönetim Kurulu Başkanlığı'na oğlu Çetin Demircioğlu getirildi. Emsan 1994'te alınan 5 Nisan kararlarıyla birlikte çöküşe geçti. Tüm kredilerini döviz bazında alan şirket, devalüasyondan oldukça fazla etkilendi ve borcu bir gecede 2.5 katına çıktı. Borçlarını ödeyebilmek için uzun süre ortak arayan Emsan, 1996'da, isim hakları dahil olmak üzere tüm tesisleriyle birlikte Bahreyn Yatırım Bankası'na TAİB devredildi. Ebrehim Şerif Sayed, Abdürrahim Moosa ve Rajesh Desphande yönetimindeki fabrika 1996'dan 1999'a kadar çalışmalarını sürdürdü, ancak başarılı olamadı. 1990'lı yılların başında değer biçilemeyen Emsan şirketi için 1999'da iflas kararı alındı, 2003'de ise tasfiye işlemleri başladı. 
     1990'da aynı isimle ve başka markalar altında piyasaya sürdüğü ürünlerinin isim hakları 30, fabrikalarının değeri ise 50 milyon dolar civarında olan Emsan A.Ş.'nin, İflas İdaresi oluşturulduktan sonra holdingin Ankara Yolu üzerinde bulunan Emsan Paslanmaz Çelik ve Emsan Emaye Fabrikaları'nın makineleri ve içindeki teçhizatlar yaklaşık 750 milyar liraya satıldı. Ayrıca, Yapı Kredi Bankası ve alacaklı diğer bankalar Vakıfbank, İş Bankası ve TMSF aracılığıyla bu iki fabrikanın arsaları ve binası da açık artırmayla satıldı. 
     Aslan Ticaret'in sahibi Güngör Aslan, 50 bin metrekare arsası bulunan Emsan Paslanmaz Çelik'i 2.5 trilyon liraya, Ekiz Ticaret'in sahibi Ertuğrul Ekiz de Emsan Emaye'yi 1.5 trilyon liraya satın aldı. 
     Şaban Koca'nın bir bölümünü kiraladığı Kayhan Beldesi'ndeki fabrika binası ise üçüncü ihalede içindeki makineler ve teçhizatla birlikte Ertuğrul Ekiz tarafından satın alındı. 
     
</TEXT>
</DOC>
