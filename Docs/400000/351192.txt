<DOC>
<DOCNO> 351192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/siyaset/siy08.html </URL>
<DATE> 2005/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuran kurslarına denetim hafifliyor 
</HEADLINE>
<TEXT>


ANKARA ANKA 


Hükümetin, TCK'da yaptığı değişiklikle kanuna aykırı eğitim kurumu açan ve işletenlere cezayı hafifleten düzenlemesinin ardından Milli Eğitim Bakanlığı MEB da yönetmelik değişikliğiyle Kuran kurslarındaki denetimi yumuşatma yoluna gitti. Diyanet İşleri Bakanlığı'na bağlı Kuran kursları, Milli Eğitim müfettişlerinin görev alanından çıkarıldı. 
MEB'in, Başbakanlık'a gönderdiği "İlköğretim Müfettişleri Başkanlıkları Yönetmeliğinde Değişiklik Yapılmasına Dair Yönetmelik"le 1999 tarihli eski yönetmeliğin 30'dan fazla maddesi değiştirildi. 
İlköğretim müffettişlerinin 19 görev alanı 7'ye indirilerek ilköğretim müfettişlerinin görev alanları içinde en önemlisi olarak dikkat çeken Kuran kurslarının denetimi zorunluluk olmaktan çıkarıldı. 
MEB yetkilileri ise kursların valiliğin "uygun" görüşü alındıktan sonra yine denetlenebileceğini belirtiyor. 


</TEXT>
</DOC>
