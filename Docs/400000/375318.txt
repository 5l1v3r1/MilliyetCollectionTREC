<DOC>
<DOCNO> 375318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/son/sondun09.html </URL>
<DATE> 2005/09/03/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
New York Times Barzani zaferinin tadını çıkarıyor... 
</HEADLINE>
<TEXT>

     Amerika’nın The New York Times gazetesi Irak Anayasası’nın Mesut Barzani’nin zaferi olduğunu ifade etti. 
     Dexter Filkins imzalı haberde, "Eski Gerilla lideri" olan Mesut Barzani’nin bugünlerde "en yeni zaferinin tadını çıkardığını" ifade edildi. Haberde, Barzani’nin yeni Irak anayasası ile Kürtler’in talep ettiği hakların hemen hemen tamamını aldığı belirtildi. 
     The New York Times gazetesi, 15 Ekim’de oylanacak yeni anayasa ile Kürtler’in pek çok federal yasayı değiştirebilecek hale geldiğini ve hatta federal vergiler ile ilgili düzenlemeler de yapabileceklerini belirtti. Habere göre, yeni anayasayla, Kürtlerin ilan ettiği bölgesel hükümetin 1992 yılından bu yana ilan ettiği tüm yasalar da geçerli olacak. 
     New York Times gazetesi, bu durumun aslında 1991 yılından bu yana kurulmuş bulunan Kürt bölgesinin bağımsızlığının da kabul edilmesi anlamına geldiği yorumunda bulundu. 
     Kürdistan Demokratik Partisi lideri Mesut Barzani de politikanın savaşmaktan çok daha zor olduğunu söyledi ve "Politikada çok fazla cephe var" dedi. 
     Barzani, "Son on yılda dünyada insanlara özgürlüklerini veren pek çok büyük gelişme oldu" dedi ve "Bölgemizde de benzer gelişmelerin olması beni hiç de şaşırtmaz" diye konuştu. 
     Ancak gazete, Barzani’nin sözcükleri çekerken çok dikkatli olduğunu ve Amerikalı dostları ile ülkelerinde ciddi bir Kürt azınlık barındıran Türkiye ve İran gibi ülkelere karşı saldırgan bir tutum sergilememeye dikkat ettiğini belirtti. 
     
     "KÜRTLER’İN BAĞIMSIZLIĞI AN MESELESİ" 
     Konu ile ilgili gazeteye konuşan Irak Anayasa Komitesi’nin Şii üyelerinden Wael Abdül Latif, "Kürtler sanki bir ülkenin temsilcisiymişler ve Irak da başka ülkeymiş gibi davranıyorlar. Bu anayasa ile Kürtler’in bağımsızlığı an meselesi" dedi. 

ANKA 
     
</TEXT>
</DOC>
