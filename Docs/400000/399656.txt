<DOC>
<DOCNO> 399656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/soneko54.html </URL>
<DATE> 2005/12/01/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Tüketici kredilerindeki artış yüzde 103.9'a ulaştı... 
</HEADLINE>
<TEXT>

     Tüketici kredileri, 25 Kasım tarihi itibarıyla, geçen yıl sonuna göre yaklaşık yüzde 103.9 oranında artış göstererek 26 milyar 360.3 milyon YTL'ye çıktı. 
     Merkez Bankası verilerine göre, tüketici kredileri 2004 yılı sonu itibarıyla 12 milyar 924.6 milyon YTL idi. 
     Aynı dönemde, tüketici kredileri içinde en yüksek artış, yaklaşık yüzde 308.8 oranı ile konut kredilerinde yaşandı ve bu krediler 25 Kasım 2005 tarihi itibarıyla 10 milyar 798.7 milyon YTL'ye yükseldi. Konut kredileri 2004 yılı sonu itibarıyla 2 milyar 641.2 milyon YTL düzeyindeydi. 
     Bu sürede taşıt kredileri yaklaşık yüzde 31.9 artarak 5 milyar 700.5 milyon YTL'ye, diğer krediler de yüzde 65.4 oranında yükselerek 9 milyar 861.2 milyon YTL'ye çıktı. 
     Söz konusu krediler, 2004 yılı sonu itibarıyla sırasıyla 4 milyar 321.8 milyon YTL ve 5 milyar 961.6 milyon YTL olmuştu. 
     
     KREDİ KARTI KULLANIMI 
     Bireysel kredi kartı kullanımı, geçen bir hafta içinde 151.3 milyon YTL azalarak 16 milyar 65.8 milyon YTL'ye indi. 
     25 Kasım 2005 tarihi itibarıyla bireysel kredi kartı kullanım tutarında 2004 yılı sonuna göre, yaklaşık yüzde 16.8 oranında artış yaşandı. Kredi kartı kullanımı 31 Aralık 2004 tarihinde 13 milyar 752.9 milyon YTL olmuştu. 
     Aynı dönemde tasfiye olacak tüketici kredileri ve bireysel kredi kartları toplamında yüzde 115.6 oranında artış yaşanarak, 681.7 milyon YTL'den 1 milyar 469.5 milyon YTL'ye çıktı. 
     
</TEXT>
</DOC>
