<DOC>
<DOCNO> 367400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/sonspo31.html </URL>
<DATE> 2005/08/05/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Tribünde vurulan taraftardan Fenerbahçe'ye 250 bin YTL'lik dava 
</HEADLINE>
<TEXT>

     Fenerbahçe ile İngiltere’nin Everton takımları arasında oynanan özel maç sırasında Atatürk Olimpiyat Stadı’nda silahla yaralanan Yusuf Bahar, Fenerbahçe Spor Kulübü yöneticileri hakkında 250 bin YTL tazminat istemiyle dava açtı. 
     Bahar ayrıca, olayda sorumlulukları bulunduğunu öne sürdüğü Türkiye Futbol Federasyonu, İstanbul Emniyet Müdürlüğü, Fenerbahçe Spor Kulübü, Gençlik Spor İl Müdürlüğü, İl Spor Güvenlik Kurulu sorumlu ve yetkilileriyle fail hakkında suç duyurusunda bulundu. 
     Koltuk değnekleri yardımıyla yürüyebilen Yusuf Bahar, avukatı Zeki Bulgan ve bir grup yakınıyla Küçükçekmece Adliye Sarayı’na geldi. 
     Avukat Bulgan, müvekkili adına tazminat istemli dilekçeyi Küçükçekmece Nöbetçi 1. Asliye Hukuk Mahkemesi’ne vererek dava açtı. 
     Dilekçede Bahar, Fenerbahçe Spor Kulübü yöneticilerinden, maddi ve manevi olmak üzere toplam 250 bin YTL tazminat istedi. 
     
     CEZA DAVASI İSTEMİ 
     Avukat Bulgan, müvekkili Yusuf Bahar tarafından imzalanan, ceza davası açılması istemiyle ilgili suç duyurusu dilekçesini de Müracaat Savcılığı’na verdi. 
     Suç duyurusu dilekçesinde Bahar’ın, 30 Temmuz 2005 gecesi Fenerbahçe ile Everton arasında oynanan özel maçı izlemek için kardeşi ve 2 arkadaşıyla birlikte Atatürk Olimpiyat Stadı’na gittiği anlatıldı. 
     Dilekçede, maçın başlamasına 5 dakika kala Özürlü Giriş Kapısı’nın açıldığı, dışarıda bekleyen kalabalık grubun hiçbir arama noktası ve turnikeden geçmeden içeri girdiği savunuldu. 
     Fenerbahçe’nin ikinci golünden sonra bacağından yaralandığını belirten Bahar’ın dilekçesinde, "5149 sayılı Spor Müsabakalarında Şiddet ve Düzensizliğin Önlenmesine Dair Kanun"dan alıntılar yer aldı. Dilekçede, "5149 sayılı kanuna göre stada biletsiz seyirci alınamayacağı, arama ve kontrolden geçirilmeden içeri sokulamayacağı, sporcu ve taraftarların güvenliği için gerekli önlemlerin alınması gerektiği" ifade edilerek, şöyle denildi 
     "40 bin kişinin bir arada bulunduğu stadyumda silah atan sanık veya sanıkların burada tedbirsizliği ya da dikkatsizliğinden bahsedilemez. Türk Ceza Kanunu gereği, burada apaçık kasten adam öldürmeye teşebbüs suçundan bahsedilebilir. Çünkü böyle bir ortamda silah ateşleyen kişi, bu kalabalıkta bir insanın ölebileceğini apaçık öngörmektedir, netice öngörülebilmektedir. 
     Gerek silahı ateşleyen, gerekse Türkiye Futbol Federasyonu, İstanbul Emniyet Müdürlüğü, Fenerbahçe Spor Kulübü, Gençlik Spor İl Müdürlüğü, İl Spor Güvenlik Kurulu’nun sorumlu yetkililerinden şikayetçiyim. 
     Sanıkların yakalanarak, Türk Ceza Kanunu ve 5149 sayılı kanun çerçevesinde cezalandırılmalarını talep ederim." 
     
     BAHAR VE AVUKATININ AÇIKLAMASI 
     Avukat Bulgan, daha sonra basın mensuplarına yaptığı açıklamada, kendilerinin açtığı tazminat davası ve suç duyurusunun bu konuda örnek olacağını söyledi. 
     Yusuf Bahar da gazetecilerin soruları üzerine, "kendisinin yaralanmasının spor müsabakalarındaki son olay olmasını" temenni etti. Bahar, "Fenerbahçe taraftarı olduğunu, bu dava sonucuna göre stadlarda gerekli güvenlik önlemlerinin alınması halinde yeniden maça gidebileceğini" de sözlerine ekledi. 
     Bahar, "Sizi Fenerbahçe Spor Kulübü Başkanı Aziz Yıldırım ile diğer yöneticiler aradı mı Tedavi masraflarını üstlendiler mi " şeklindeki bir soruya ise "Aziz Yıldırım da diğer yöneticiler de aradı. ’Geçmiş olsun’ dileklerini ileterek sağlık durumumu sordular. 
     Tedavi masraflarımı ben karşılıyorum. Onların yardımına ihtiyacım yok" yanıtını verdi. 
     
</TEXT>
</DOC>
