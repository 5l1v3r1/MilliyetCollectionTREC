<DOC>
<DOCNO> 350749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sonspo01.html </URL>
<DATE> 2005/06/10/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Gerets forvet istemiyor... İşte rapor... 
</HEADLINE>
<TEXT>

     Gerets, forvet istemiyor. Cihan’ı orta sahada kullanmayı planlıyor. Transfer için iki isteği var bir sağ bek, bir orta saha. 
     
     Maç kasetlerini bitirdi 

     Yeni sezonda Cim Bom’un teknik direktörlüğünü yapacak olan Eric Gerets, ilk ödevini çalıştı. Geçen hafta içerisinde Türkiye’ye gelerek imza atan, ardından Galatasaray’ın ikinci yarıda oynadığı 17 lig maçının kasedini alarak tatil yaptığı Rodos’a geri dönen Belçikalı hoca, Galatasaray hakkında az çok fikir sahibi oldu. 13 Haziran’da Türkiye’ye dönecek olan Gerets, takımla ilgili ilk düşüncelerini de Başkan Özhan Canaydın’la paylaştı. Başkan’la telefonda görüşen Belçikalı, takımda yapmayı planladığı değişiklikler ve yapılması gereken takviyelerle ilgili düşüncelerini aktardı. İşte Gerets’in raporu... 
     
     Savaşçı futbolcu istiyor 

     Forvet hattında sorun yok. Hakan Şükür’e ihtiyacımız var. Diğer forvet oyuncularında da benim aradığım özellikler mevcut. Süratli ve hareketli isimler var. Necati, Hasan Kabze çok yararlı olabilecek futbolcular. Bu bölgeye transfer yapmamız gerekmez. Öncelikli bölgemiz savunmanın sağı. 19 numaralı oyuncunun Cihan orta sahada görev yaptığında daha başarılı olduğunu gördüm. Savunmanın sağına hücum özellikleri olan bir futbolcu almalıyız. İkinci önceliğimiz orta saha olmalı. Çok koşan, mücadele eden, savaşçı özellikleri bulunan bir isimle orta sahayı takviye edebiliriz. 
     
     Mondragon mutlaka kalsın’ 

     Ribery’yi daha önce tanımıyordum. Ancak izlediğim kadarıyla genç, yetenekli, direkt kaleye gitmeyi düşünen bir isim. Dikine oynamayı seviyor. Sağ kanatta çok başarılı maçlar çıkarmış. Tam bir kanat oyuncusu. Fakat ondan forvetin arkasında da serbest adam olarak yararlanabiliriz. Çok yönlü bir oyuncu olduğu için ondan çok yararlanacağımı düşünüyorum. En kusursuz bölge savunma. Song ve Tomas çok iyi bir ikili. Birbirleriyle çok iyi anlaşıyorlar. İzlediğim Mondragon da bir harika. Çok başarılı bir sezon geçirmiş. Avrupa’da ondan daha iyisini bulmak zor. Mutlaka kadroda yer almalı.'' 

     
</TEXT>
</DOC>
