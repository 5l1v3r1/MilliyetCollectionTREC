<DOC>
<DOCNO> 368609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/soneko04.html </URL>
<DATE> 2005/08/10/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Merkez Bankası'nın döviz pozisyon fazlası rekor seviyede... 
</HEADLINE>
<TEXT>

     Merkez Bankası’nın döviz pozisyon fazlası, kura müdahalede bulunduğu temmuz ayında 4 milyar dolara yakın büyüyerek 12.5 milyar dolarla rekor düzeye ulaştı. Son 26 aydır fazla veren döviz pozisyonunda, ilk yedi aydaki toplam artış ise 10 milyar dolara yaklaştı. 
     ANKA’nın Merkez Bankası verilerinden yaptığı belirlemeye göre, Banka’nın dış varlıkları temmuz ayı sonu itibariyle 46 milyar 700 milyon dolar, döviz yükümlülükleri 34 milyar 157 milyon dolar oldu. Dış varlıklar temmuz ayında 3 milyar 23 milyon dolar artarken, döviz yükümlülüklerinde 744 milyon dolarlık gerileme yaşandı. 
     
     DÖVİZ FAZLASI REKOR DÜZEYDE 

     Banka’nın dış varlıklarından döviz yükümlülüklerinin çıkarılmasıyla hesaplanan döviz pozisyonundaki fazla ise temmuz ayında 3 milyar 767 milyon dolarlık büyüme gösterdi. 
     Haziran sonunda 8 milyar 776 milyon dolar olan döviz fazlası, temmuz sonu itibariyle 12 milyar 543 milyon dolarla bugüne kadarki en yüksek düzeyine çıktı. 
     Döviz fazlasında temmuz ayında gözlenen artışta kura yapılan müdahale önemli bir rol oynadı. Dövize 22 Temmuz’da alım yönünde müdahale eden Merkez Bankası’nın, 2.6 milyar dolarlık döviz aldığı tahmin ediliyor. 
     
     İKİ AYDA İKİYE KATLANDI 

     Merkez Bankası’nın döviz pozisyon fazlası, haziran ve temmuz aylarında yüzde 98 oranında 6 milyar 195 milyon dolarlık artış gösterdi. Döviz fazlası haziran ayı sonunda 6 milyar 348 milyon dolar düzeyinde bulunuyordu. 
     
     YEDİ AYLIK ARTIŞ 10 MİLYAR DOLARI BULDU 

     Döviz fazlasında yılın ilk yedi ayındaki toplam büyüme ise 9 milyar 821 milyon doları buldu. Banka’nın döviz pozisyon fazlası 2004 yılını 2 milyar 722 milyon dolar düzeyinden kapatmıştı. Yedi aylık dönemde gözlenen hızlı artışta büyük ölçüde Merkez Bankası’nın döviz piyasalarına yaptığı müdahaleler ve döviz alım ihaleleri etkili oldu. 
     
</TEXT>
</DOC>
