<DOC>
<DOCNO> 372166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/soneko34.html </URL>
<DATE> 2005/08/23/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Hazine rekor itfa öncesi net 7 milyar YTL borçlandı... 
</HEADLINE>
<TEXT>

     Hazine'nin düzenlediği 5 yıl vadeli, 6 ayda bir değişken kupon ödemeli YTL cinsinden tahvil ihalesinde dönemsel faiz yüzde 9.05, 560 gün vadeli tahvil ihalesinde ise bileşik faiz yüzde 16.28 oldu. 
     İhalelere toplam nominal 7 milyar 620.6 milyon YTL teklif gelirken, nominal 2 milyar 775.4 milyon YTL, net ise 2 milyar 465.9 milyon YTL'lik satış yapıldı. 
     Hazine, piyasa yapıcı bankalar ve kamu kuruluşlarına yapılan net 4 milyar 539.1 milyon YTL'lik satışla birlikte, toplam 7 milyar 5 milyon YTL net borçlanmaya gitti. 
     Hazine'nin bugün düzenlediği 6 ayda bir değişken kupon ödemeli tahvil ihalesine, nominal 3 milyar 865.5 milyon YTL'lik teklif geldi. İhalede, nominal 1 milyar 249.5 milyon YTL, net 1 milyar 256.1 milyon YTL satış yapıldı. Tahvillerin geri ödemesi 18 Ağustos 2010'da yapılacak. 
     Tahvilin ilk kupon ödemesi 22 Şubat 2006 tarihinde yapılacak ve kupon ödemesine esas teşkil edecek faiz oranı, dün gerçekleştirilen olan 182 gün vadeli referans bono ihalesinde oluşan dönem faizi ile Hazine'ce uygulanacak olan yüzde 1.5 ek getiriden oluşacak. 
     Değişken faizli tahvilin kupon tarihleri 22 Şubat 2006, 23 Ağustos 2006, 21 Şubat 2007, 22 Ağustos 2007, 20 Şubat 2008, 20 Ağustos 2008, 18 Şubat 2009, 19 Ağustos 2009, 17 Şubat 2010 ve 18 Ağustos 2010 olacak. 
     
     560 GÜN VADELİ TAHVİL İHALESİ 

     Hazine'nin 560 gün vadeli tahvil ihalesinde ise 3 milyar 755.1 milyon YTL'lik teklife karşın, nominal 1 milyar 525.9 milyon YTL, net 1 milyar 209.8 milyon YTL'lik satış yapıldı. 
     İhalede basit yıllık faiz yüzde 16.98, bileşik faiz yüzde 16.28 oldu. Söz konusu tahvillerin geri ödemesi 7 Mart 2007'de yapılacak. 
     Hazine'nin yarın toplam 10 milyar 430 milyon YTL iç borç ödemesi bulunuyor. 
     
</TEXT>
</DOC>
