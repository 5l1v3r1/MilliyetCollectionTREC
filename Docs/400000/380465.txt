<DOC>
<DOCNO> 380465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/yasam/ayas.html </URL>
<DATE> 2005/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Hırsızların son kurbanı ÇYDD 
</HEADLINE>
<TEXT>


Çağdaş Yaşamı Destekleme Derneği merkezine giren hırsızlar, yoksul öğrencilerin eğitim umudu bilgisayarları çalarak kaçtılar 

ŞAKİR AYDIN İstanbul 

Beyoğlu'nda Çağdaş Yaşamı Destekleme Derneği'nin binası soyuldu. 
Türkiye genelinde başlattığı başarılı kampanyalarla binlerce öğrencinin eğitime kavuşmasını sağlayan Çağdaş Yaşamı Destekleme Derneği'nin ÇYDD Beyoğlu'ndaki merkez binasına önceki gece hırsızlar girdi. 

Eskileri bıraktılar 
Şişhane Evliya Çelebi Mahallesi Şimal Sokak'daki 4 katlı merkez binasına, arka bahçeye bakan 1. kat penceresini tornavidayla açarak giren hırsızlar, 3 kattaki 13 bilgisayar ve 2 müzik setini girişte topladılar. 
Kilidi kırarak girdikleri zemin katta 2 ay önce alınan bilgisayarları farkeden hırsızlar, eskileri bırakarak, yeni bilgisayarla kaçtılar. 
Hırsızların, muhasebe bölümündeki boş para kasasını da kurcaladıkları, ancak açamadıkları için götüremedikleri anlaşıldı. 
Bilgisayar laboratuvarında maddi durumu kötü üniversite öğrencilerine mesleki eğitim dersi verildiğini belirten ÇYDD Bilgi İşlem Sorumlusu Eyüp Bal, ekimde açılması planlanan kursun hırsızlık nedeniyle 2 ay ertelendiğini kaydetti. 
Dernek Başkanı Prof. Dr. Türkan Saylan ise derneğin sigortalı olduğunu, zararın karşılanacağını söyledi. 


</TEXT>
</DOC>
