<DOC>
<DOCNO> 353469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/son/sonsiy02.html </URL>
<DATE> 2005/06/19/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Bu kez vekiller değil, danışmanları kapıştı... 
</HEADLINE>
<TEXT>

     AKP ve CHP’li milletvekillerinin zaman zaman birbirlerinin üzerlerine yürümeye kadar varan karşılıklı tartışmaların yaşandığı TBMM, bu kez de milletvekili danışmanlarının dernek savaşına sahne oldu. Henüz adı bile belli olmayan dernek için tartışan AKP ve CHP’li danışmanlar, karşılıklı olarak ipleri kopardı. 
     TBMM’de sözleşmeli statüyle çalışan milletvekili danışmanları, haklarını korumak ve sosyal durumlarını düzeltmek amacıyla bir dernek çatısı altında örgütlenmek istedi. Meclis’te görev yapan danışmanların tamamına yakını dernekleşme için olumlu görüş bildirirken, dernek kuruluş çalışmaları aşamasında işler karıştı. 
     AKP ve CHP’li milletvekili danışmanları ilk iş olarak dernek yönetiminde kimin ne oranda yer alacağını tartışmaya başladı. Danışmanlar, tüzüğü bile hazır olmayan hayali dernek için komiteler oluşturarak karşılıklı pazarlıklar yaptı. TBMM’de ayrı ayrı toplanan AKP’li ve CHP’li danışmanlar birer toplantı yapıp görüşme masasına koyacakları şartları belirlerken, her iki grupta "taviz vermeme" kararı alınca uzlaşma sağlanamadı. 
     AKP’li danışmanların, "Başkanlık ve 4 üye" isteği CHP’liler tarafından reddedilince, danışmanların dernek düşü şimdilik rafa kalktı. AKP ve CHP’li danışmanların önümüzdeki günlerde iki ayrı dernek kurarak ayrı çatı altında örgütlenmesi gündeme geldi. 

ANKA 
     
</TEXT>
</DOC>
