<DOC>
<DOCNO> 360968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sondun10.html </URL>
<DATE> 2005/07/14/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Irak Türkmen Cephesi'nden ABD'ye eleştiri... 
</HEADLINE>
<TEXT>

     Iraklı Türkmenleri bir araya getiren Irak Türkmen Cephesi ITC , ülkenin ABD tarafından işgalinden bu yana yapılan uygulamaların azınlıklar için hayal kırıklığı verici olduğunu belirterek, ABD’yi Irak’ın kuzeyinde Kürtleri desteklemekle eleştirdi. 
     Washington’da düzenlenen bir basın toplantısına Iraklı bazı Hıristiyan gruplarının temsilcileriyle katılan ITC’nin Washington temsilcisi Orhan Ketene, işgalin ardından kendilerine verilen bütün sözlere karşın, Kerkük, Musul ve Irak’ın kuzeyindeki diğer büyük kent ve kasabaların, ABD’nin onayıyla ve gözünün önünde Kürt milisler tarafından istila edildiğini söyledi. Ketene, o zamandan bu yana Kürtlerin Irak’ın bu bölgesinin yönetimine fiilen el koyduğunu belirtti. 
     Irak’ta 30 Ocakta yapılan seçimlerin kuzeydeki bölümünü ülke tarihinin en büyük sahtekarlığı olarak nitelendiren Ketene, bu bölgede yüz binlerce Türkmen ve Asuri Hıristiyan’ın oy vermekten alıkonulduğunu ve yüz binlerce Türkmen’in oyunun Kürtler için sayıldığını anlattı. Ketene, bu yüzden, Irak’ın siyasi hayatında Türkmenlerin ve Hıristiyanların rolünün sembolik düzeyde kaldığını kaydetti. 
     ITC Washington temsilcisi Ketene, Kerkük’ün Kürt yöneticilerinin bütün amacının, kentin Kürt hayallerinde yaşatılan "Kürdistan"a dahil edilmesi olduğunu ve bu yüzden ağırlığın kentin nüfus yapısının değiştirilmesine verildiğini vurguladı. Ketene, bölgedeki Türkmenlerin, Asuri Hıristiyanların ve Arapların, bu duruma sert şekilde karşı çıktığını ifade etti. Ketene, bölgedeki imar projelerinin genelde Kürt şirketlerine verildiğine de dikkati çekti. 
     Orhan Ketene, "Irak’ı işgal eden güç, despot, otoriter bir ülke olsaydı, o zaman adalet ve demokrasi beklemezdik. Ancak Irak’ın, ülkeye eşitlik, demokrasi, adalet ve çoğulculuk getirme sözü veren ABD tarafından işgal edilmesi karşısında, bu sözlerin yerine getirilmesini bekliyoruz" dedi. 
     Ketene, Irak’ta şimdiye kadar yürütülen idari usul ve süreçlerin azınlıklar için hayal kırıklığına yol açtığını belirterek, "önemli olan sözler değil, iştir" diye konuştu. 
     Orhan Ketene, Kürtleri, üçte ikisi Sünni, üçte biri Şii olan Türkmenler arasına nifak sokmaya çalışmakla da suçladı. 
     Basın toplantısında söz alan Irak’taki Keldani-Asuri Hıristiyanların temsilcileri de, Kürtlerin baskısından yakındı. 
     
</TEXT>
</DOC>
