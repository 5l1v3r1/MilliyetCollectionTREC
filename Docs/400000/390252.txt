<DOC>
<DOCNO> 390252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sontur33.html </URL>
<DATE> 2005/10/27/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Lösemi hastası Esin'in babası SSK'ya dava açtı 
</HEADLINE>
<TEXT>

     Lösemi hastası Esin Köse’nin babası Ahmet Köse, kızının Almanya’daki tedavi giderlerini karşılamadığı gerekçesiyle SSK aleyhine dava açtığını söyledi. 
     Almanya’da kemik iliği nakli yapılan Esin Köse’nin babası Ahmet Köse, AA muhabirine yaptığı açıklamada, kızının tedavisinin yapıldığı Frankfurt Goethe Üniversitesi’nde yapılan yaklaşık 13 bin avro tutarındaki giderin, SSK tarafından ödenmediğini öne sürdü. 
     Harcamaların ödenmesi talebiyle SSK’ya iki kez başvurduğunu, ancak buna rağmen ödemenin yapılmadığını iddia eden Köse, şunları kaydetti 
     "Tedavisi geciktiği için löseminin ağır türlerinden AML’ye yakalanan kızımı kemik ilik nakli yapılması için, Ocak ayında Almanya’ya götürdük. Frankfurt Goethe Üniversitesi’nde yapılan teşhis-tedavi ve kemik iliği arama faaliyetleri için, 10 bin avro harcama yapıldı. 
     Bu arada, kızımın tedavisiyle uğraşırken rahatsızlanıp hastaneye kaldırıldım. Bana da anjiyo yapıldı. Bu tedavim sırasında 2 bin 680 avro harcama yaptım. Benim ve kızım için yapılan sağlık harcamalarıyla ilgili tüm belgeleri T.C. Frankfurt Başkonsolosluğu aracılığıyla SSK’ya ulaştırdık ve yapılan harcamaların ödenmesini talep ettim, ama şu ana kadar bir sonuç alamadım. Yurda döndüğümde yeniden SSK’ya başvurup, yapılan harcamaların ödenmesini talep ettim. Aradan 60 gün geçmesine rağmen bir gelişme olmadı. Bu nedenle hakkımı hukuk yoluyla aramaya karar verdim ve Kocaeli 2. İş Mahkemesi’ne dava açtım." Ahmet Köse, tedavisi evde devam eden kızının ilerleyen günlerde yeniden okula başlayacağını sözlerine ekledi. 
     Kocaeli Sigorta Müdürü Hasan Olgaç da kemik iliği nakli yapılan Esin Köse için yapılan sağlık harcamalarının büyük bölümünün ödendiğini belirtti. 
     Ailenin müracaat etmesi halinde kalan ödemenin de yapılacağını ifade eden Olgaç, şöyle konuştu 
     "Ancak aile, bugüne kadar müracaat etmedi. Müracaat ettiklerinde geri kalan ödeme de anında yapılacak. Esin’in babasının rahatsızlığı, ülkemizde tedavi edilebilecek hastalıklardan olduğu için, yurtdışında yapılan bu sağlık harcamasını kendisine yasal olarak ödeyemiyoruz." Esin Köse’ye, 2.5 yıl önce kan hastalığı olan MSD tanısı konulmuş, ancak yurtdışında yapılması gereken tedavisi, SSK’nın, mevzuatı gereği sigortalı eş ve çocuklarının yurtdışı tedavi giderlerini karşılamaması nedeniyle gecikmiş, hastalık bu süreçte lösemiye dönüşmüştü. 
     Köse ailesi, Emekli Sandığı’nın sigortalı eş ve çocuklarının giderlerini karşılamasını örnek göstererek, Kocaeli 2 No’lu İş Mahkemesi’ne SSK aleyhine dava açmış ve dava Köse ailesi lehine sonuçlanmıştı. 
     SSK’nın temyize götürdüğü karar, Yargıtay tarafından bozulmuştu. 
     Yeniden görülen davada, Kocaeli 2. İş Mahkemesi kararında direnmiş ve karar tekrar Yargıtay’a gitmişti. Ancak bu süreçte mevzuatla ilgili yapılan yasal düzenlemeyle sigortalı eş ve çocuklarına yurtdışında tedavi imkanı tanınmıştı. Nisan ayında Almanya’da ilik nakli yapılan ve 100 günlük tedavi sonrasında, ailesiyle birlikte 1 ay süreyle bir rehabilitasyon merkezinde kalması önerilen Esin Köse, SSK giderleri karşılamadığı için Türkiye’ye dönmek zorunda kalmıştı. 
     Baba Ahmet Köse, Esin’in tekrar yurtdışına gönderilerek tedavisinin tamamlanması amacıyla 11 Ağustos Perşembe günü Kocaeli Sigorta Müdürlüğü’ne dilekçe vermişti. 
     
</TEXT>
</DOC>
