<DOC>
<DOCNO> 374359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/soneko06.html </URL>
<DATE> 2005/08/31/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Tasarruf sahipleri kısa vadeden vazgeçemiyor 
</HEADLINE>
<TEXT>

     Türkiye’deki bireysel ya da kurumsal tasarruf sahipleri kısa vadeden vaz geçemiyor. Bankaların, özellikle de konut kredilerinden başlayarak 25 yıla kadar vadeli krediler kullandırmaya başladığı Türkiye’de bankalardaki mevduatların yüzde 77.5’inin 1 ve 3 ay vadeli mevduat hesaplarında tutulduğu belirlendi. 
     ANKA’nın Bankacılık Düzenleme ve Denetleme Kurumu’nun BDDK verilerinden yaptığı hesaplamaya göre bankalardaki vadeli mevduatların ortalama vadesi bu yıl haziran sbonu itibariyle 97.7 gün olarak gerçekleşti. Vadeli mevduatların ortalama vadesi haziran 2003’e göre 10 gün uzamakla birlikte Haziran 2004’e göre ise 2 güne yakın kısaldı. 
     BDDK’nın verileri bir yandan tasarruf sahiplerinin diğer alanlarda olumlu etkisi gözlenen ekonomik istikrarın kalıcılığına fazla güvenmediğini ortaya koyarken, bir yandan da bankaların kredi vadelerini uzatarak ve portföylerinde daha uzun vadeli Hazine iç borçlanma kağıtları tutarak üstlendikleri riskin önemini ortaya çıkarıyor. 
     Yapılan hesaplamalara göre Haziran 2005 sonu itibariyle bankalardaki vadeli YTL ve döviz mevduatlarının yüzde 47.4’le büyük bölümü 1-3 ay arasındaki vadeli hesaplarda 
     bulunuyor. Yüzde 30.1’le ikinci büyük dilimi ise 1 aya kadar vadeli mevduatlar oluşturuyor. 3-6 ay arası vadelilerin toplam vadeli mevduatlar içerisindeki payı yüzde 11.6’da, 6 ay-1 yıl arası vadelilerin payı ise yüzde 4.5’e kadar gerilerken bir yıl ve daha uzun vadeli olarak açılan mevduatlar ise vadeli mevduatların yüzde 6.4’ünü meydana getiriyor. Geçen yılın aynı dönemine göre bakıldığında bir aya kadar olan vadelilerin payında 0.6 puanlık bir azalış, 1-3 ay arası vadelilerin payında 1.4 puanlık, 3-6 ay arası vadelilerin payında ise 1.2 puanlık artış gözlendi. Buna karşılık 6 ay-1 yıl arası vadelilerin payında 0.1 puanlık, bir yıl ve daha uzun vadelelirin payında ise 1.4 puanlık azalış olduğu hesaplandı. Söz konusu vade dilimlerindeki mevduatların ağırlığı dikkate alınarak yapılan hesaplamaya göre Haziran 2003’te 87 gün olan vadeli mevduatların ortalama vadesi geçen yıl haziranda 100 güne çıktıktan sonra aralıkta yeniden 96 güne kadar kısaldı bu yıl haziran sonu itibariyle ise 98 gün olarak gerçekleşti. Mevduat bankacılık sektörünün kredi ve Hazine borçlanma kağıtlarına yaptıkları yatırımların en önemli kaynağını oluşturuyor. Hazine’nin son yıllarda ortalama borçlanmasını iki yıla yakın vadelerle gerçekleştirmeye ve bankacılık sektörünün tüketicilere bile orta ve uzun vadeli kredi kullandırmaya başlaması sektörde önemli bir vade uyumsuzluğuna yol açıyor. 
     
     FAİZ DÜŞERKEN DAHA FAZLA KAZANMA FIRSATI 
     Türkiye’de faiz oranları 2001 krizinden bu yana zaman zaman duraksama yaşansa da istikrarlı bir şekilde düşüyor. 
     Ancak bir ve üç ay gibi vadelerin ağırlıklı olarak tercih edilmesi tasarruf sahiplerinin düşen faiz oranlarından yüksek miktarda kar etmesinin önüne geçti. Faizlerdeki düşüş eğilimi nedeniyle bir ve üç ay vadeli mevduat hesaplarının vadelerinde, ilk açıldığı tarihtekinden daha düşük faiz oranlarıyla yenilenmesi nedeniyle tasarruf sahipleri düşen faiz oranlarından 1 ve 3 ay gibi kısa sürelerde etkilendi. 
     Oysa bir yıl vadeli mevduatlar bir yıllık düşüş sürecinden etkilenmedi. Dolayısıyla daha yüksek reel faiz elde ettiler. 
     
</TEXT>
</DOC>
