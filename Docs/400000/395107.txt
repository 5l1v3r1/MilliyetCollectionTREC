<DOC>
<DOCNO> 395107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/soneko29.html </URL>
<DATE> 2005/11/15/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
TEB'e 210 milyon avroluk kredi 
</HEADLINE>
<TEXT>

     Türk Ekonomi Bankası TEB , dış ticaretin finansmanında kullanılmak üzere 210 milyon Avro'luk sendikasyon kredisi sağladı. 
     Uluslararası 21 bankanın oluşturduğu konsorsiyumdan sağlanan 210 milyon Avro'luk sendikasyon Club Loan kredisi, bir yıl vadeye ve bir yıl uzatma opsiyonuna sahip bulunuyor. Kredinin faizi ise Euribor artı yüzde 0.30 olarak belirlendi. 
     Uluslararası mali piyasalardan temin edilen kredinin fiyatlamasının, son 10 yıllık sürede bir Türk Bankası tarafından uluslararası piyasalardan temin edilen en düşük faizli kredi olduğu belirtildi. 
     Konsorsiyumda, Alpha Bank A.E., Banca Nazionale Del Lavoro, American Express Bank GmbH, The Bank of New York, The Bank of Tokyo-Mitsubishi Ltd., Bayerische Landesbank, BNP Paribas SA, Citibank N.A., Commerzbank AG, Deutsche Bank AG, J.P. Morgan PLC, Natexis Banques Populaires, Standard Chartered Bank, Wachovia Bank National Association, WestLB, The Bank of Nova Scotia, Erste Bank Malta Limited, HSH Nordbank AG, Mizuho Corporate Bank Ltd., Raiffeisen Zentralbank Österreich AG, Sumitomo Mitsui Banking Corporation Europe Limited bulunuyor. 
     
     TEB, ÖNEMLİ BİR ATILIM İÇİNE GİRDİ 
     TEB Genel Müdürü Varol Civil, krediye ilişkin düzenlenen imza töreninde yaptığı konuşmada, TEB'in BNP Paribas ortaklığıyla birlikte önemli bir atılım, değişim ve büyüme içine girdiğini söyledi. 
     Ortaklığın hemen ardından BNP Paribas'ın 48 ''Trade Center''ı ile kendilerini entegre ettiklerini ifade eden Civil, bu amaçla Türkiye'de de 3 tane birim açtıklarını anlattı. 
     TEB'in uluslararası piyasalardaki itibarının, güçlü ortaklığının ve muhabir ilişkilerinin bir göstergesi olarak dünyanın önde gelen 21 bankasından şimdiye kadar ki en düşük faizli sendikasyon kredisini aldığını belirten Civil, ''Bu krediyle bankamızın dış ticaret hacmindeki güçlü konumunu pekiştirilmesi hedeflenmektedir'' dedi. 
     TEB Yönetim Kurulu Başkanı Yavuz Canevi de, imza törenine katılan yabancı konuklara, törenin yapıldığı Sait Halim Paşa Yalısı'nın ilginç bir hikayesi olduğunu anlattı. 
     Osmanlı Devleti'nin 1. Dünya Savaşı'na giriş anlaşmasının bu yalıda yapıldığını belirten Canevi, ''İlginç bir hikaye, aradan yıllar geçiyor, burada çok değişik anlaşmalar imzalanabiliyor. TEB olarak burada bu yılın en önemli sendikasyon anlaşmasını imzalamaktan mutluluk duyuyoruz'' dedi. 
     Konuşmaların ardından TEB'e 210 milyon avroluk sendikasyon kredisi verilmesine ilişkin anlaşma taraflarca imzalandı. 
     
</TEXT>
</DOC>
