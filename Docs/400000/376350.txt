<DOC>
<DOCNO> 376350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sondun30.html </URL>
<DATE> 2005/09/07/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Mike Tyson Moskova'yı karıştırdı 
</HEADLINE>
<TEXT>

     Rusya'da aşırı milliyetçi Liberal Demokrat Parti Başkanı Vladimir Jirinovski, eski dünya ağır sıklet boks şampiyonu Mike Tyson'ın dün kendisiyle olan yemek davetine katılmamasıyla ilgili olarak, ''Tyson'ın etrafındaki insanlar para istiyorlardı, asıl onların bana para ödemesi lazım'' dedi. 
     Ünlü votka firması Nemiroff ile anlaşma için Moskova'ya gelen Tyson'ın dün Jirinovski ile öğle yemeğinde bir araya geleceği açıklanmıştı. 
     Ancak yemek vakti gelip çattığında Tyson'ın kendisini iyi hissetmediği ve bu yüzden yemeğe katılamadığı yorumları yapıldı. 
     Jirinovski, Tyson'ın rahatsız olduğuna dair haberlerin doğru olmadığını belirterek, ''Boksöre yakın insanlar görüşme için para talep ettiler, asıl görüşme için onların bana ödeme yapması gerekiyor'' dedi. 
     Tyson'dan ise konuyla ilgili şu ana kadar bir açıklama gelmedi. 
     Öte yandan, İngilizce yayımlanan Moscow News gazetesi, Tyson'ın Moskova'da kalacağı sürede, dünyaca ünlü votka üreticisi Ukrayna firması Nemiroff ile tanıtım anlaşması imzalayacağını duyurdu. 
     Türkiye ile Ukrayna seyahatinin ardından önceki gün Moskova'ya gelen Tyson, üzerinde Nemiroff yazılı bir şapka ile Rus televizyonlarına poz verirken, şirket yetkilileri Tyson ile ne gibi bir anlaşma yapılacağı konusunda açıklama yapmadı. 
     Tyson'ın Moskova'da ne kadar kalacağı konusunda da bilgi verilmedi. 
     
</TEXT>
</DOC>
