<DOC>
<DOCNO> 383130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/son/sonsiy09.html </URL>
<DATE> 2005/10/01/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
CHP'li Gazalcı Hükümet, bilim kuruluşlarından elini çekmelidir 
</HEADLINE>
<TEXT>

     CHP Denizli Milletvekili Mustafa Gazalcı, AK Parti iktidarının, işbaşına geldiğinden beri YÖK'ü ele geçirmek için uğraştığını öne sürerek, ''Hükümet üniversiteler, TÜBİTAK gibi bilim kuruluşlarından elini çekmelidir'' dedi. 
     Gazalcı, yaptığı yazılı açıklamada, iktidarın, kendi denetiminde bir yükseköğretim yaratmak istediğini öne sürerek, hukuk devletinde hükümetlerin her istediğini yapamayacaklarını, hele üniversite söz konusu olduğunda hiç yapamayacaklarını belirtti. Çağdaş ülkelerin tümünde üniversitelerin özerk olduğunu bildiren Gazalcı, şunları kaydetti 
     ''Bu çağda üniversitelere, AKP Hükümeti'nin yaptığı gibi Katsayıyı şöyle yapın, kadroları, araştırma fonlarını benden izin alarak kullanın denmez. Denirse o üniversitelerde bilimsel, yönetsel özerklik olmaz. Üniversiteler de gelişemez. Hükümet, bu tutumuyla üniversitelerde eğitimin niteliğinin düşmesine yol açmaktadır. 
     Anayasa'nın 130. maddesi ortadayken, 'Özel kesime üniversite kurdurmuyorlar' diye en ağır biçimde hakaret eden Başbakan'ın amacı, üniversiteleri denetim altına almaktır. Hükümet üniversiteler, TÜBİTAK gibi bilim kuruluşlarından elini çekmelidir. Yargı kararlarını, hileye başvurmadan uygulamalıdır. Üniversitelerin binbir güçlük içinde yürüttükleri bilimsel çalışmaları gölgelememelidir.'' 
     
</TEXT>
</DOC>
