<DOC>
<DOCNO> 356251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sonsiy06.html </URL>
<DATE> 2005/06/28/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Siderov'un açıklamalarına tepki .. 
</HEADLINE>
<TEXT>

     Bulgaristan’da yapılan seçimlerde oyların yüzde 8’ini alarak yeni oluşacak parlamentoda 21 milletvekilliği kazanan ırkçı ATAKA ittifakının lideri Volen Siderov’un, hükümete girmeleri halinde Türklerin isimlerinin sonuna "ov" eki getirecekleri ve Türkçe yayınları yasaklayacakları açıklamasına tepki geldi. 
     Merkezi Edirne’de bulunan Trakya Balkan Türkleri Kültür ve Dayanışma Derneği Başkanı Avukat Coşkun Molla, AA muhabirine, bu tür açıklamaların Balkanlardaki dostluk ve güveni zedeleyeceğini belirtti. 
     Türk azınlığının üzerine politika kurmanın ve böyle açıklamalar yapmanın doğru olmadığını vurgulayan Molla, "Geçmişte yaşanan uygulamalar aklımıza geliyor. Endişe duyuyoruz. Yüzyıllardır Türkler ve Bulgarlar birlikte yaşadılar. Şimdi de bir sorun yok. Bu tür açıklamalar yersiz. Ortamı germeye gerek yok" dedi. 
     Molla, Edirne’de bin 100 kişinin seçimlerde oy kullandığını da belirterek, "Hak ve Özgürlükler Hareketi’nin HÖH kurulacak hükümette yer alacağına inanıyorum. Önceki hükümette yer alan HÖH’ün iyi çalıştığı ortaya çıktı. Çünkü 21 olan milletvekili sayısını bu seçimlerde 34’e çıkardı" diye konuştu. 
     Balkan Türkleri Federasyonu Başkanı Hasan Kuşku ise ATAKA lideri Siderov’un açıklamalarıyla ilgili bir yorumda bulunmak istemediğini ifade ederek, seçimlerin iyi geçtiğini ve HÖH’ün kurulacak hükümette yer alacağına inandığını bildirdi. 
     
</TEXT>
</DOC>
