<DOC>
<DOCNO> 360438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sonsiy11.html </URL>
<DATE> 2005/07/12/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Türk-İş'ten Şener'e destek... 
</HEADLINE>
<TEXT>

     Türk-İş Genel Başkanı Salih Kılıç, Devlet Bakanı ve Başbakan Yardımcısı Abdüllatif Şener’in, "Türkiye’nin en büyük kamusal varlıklarının yok pahasına yabancılara satılmak istendiği, bir kaç yıllık sermayeleri karşılığı uluslararası sermayeye peşkeş çekildiği bugünlerde, son derece önemli bir soruna vurgu yaparak tarihi bir sorumluluğu yerine getirdiğini" kaydetti. 
     Kılıç, yaptığı yazılı açıklamada, Şener’in Türkiye’ye yabancı sermaye girişine ilişkin tespitlerine katıldığını ifade etti. 
     Şener’in açıklamalarının, kendilerinin uzun zamandır söyledikleri gerçeklerin hükümetin en yetkili kişilerinden birisi tarafından teyit edilmesi olduğunu kaydeden Kılıç, bu "yürekli çıkışından" dolayı Şener’i kutladıklarını belirtti. 
     Türk-İş’in yıllardır her platformda bu önemli konuyu dile getirdiğini, Türkiye’nin ulusal değerlerine, kamusal varlıklarına sahip çıktığını kaydeden Kılıç, şunları kaydetti 
     "Türk-İş, kamu mal varlıklarımızın özelleştirilmesine, basın-yayın organlarının, demir çeliğinin yabancı sermayeye terk edilmesine karşı olmuştur. Ancak tüm bunların yanında Türk-İş, ülkemize yabancı sermaye girişine de karşı değildir. Fabrika kuran, insana iş veren yabancı sermayeden yanadır. Türk-İş, yeni yatırımlar yapan, istihdam yaratan, vergi veren ve kayıt altında tutulan yabancı sermayeyi desteklemektedir. 
     Sayın Şener, ülkemizin en büyük kamusal varlıklarının yok pahasına yabancılara satılmak istendiği, bir kaç yıllık karları karşılığı uluslararası sermayeye peşkeş çekildiği bugünlerde, bu, son derece önemli bir soruna vurgu yaparak tarihi bir sorumluluğu yerine getirmiştir. Türk-İş, ülkemizin kamu mal varlıklarının korunması mücadelesini sonuna kadar sürdürecektir." 
     
</TEXT>
</DOC>
