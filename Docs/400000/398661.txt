<DOC>
<DOCNO> 398661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/soneko44.html </URL>
<DATE> 2005/11/28/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Alfa 159 Türkiye'de satışa çıktı... 
</HEADLINE>
<TEXT>

     Alfa Romeo'nun yeni modeli Alfa 159, Türkiye'de 37 bin 400 Avro'dan başlayan anahtar teslim fiyatıyla satılmaya başlandı. 
     Alfa 159'un tanıtımı amacıyla İstanbul Park'ta düzenlenen basın toplantısında konuşan Tofaş Üst Yöneticisi Alfredo Altavilla, Türkiye'nin Alfa Romeo'nun satıldığı yerler arasında önemli bir piyasa haline geldiğini söyledi. 
     Alfa 159'un yeni bir aşama olduğunu olduğu ifade eden Altavilla, daha sonraki Alfa Romeo'ların gelişiminin 159'a dayanacağını anlattı. 
     Türkiye'de de Alfa Romeo'nun satışlarını 3 yıl içinde 3'e katlamayı hedeflediğini belirten Altavilla, bunun agresif bir hedef olduğunu söyledi. 
     Türkiye'de orta ve üst sınıfın çok çabuk geliştiğine ve satışların arttığına dikkat çeken Altavilla, otomotiv firmalarının da bunu göz önüne alarak son teknolojilerini Türkiye'ye getirdiğini kaydetti. 
     Türkiye'de vergi sorununun bulunmasına ve fiyatların yüksek olmasına rağmen piyasada yer ve istek olduğunu dile getiren Altavilla, Alfa 159'un Türkiye'de geniş bir kitleye hitap edeceğini söyledi. 
     
     ''ALFA 159, EN GÜÇLÜ PİYASALARDA BİLE YER EDİNECEK'' 
     Alfa Romeo Başkan Yardımcısı Antonio Baravelle de Alfa 159'un, Alfa Romeo markasını yeni bir lüks sedan seviyesine taşıdığını belirtti. 
     Alfa 159'un iç yapısının sıfırdan tasarlandığını, güvenlik, performans ve konfor konularında en iyisinin hedeflediğini anlatan Baravelle, otomobilde spor yapının yanı sıra konfora da önem verildiğini, güçlü sürüş keyfinin ise korunduğunu kaydetti. 
     Baravelle, Alfa 159'un yeni bir seviye tanımladığını belirterek, en güçlü piyasalarda bile yer edineceğini ve rakiplerinden sıyrılacağını sözlerine ekledi. 
     Alfa Romeo Kalite Direktörü Jan Vente de Alfa Romeo'nun yeni modelinde katile anlayışını daha da yukarı taşıdığını, 300 kişilik bir ekibin yeni otomobilin tasarımı için 50 ay boyunca çalıştığını anlattı. 
     Alfa Romeo Türkiye Ürün Müdürü Aslı Çolakoğlu ise 2007 yılında 500 adet Alfa 159 satmayı hedeflediklerini bildirdi. 
     
     YENİ ALFA 159... 
     Verilen bilgiye göre, Alfa Romeo'nun yeni modeli Alfa 159, ünlü otomobil tasarımcısı Giorgetto Giugiaro'nun ve Alfa Romeo Tasarım Merkezi'nin ortak çalışması sonucu doğdu. 
     Otomobilin 3.2 litre V6 260hp 4x4 ile 1.9 JTS 160hp benzinli ve 1.9 JTD 150 hp dizel motor seçenekleri satışa sunuluyor. 
     Alfa 159'da 7 hava yastığı, ABS, elektronik fren güç dağılımı, 3 noktadan gergili emniyet kemerleri, çocuk koltuğu bağlantıları, FPS yangın önleme sistem gibi özellikler standart olarak bulunuyor. 
     Alfa 159, üç farklı motor ve iki farklı donanım seviyesi ile 37 bin 400 Avro'dan başlayan anahtar teslim fiyatıyla satılıyor. 
     
</TEXT>
</DOC>
