<DOC>
<DOCNO> 356682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sonspo12.html </URL>
<DATE> 2005/06/29/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Akdeniz oyunlarında seks önlemleri... 
</HEADLINE>
<TEXT>

     Mehmet ÇİFTÇİ ALMERIA, DHA 

      İSPANYA’nın Almeria kentinde devam eden 15. Akdeniz Oyunları’nda sporcuların kaldığı köyde seks olaylarının artması üzerine Oyunlar Komitesi acil tedbir aldı. 
     Komite önlem olarak köyün çeşitli bölümlerine yerleştirdiği makinelere 4 bin prezervatif yerleştirdi. Organizasyondan yapılan açıklamada, köyde 5 bin sporcu ve yöneticinin barındığı, bazı yöneticilerin bu yönde tedbir alınmasını istediği ve herhangi bir skandalın önüne geçebilmek için harekete geçmek zorunda kaldıkları belirtildi. 
     
     YABANCILAR İÇİNDE EN ÇOK TÜRK GAZETECİ VAR 
     Oyunları toplam 1200 gazeteci izlerken, bu gazetecilerin 892’si İspanya’dan, 307’si ise diğer ülkelerden. Yabancı gazetecilerin içerisinde en kalabalık ise Türkiye. Türkiye’den oyunları izlemek üzere 76 gazetecinin akredite olduğu belirtildi. Türkiye’yi 48 gazeteci ile Cezayir, 35 gazeteci ile İtalya, 26 gazeteci ile Hırvatistan ve 23 gazeteci ile Fransa ile Fas izliyor. Oyunları ayrıca Irak savaşında ön plana çıkan El Cezire de takip ediyor. El Cezire’nin Arap ülkelerinde oyunların çok popüler olması nedeni ile İspanya’ya geldiği belirtiliyor. 
     
     TÜRK HALTERCİLERE ÖVGÜ 
     Öte yandan İspanyol gazeteleri Türk haltercilerinin oyunlardaki başarısına dikkat çekti. İdeal gazetesi, ’Halterde Türk Damgası’ başlığını kullanarak, Türk haltercilerin madalyaları silip süpürdüğüne dikkat çekerek, bu geleneğini dünya ve olimpiyat şampiyonalarının yanısıra Akdeniz Oyunları’nda da gösterdiğini belirtti. 
     
</TEXT>
</DOC>
