<DOC>
<DOCNO> 373866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sonspo44.html </URL>
<DATE> 2005/08/29/ </DATE>
<TIME> 21.10 </TIME>
<AUTHOR>  </AUTHOR>
<HEADLINE>
İtalyan hakem Collina'dan "Son Düdük" 
</HEADLINE>
<TEXT>

     Dünyanın en başarılı futbol hakemlerinin başında gelen İtalyan hakem Pierluigi Collina, bugün faal hakemlik kariyerine son verdiğini açıkladı. 
     45 yaşındaki ünlü futbol adamı, 28 yıllık kariyerini bitirdiğini 
     duyururken yaptığı açıklamada, duygularını, "28 yıl hakemlikten sonra bu kararı aldım. Hepimiz kaybettik" diye dile getirdi. Çocukluğunda geçirdiği bir hastalıktan dolayı saçsız kalan başı, koyu mavi gözleri, teatral tavırları, karizmazıyla Collina, tüm dünya futbolunun tartışmasız en dikkat çekici ve en çok tanınan hakemiydi. Dünyanın en zor liglerinden biri kabul edilen İtalya birinci ligi dışında, 1998 ve 2002 Dünya Kupaları’nda ve 2000-2004 Avrupa Şampiyonaları’nda da düdük çalan Collina’nın kariyerinin doruk noktası, 2002 Dünya Kupası’nın, Brezilya-Almanya arasında oynanan finalini yönetmesiydi. 1960 yılında doğan ünlü İtalyan hakem, kariyerine 1977 yılında başlamıştı. Collina, düdük çaldığı tüm maçlarda Türk Milli Takımı hiç yenilmediği için ülkemizde "Uğurlu Hakem" olarak tanınıyor. 
     
</TEXT>
</DOC>
