<DOC>
<DOCNO> 359318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/soneko21.html </URL>
<DATE> 2005/07/08/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Darendeliler TOKİ Konutları'na ilgi göstermedi... 
</HEADLINE>
<TEXT>

     Hükümetin, dar gelirli vatandaşları uzun vade ile ev sahibi yapmak amacıyla başlattığı çalışmalar kapsamında Toplu Konut İdaresi TOKİ tarafından Malatya'nın Darende İlçesi'ne yaptırılacak 256 konut için bir kişi bile başvurmadı. 
     Darende Belediye Başkanı Memduh Önal, AA muhabirine yaptığı açıklamada TOKİ'ye yaptıkları başvuruyu uzun uğraşlar sonunda kabul ettirdiklerini ancak vatandaşların önerilen şartlardaki toplu konuta rağbet göstermediklerini belirterek, şöyle dedi 
     ''İlçemizdeki konut ihtiyacını karşılamak ve dar gelirli vatandaşları kira öder gibi ev sahibi yapmak amacıyla hükümetimizin başlattığı çalışmalardan faydalandırmak üzere girişimlerimizi yaptık. İlçemizde konut yapılacak alanı, alt yapısını ve her türlü hazırlığını gerçekleştirerek olayı olgunlaştırdık. TOKİ'ye yaptığımız başvuru kabul edildi ancak vatandaşlarımız fiyatı pahalı bularak başvuruda bulunmadı.'' 16 bloktan oluşacak, K2 tipi 110 metrekarelik dairelerin on yıla yayılan yaklaşık 50 bin YTL'lik fiyatını vatandaşların uygun bulmadığını kaydeden Önal, başvuru sahiplerinin konut edinebilmesi için fiyatın yüzde 10'unu peşin, 3 bin YTL'de teminat şartı getiren TOKİ'nin talebinin Darendelilerin hesabına gelmediğini ifade etti. 
     Önal, ''Belirtilen fiyatlarla dar gelirli vatandaşların konut sahibi olması mümkün değildir. Büyükşehirlerde 30 bin YTL seviyesinde olan ve uzun vade tanınan evler taşrada 50 bin YTL'ye satılmak isteniyor. Bunu da anlamış değilim'' dedi. 
     
</TEXT>
</DOC>
