<DOC>
<DOCNO> 386387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sonsiy05.html </URL>
<DATE> 2005/10/13/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Ağar'dan sürpriz imam hatip çıkışı... 
</HEADLINE>
<TEXT>

     DYP Genel Başkanı Mehmet Ağar, İmam Hatipler’in terör ve anarşiye en az karıştığını söyledi. 
     Ağar, partisinde "öz vatanınızdasınız" diye misafir ettiği İmam Hatip Mezunları Dernekleri temsilcilerine ilginç değerlendirmelerde bulundu. "Bu toprakların insanlarını kimse potansiyel bir suçlu gibi göremez" diyen Ağar, böyle bir şeye tahammülleri olmadığını söyledi. 
     Ortadoğu’nun dünyanın en stratejik bölgesi olduğunu, Anadolu’yu vatan yapmanın kolay olmadığını anlatan Ağar, Anadolu birliğinin altında hep inanç beraberliğinin yattığına dikkat çekti. 
     "Nerede bir bayrak dik durmuşsa orada mutlaka bir cami minaresi olmuş" diyen Ağar, İmam Hatiplerin kuruluşunu anlattıktan sonra yaşanan sorun konusunda iktidara yüklendi. 
     Ağar, "Bugün gelinen noktada meseleyi çözmemek kolaylığına kimse kaçamaz. Böyle bir rahatlık hiç kimsede yok" diye AKP’ye mesaj gönderdi. Ağar, şöyle devam etti 
     "Türkiye 1970’li yıllardan beri sıkıntılı dönemler geçirdi. Terör, anarşi, yoğunluk, sıkıntı, ölüm, onlarca can gitti. 
     Kim olursa olsun bu toprakların insanıdır, buralarda doğmuştur. Eğer buralarda yanlış yola sapan varsa bunun manevi sorumluluğu da ailesi kadar bu ülkeyi idare eden insanların... 
     Bütün bu zor dönemlerde 60’ları, 70’leri, 80’leri, 90’ları bugün hala yaşadığımız bir sıkıntı içerisinde meseleye 
     baktığımızda bütün bu mekteplerin içerisinde bu meselelere en az karışan, belki de hiç karışmayacak ölçüler içerisinde olan İmam Hatip Okulları olmuş. Bu bir tesadüf falan değildir. Bunun dibinde yatan buradan çıkan insanların ülkeye, memlekete, vatana olan hassasiyetlerinin bir nevi de ölçülmesidir. Böyle bir zor dönem geçmiş ve bu zor dönemde de bu mekteplerimiz hep parlak imtihan vermişlerdir. Kimsenin yüzünü yere baktıracak durumda da olmamışlardır." 

ANKA 
     
</TEXT>
</DOC>
