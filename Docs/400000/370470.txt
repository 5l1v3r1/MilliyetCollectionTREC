<DOC>
<DOCNO> 370470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/spor/axspo06.html </URL>
<DATE> 2005/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan modeli 
</HEADLINE>
<TEXT>


Milli Takımlar Teknik Direktörü Fatih Terim, Galatasaray ile başarıya ulaştığı oyun sistemini Ay-Yıldızlı takıma da monte edecek. Tecrübeli hoca önce güçlü bir orta saha hayal ediyor 

HALİL ÖZER SOFYA 


Ay - Yıldızlı takımın yeni teknik patronu Fatih Terim, Milli Takım'ı başarıya taşıyacak oyun sistemi konusunda yoğun çalışmalara başladı. 
Terim'in, Galatasaray ile UEFA Kupası'nı kazandığı dönemdeki oyun sistemini millilere uygulatmayı planladığı ve ilk olarak orta sahayı güçlendirerek işe başlayacağı belirtildi. 
Bulgaristan karşılaşmasında farklı oyun kurguları denemeye hazırlanan tecrübeli teknik adamın, Emre, Hasan Şaş ve Gökdeniz gibi oyuncuları göbekte değerlendirip, koşan bir ekip yaratmayı planladığı öğrenildi. 
Terim, dokuz yıllık bir aradan sonra yeniden Milli Takım'a dönmenin kendisini heyecanlandırdığını açıkladı. Milli Takım teknik patronu "Bülent ile beraber 19 kişiyle geldik, hepsini sırasıyla sahaya çıkaracağız. Maçta milli duygularımız ve takım uyumu içerisinde hareket edeceğiz. Amacımız iyi başlamak. Yanlışlarımız varsa, onları birlikte çalışarak düzeltmek" dedi. 
Milli Takım da Halil, Tuncay ve Yıldıray bugün Bulgaristan'a karşı forma giyemeyecek. Fatih Tekke'nin ise hastalandığı ve kesin durumunun maç saatinde belli olacağı bildirildi. 

Terim farkı 
A Milli Takımımız, Atatürk Havaalanı'nda Fatih Terim'in talebi üzerine özel ve elit kart sahibi insanların kullandığı C.I.P. kapısından uçağa biniş yaptı. Milli Takım daha önce bu kapıyı hiç kullanmamıştı. 
Kafilemiz Sofya'ya ulaştığında ise Bulgar polisi tarafından sıkı koruma altına alındı. Emniyet güçleri teknik kadro ve futbolcularımızı otele kadar özel eskortlarla götürürken, futbolcuların yanına kimse yaklaştırılmadı. Futbol Federasyonu'nun özel korumaları da Bulgaristan'a gitti. Milli Takım'ı havaalanında Sofya Başkonsolosu karşılarken, minik gurbetçiler Türk bayraklarıyla futbolculara destek verdi. 

İşgüzar polis 

Yağmur altında çalışan Milli Takım'da uzun bir aradan sonra eşofmanlarını giyen Fatih Terim'in neşesi dikkat çekti. Bulgar polisinin, on dakikalık çalışma izni sonrası gazetecilerden tribüne çıkmalarını istemesi kriz yarattı. Terim duruma tepki gösterirken, tatsızlığı Sofya Müsteşarı Volkan Vural çözdü. 

Bülent'in veda maçı 

Futbola 23 yıl önce Galatasaray'ın alt yapısında başlayan emektar kaptan Bülent Korkmaz, bugün Bulgaristan karşısında son kez görev yapıp, A Milli Takım'a veda edecek. 15 yıl Ay - Yıldızlı formayı giyen ve 101 maçta sahaya çıkan Bülent Korkmaz, 25 kez kaptan olarak ter döktü. İlk kez 17 Ekim 1990 tarihinde İrlanda Cumhuriyeti ile Dublin'de yapılan Avrupa Şampiyonası Eleme Grubu maçında görev alan tecrübeli yıldız, Rüştü'nün ardından 102 en fazla milli formayı giyen oyuncu unvanına da sahip. Türk futbolunun dev ismi jübile konusunda karar aşamasında olduğunu söyledi. 

Hakan Stres altındayım 

346 gün sonra yeniden Milli Takım forması giymeye hazırlanan Hakan Şükür çok sıkıntılı günler geçirdiğini söyledi. Tecrübeli golcü, Ersun Yanal'ın Ay - Yıldızlı ekibin başına geçmesinin ardından hak ettiği bir dönemde Milli Takım'a alınmamasının kendisini olumsuz etkilediğini belirtip, "Çok sıkıntılı günler yaşadım. Bu ayrılıktan sonra yeniden Milli Takım'a davet edilmem beni daha da strese soktu. Şimdi çok ağır bir sorumluluk, misyon yüklendim. Bunun altından kalkabilir miyim, bilmiyorum" dedi. Fatih Terim'in, tecrübeli golcüyü ikinci yarıda sahaya sürmesi bekleniyor. 

Bahis için karar günü 

Futbol Federasyonu, bugün Sofya'da yapacağı toplantıda bahis dosyasını karara bağlayacak. A.Sebat - Kayseri maçıyla ilgili Şike Tahkik Kurulu'nun raporunu tartışacak olan federasyon, büyük olasılıkla adı geçen şahısları PFDK'ya sevk edecek. Bu durumda Ogün, Hamza, Bayram, Alişen, Serdal ve Orhan Abay ile birlikte Metin Aktaş'a disiplin talimatının 37. maddesine göre 3 aydan bir yıla kadar hak mahrumiyeti cezası verilmesi gündeme gelecek. Trabzonsporlu Gökdeniz'in eşi Serra Karadeniz ile Kenan Erol hakkında da savcılığa suç duyurusunda bulunulması konusunu masaya yatıracak. 

411. randevu 

2006 Dünya Kupası Finalleri'ne kalabilmek için ter döken A Milli Takımımız, bugün özel maçta Bulgaristan karşısında 411. sınavını verecek. Ay - Yıldızlılar, 82 yıllık tarihinde oynadığı 410 karşılaşmada 139 galibiyet, 94 beraberlik alırken, 177 kez de rakiplerine yenildi. Milli Takımımız bu karşılaşmalarda toplam 515 gol attı, kalesinde 648 gol gördü. 
Milliler, en son karşılaşmasında 8 Haziran'da 18. Dünya Kupası Elemeleri'nde Başkent Almatı'da Kazakistan'ı 6-0 yenmişti. 

Bulgarlar üstün 
Milliler, Bulgaristan ile 21. karşılaşmasını oynayacak. A Milli Takım, geride kalan 20 maçta 5 galibiyet alırken, rakibine 9 kez teslim oldu. 6 maç ise berabere sonuçlandı. Takımımızın 29 golüne, Bulgarlar 40 golle karşılık verdi. 

9 yıl sonra Terim devri 

Fatih Terim, bugünkü Bulgaristan karşılaşmasıyla birlikte 9 yılı aşkın bir sürenin ardından yeniden Ay - Yıldızlılar'ın başında sahaya çıkacak. A Milli Takım, Terim yönetiminde daha önce çıktığı 34 maçta 17 galibiyet, 8 beraberlik ve 9 yenilgi alırken, 47 gol atıp, kalesinde 37 gol gördü. 

Rakiplere yakın takip 

Danimarka bugün sahasında İngiltere karşısında sınav verecek. Kopenhag Parken Stadı'ndaki mücadele 21.00'de başlayacak. Ukrayna da Sırbistan ile karşı karşıya gelecek. Fatih Terim'in yardımcıları Müfit Erkasap ve Şükrü Hanedan bu maçları takip edecek. Yunanistan da Brüksel'de Belçika'ya konuk olacak. Grubumuzdaki resmi karşılaşmada ise Kazakistan, Gürcistan'ı ağırlayacak. 

BULGARİSTAN 
Petkov 
Topozakov 
V.İliev 
T.Silva 
Kishikhev 
Yankov 
Georgiev 
Kambrov 
Lazarov 
Berbatov 
M.Petrov 

TÜRKİYE 
Rüştü 
Hamit 
Tolga 
Bülent 
İ.Toraman 
Ümit Özat 
Gökdeniz 
Selçuk 
Emre 
Hasan Şaş 
Serhat 
Fatih Tekke 

Ümitler de sahada 

Ümit Milli Takımımız, bugün saat 18.00'de deplasmanda Bulgaristan ile karşı karşıya gelecek. Balgarska Armia Stadı'nda oynayacak olan özel maçta Teknik Direktör Reha Kapsal ilk kez Ümit Takım'ın başında sahaya çıkacak. Maçı, Yunanistan Futbol Federasyonu'ndan Iraklis Tsinikis yönetecek. Tsinikis'in yardımcılıklarını Bulgaristan Futbol Federasyonu'ndan Ventsislav Gavrilov ile Vesselin Mishev yapacak. 


</TEXT>
</DOC>
