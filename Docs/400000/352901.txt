<DOC>
<DOCNO> 352901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sondun53.html </URL>
<DATE> 2005/06/17/ </DATE>
<TIME> 22.55 </TIME>
<AUTHOR>  </AUTHOR>
<HEADLINE>
İran'da, tahminlere göre Rafsancani ve Moin ikinci turda yarışacak... 
</HEADLINE>
<TEXT>

     İran’da cumhurbaşkanlığı seçiminde ılımlı muhafazakar eski Cumhurbaşkanı Ali Ekber Haşimi Rafsancani ve reformcu eski Eğitim Bakanı Mustafa Moin, tahminlere göre ikinci turda yarışacak. 
     Rafsancani ve Moin’in yardımcıları Reuters’a yaptıkları açıklamada, seçime katılan 7 aday arasından Rafsancani ve Moin’in seçimi ilk iki sırada götürdüğünü, iki adayın ikinci turda yarışacağını söylediler. 
     Rafsancani’nin yardımcısı Muhammed Atrianfer, "Bizim gözlemlerimize göre Rafsancani ve Moin ilk iki sırada ve ikinci turda yarışacaklar" dedi. 
     Cumhurbaşkanı Muhammed Hatemi’nin danışmanı ve Moin’in destekçisi Muhammed Ali Abtahi de "Tahminime göre Rafsancani ve Moin en fazla oyu aldı ve ikisi arasında büyük fark olduğunu sanmıyorum" diye konuştu. 
     Adını açıklamayan bir hükümet yetkilisi de Rafsancani ve Moin’in ikinci turda karşılaşacağını söyledi. 
     Seçimle ilgili resmi sonuçların yarın açıklanması bekleniyor. 
     Seçime katılan 7 adayın cumhurbaşkanı seçilebilmesi için kullanılacak oyların yüzde 50’sinin bir fazlasını alması gerekiyor. Adaylardan hiçbiri yeterli oyu alamazsa bir hafta sonra cuma günü ikinci tur yapılacak ve ilk turda en fazla oyu alan iki aday yarışacak. 
     
</TEXT>
</DOC>
