<DOC>
<DOCNO> 399939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/soneko10.html </URL>
<DATE> 2005/12/02/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Emekli Sandığı, "mezardaki emekliler"in peşinde... 
</HEADLINE>
<TEXT>

     Türkan Al AA 

Emekli Sandığı, öldüğü halde yakınları tarafından maaşları alınan "mezardaki emekliler"in peşine düştü. 
     Emekli Sandığı Genel Müdürü Mehmet Ali Özyer’den alınan bilgiye göre, Sandık, mezardaki emekliler için bir araştırma başlattı. 
     İlk aşamada kurum sicilinde 70 yaşın üzerinde görünen emeklilerin kayıtları tarandı ve bu kişilere ilişkin bilgiler tek tek güncelleştirildi. Bu inceleme sonucunda Emekli Sandığı’ndan aylık alan 70 yaş üzerindeki 321 bin 822 hak sahibinden, 1.618’inin hayatta 
     olmadığı, ancak ölüm olayı bildirilmediği için kurumun bu kişilere maaş göndermeye devam ettiği belirlendi. Bu kişilerin emekli aylıklarının da ATM kartlarıyla yakınları tarafından çekildiği belirtildi. Emekli Sandığı, ölüm tarihlerine göre, 1.618 kişiye öldükten sonra bu şekilde toplam 5.7 trilyon lira maaş ödendiğini ortaya çıkardı. 
     
     İNCELEME GENİŞLETİLİYOR 
     Emekli Sandığı Genel Müdürlüğü, 70 ve üstünde yaş grubuna girenlerden sonra 60-69 yaş grubundaki emekliler için de aynı tür inceleme başlattı. 
     Bu grupta yer alan emeklilere ilişkin bilgiler de tek tek kontrol edilerek, öldükleri halde kendilerine emekli maaşı ödenenler tespit edilecek. 
     Sandık, daha sonra da 60 yaşın altında olup da, kurumdan emekli maaşı alanları incelemeye alacak. 
     
     PARALAR GERİ İSTENECEK 
     Emekli Sandığı Genel Müdürlüğü, 70 ve üstü yaşa sahip emeklilere yönelik inceleme sırasında, öldükleri halde kurumdan maaş ödenen 1.618 kişi için Ziraat Bankası nezdinde de harekete geçti. Ziraat Bankası’ndan bu kişilerin maaş ödemelerine ilişkin detaylar istendi. 
     1.618 kişinin maaşlarının nerede ve ne şekilde çekildiğinin 
     araştırıldığını bildiren Emekli Sandığı Genel Müdürü Özyer, "Tespitlerin ardından emekli aylıklarını alan kişiler için harekete geçeceğiz. Savcılara suç duyurusunda bulunacağız. Haksız yere ödenen emekli aylıklarını da, Merkez Bankası’nın reeskont faizini işleterek, geri alma yoluna gideceğiz" dedi. Dul maaşı bağlanacak eş ile yetim maaşı alacak çocukları bulunan emeklilerin ölmeleri halinde, bu durumun kuruma bildirildiğini ve geri kalanlara dul-yetim maaşı bağlandığını belirten Özyer, şunları söyledi "Geride bu kişinin maaşını alacak bir mirasçı kalmadığı durumlarda ölüm bildirilmiyor. Türkiye’de çok sağlıklı bir kayıt sistemi olmadığı için de bu yola başvurulabiliyor. Ancak biz, tek tek yapacağımız kontroller neticesinde, emekli, dul ve yetimlere ilişkin bütün kayıtları güncelleyecek ve öldüğü halde maaş ödenenleri de ortaya çıkaracağız. Zaten bu tür sorunlar, Mernis’in tam olarak devreye girmesi ve vatandaşlık numarasının sosyal güvenlik dahil tüm işlemleri kapsamasıyla birlikte büyük ölçüde ortadan kalkacaktır." Bu arada, ölüm sonrası emekli maaşı ödenmesi işlemi, daha önce de SSK ve Bağ-Kur’da gündeme gelmişti. 
     
</TEXT>
</DOC>
