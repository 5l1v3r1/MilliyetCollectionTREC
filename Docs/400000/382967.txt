<DOC>
<DOCNO> 382967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sonyas02.html </URL>
<DATE> 2005/09/30/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Kuş gribi 150 milyon insanı öldürebilir 
</HEADLINE>
<TEXT>

     BM'ye bağlı Dünya Sağlık Örgütü DSÖ , kuş gribinin insandan insana geçmesine neden olacak şekilde mutasyona uğrayabileceği tahminleri doğrultusunda gerekli hazırlıkların yapılmaması durumunda, küresel çapta bir kuş gribi salgınında 150 milyon kişinin ölebileceği uyarısında bulundu. 
     BM Genel Sekreteri Kofi Annan tarafından dünya çapında kuş gribiyle mücadele ve insanlara sıçrama olasılığına karşı hazırlanılmasında koordinasyonu sağlaması için görevlendirilen DSÖ'den Dr. David Nabarro, düzenlediği basın toplantısında, virüsün insanlar arasında yayılması durumunda, dünyanın buna hazır olmasına bağlı olarak salgından 5 milyon ya da 150 milyona kadar kişinin ölebileceğini söyledi. 
     Nabarro, H5N1 virüsünün yol açtığı kuş gribinin, kısa sürede insanlar arasında yayılmasına yol açabilecek mutasyona uğramasının çok büyük olasılık olduğunun görüldüğünü belirterek, bu tehlikeyi görmezlikten gelmenin çok büyük bir hata olacağını vurguladı. 
     En son grip salgınının Birinci Dünya Savaşı sonunda 1918'te patlak verdiğini ve salgında 40 milyondan fazla kişinin öldüğünü anımsatan Nabarro, yakın zamanda yeni bir salgın olmasından hemen hemen emin olduğunu söyledi. 
     Nabarro, virüsün bir kez insanlar arasında yayılmaya başlaması durumunda salgının baş göstermesinin birkaç hafta süreceğini belirterek, böyle bir durumda hızla müdahale etmenin çok önemli olduğunu vurguladı. 
     Konuya ilişkin önde gelen iki soruna ilişkin de Nabarro, hükümetlerin geleneksel olarak, gerçek bir tehlike haline gelinceye kadar tehditleri reddetme tavrı ve bir kere hastalık yayılmaya başladığında kamuoyuna bir sorun olduğunu itiraf etmedeki isteksizlikleri olduğunu belirtti. 
     Asya'da 4 ülkede 2003'ten beri önce göçmen kuşlarda ve kümes hayvanlarında görülen ardından insanlara sıçrayan kuş gribinden, hastalıklı kuşlarla yakın temastaki 66 kişi öldü. 
     Dünya çapında olası bir yeni grip salgınına hazırlık için bazı hükümetler ve uluslararası kuruluşlar hazırlıklara başladılar. 
     
</TEXT>
</DOC>
