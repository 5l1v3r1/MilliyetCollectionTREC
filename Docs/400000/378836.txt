<DOC>
<DOCNO> 378836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/siyaset/siy05.html </URL>
<DATE> 2005/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
K. Irak'taki örgüt liderleri yakalanabilir 
</HEADLINE>
<TEXT>


Bush'un Talabani'yi uyarması ve Ankara'ya iletilen güvenceler, Irak'taki PKK liderlerinin yakalanabileceği beklentisi yarattı 

YASEMİN ÇONGAR New York 


Türkiye'nin Kuzey Irak'taki PKK varlığına ilişkin tedirginliği ve kamuoyunun bu konuda ABD'nin pasif kalmasına duyduğu tepki, Washington ile Bağdat arasında PKK'ya karşı "önlemlerin artırılması" yönünde yeni bir arayışa yol açmış görünüyor. 
Türk ve ABD'li kaynaklar, bu önlemlerin "topyek n askeri harek t yerine, polisiye bazda yoğunlaşmasının beklenebileceğini" ve bu kapsamda, bazı PKK liderlerinin yakalanabileceğini belirtiyorlar. 
Ancak New York'ta bulunan Başbakan Erdoğan ve çevresinde, "Türk kamuoyundaki beklentilerin yükseltilmemesi" konusunda bir hassasiyet de var. Türk yetkililerin, Irak yönetiminin PKK'ya karşı polisiye önlem yönünde siyasi irade kullanacağına "tam güvenememesi" bu hassasiyeti pekiştiriyor. 

'Yakalama emri' 
Washington, Irak'taki PKK varlığına karşı yapılabilecekler konusunda son işareti, ABD Dışişleri Irak Koordinatörü Büyükelçi James Jeffrey'nin hafta başında Türk gazetecileriyle yaptığı toplantıda verdi. 
Jeffrey, Irak'taki PKK varlığının "ortadan kaldırılmasının" ancak ABD'li askerlerin isyancı güçlerle mücadeleyi kazanmasından sonra gündeme gelebileceğini belirtti, buna karşın "PKK liderleri derhal yakalanma emri ile aranıyor" diyerek, örgütün lider kadrolarına karşı bir polisiye operasyon olabileceğini ima etti. 
ABD Başkanı Bush'un, salı günü Washington'da görüştüğü Irak Cumhurbaşkanı Celal Talabani'ye, "PKK'ya karşı bir şey yapın" dediğini daha sonra Erdoğan'a New York'ta bizzat aktarması da, Türk siyasi ve diplomatik çevrelerinde, "Bağdat'ın onayı dahilinde operasyon yapılarak, bazı PKK'lıların Türkiye'ye tesliminin sürpriz olmayacağı" şeklinde yorumlandı. 

'Aciliyeti biliniyor' 
Bush'un Talabani'ye uyarısını yorumlayan bir ABD'li kaynak ise, "Başkan, PKK konusunun Türkiye için taşıdığı aciliyeti biliyor ve bunu Talabani'ye hatırlattı" dedi. Aynı kaynak, Bush'un bu konuda Talabani'den beklenti içinde olmasını, "Irak egemen bir devlet ülkesindeki polisiye bir operasyonun kararını verebilecek olan da Bağdat hükümeti" diye açıkladı. 



</TEXT>
</DOC>
