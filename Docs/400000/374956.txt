<DOC>
<DOCNO> 374956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/yasam/ayas.html </URL>
<DATE> 2005/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerika'da açlık ve yağma 
</HEADLINE>
<TEXT>


Sular altında kalan New Orleans ve çevresindeki can kaybı, binli rakamlarla ifade ediliyor. Kentte filmleri andıran dehşet görüntüleri var. Dükk nları yağmalayan insanlar güvenlik güçleriyle çatışıyor... 

DIŞ HABERLER SERVİSİ 

Sular altında kalan New Orleans kenti, kasırganın ardından yağmanın pençesine düştü. Kentin nispeten kuru ve zengin bölgelerinde yağmalama olaylarının büyük ölçüde artması üzerine New Orleans Belediye Başkanı Ray Nagin, daha önce arama kurtarma çalışmalarına katılan 1500 kişilik polis gücüne, yağmacılarla mücadele görevi verdi. 

Çatışma çıktı 
Fox News televizyonu da yağmacılarla polis arasında silahlı çatışmalar çıktığını duyurdu. Yağmacıların, kentte bazı binaları ateşe verdiği bildirildi. Ayrıca dün öğleden sonra yağmacılar, tahliye operasyonuna katılan askeri bir helikoptere de ateş açtı. Kentte kullanılabilir gıda stoku düzeyinin çok az olması yüzünden, normal yaşamlarında memur, öğretmen gibi meslek sahibi olan ABD'lilerin de yağmacılık yaptığı belirtiliyor. 

'Gidenler dönmez' 
Çevre Koruma Dairesi Uzmanı Hugh Kaufman ortaya koyduğu felaket senaryosunda, kent yeniden inşa edilene kadar sigortadan parasını alan insanların, bir daha dönmemek üzere New Orleans'ı terk edeceklerini savundu. 



Bush İzlerini silmek yıllar sürer 

Teksas'taki tatilini yarıda kesip Beyaz Saray'a gelen ABD Başkanı George W. Bush, ülke tarihinin en büyük doğal felaketlerinden biri olarak nitelendirdiği Katrina Kasırgası'nın etkilerinin ortadan kaldırılmasının yıllar süreceğini söyledi. Yeniden inşa kampanyası başlatacaklarını söyleyen Bush, "Mississippi Körfezi kıyıları tamamen yıkılmış. Büyük bir yeniden inşa çabası gerekiyor. Ne gerekiyorsa yapacağız" dedi. 

Ünlü blues ve soul sanatçıları kayıp 

ABD'nin en önemli caz ve sanat merkezlerinden olan New Orleans'ta yaşayan bazı ünlü müzisyenlerden haber alınamıyor. Fox News televizyonu, blues tarzı piyano virtüözü Fats Domino'ya pazartesiden bu yana ulaşılamadığını duyurdu. TV'ye göre, New Orleans'ın soul kraliçesi Irma Thomas ve blues bestecisi Allen Toussaint'ten şu ana kadar haber alınamadı. 

Yardım konseriyle yaralar sarılacak 

Louisiana'da doğan üç ünlü sanatçı, felaketzedelere yardım amacıyla konser verme kararı aldı. Caz sanatçısı Harry Connick Jr, folk müzik sanatçısı Tim McGraw ve trompetçi Wynton Marsalis'in yardım amacıyla bir araya gelecekleri, televizyondan yayımlanacak yaklaşık bir saatlik gösteriye birçok ünlü ismin de katılacağı açıklandı. 

ABD'de 100 yıl sonra en büyük felaket 

ABD'nin Meksika Körfezi kıyılarını vuran Katrina Kasırgası'nın ardından kurtarma çalışmaları sürerken, can kaybı sayısı da binlerle ifade edilmeye başlandı. New Orleans Belediye Başkanı Ray Nagin'in, "Sadece bu kentte binlerce kişi ölmüş olabilir" açıklamasını anımsatan uzmanlar, bu durumda Katrina'nın, 1906'daki San Francisco depreminden bu yana ABD'yi vuran en büyük afet olacağını söyledi. San Francisco depreminde, farklı kayıtlara göre 500 ile 6000 arasında insan ölmüştü. 

21 bin asker katıldı 

Yetkililer, New Orleans'ta tehlikelerin her geçen saat artmakta olduğunu vurgularken, binaların üst katlarında mahsur kalan binlerce kişi tahliye edilmeyi bekliyor. Kurtarma çalışmalarına, 21 bin askerin yanı sıra savaş gemileri ve bir de hastane gemisi katılıyor. Yetkililer, sokaklarda yüzen cesetler, suya karışan zehirli maddeler yüzünden salgınların ortaya çıkmasının an meselesi olduğuna dikkat çekiyor. Başkan Nagin, kentte gıda kıtlığı bulunduğunu söyleyerek, CNN'den acil yardım çağrısı yaptı. Vali Blanco da, New Orleans'ta asayişi sağlayabilmek için 40 bin askere ihtiyaçları olduğunu söyledi. 

Türk aile de mahsur kaldı 

Türkiye'den iş görüşmesi için gittiği ABD'de Katrina Kasırgası'na yakalanan Türk işadamı Mehmet Akif Işık, eşi ve 2 çocuğuyla birlikte Louisiana'da mahsur kaldı. Yağma olaylarına karşın sokağa çıkma yasağının uygulandığı eyaleti terk edemeyen işadamı ve ailesi, Türkiye'ye dönmek istiyor. Işık Şirketler Grubu Yönetim Kurulu Başkanı Mehmet Akif Işık ve eşi Fatmanur ile çocukları 15 yaşındaki Kemal ve 9 yaşındaki Sedef'in sağlık durumlarının iyi olduğu belirtildi. 

Dışişleri'nden özel hat 

Dışişleri Bakanlığı, felaket bölgesindeki yakınlarından haber alamayan Türkler için özel bir telefon hattı açtı. Dışişleri Bakanlığı 0312 292 21 65 - 292 20 71 - 292 20 53, Türkiye'nin Washington Büyükelçiliği 001 202 612 67 00, Houston Başkonsolosluğu 001 713 622 58 49. 


</TEXT>
</DOC>
