<DOC>
<DOCNO> 365829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/yazar/guclu.html </URL>
<DATE> 2005/07/31/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Kısa yoldan hayata atılmak isteyenlere 
</HEADLINE>
<TEXT>


Bu yılki kontenjanın yarıya yakını, meslek yüksekokullarına ait. Bu okullara öncelikle meslek lisesi mezunları sınavsız olarak girebiliyorlar. Eğer kontenjan artarsa diğer liselerden mezun öğrenciler de bu okullara yerleştirilebiliyor. 
Meslek yüksekokulları 2 yıllık eğitim veriyor. Bazılarının yabancı dil hazırlık bölümleri de var. Mezunlar isterlerse Dikey Geçiş Sınavı'na girip okullarının devamı olan 4 yıllık fakültelere geçiş yapabiliyorlar. 
Meslek yüksekokullarına yeni açılan lojistik, sigortacılık, turizm, seyislik gibi bazı bölümler, 4 yıllık birçok fakülteden daha fazla ilgi görüyor. Çünkü iş garantileri var. Hem kısa yoldan hayata atılmaya vesile oluyorlar hem de iş garantileri var. 
Eğer puanınız orta ve ortanın altındaysa, tercihleriniz arasına gönül rahatlığı ile meslek yüksekokullarını da alabilirsiniz. Örneğin Kelkit'te Aydın Doğan tarafından yaptırılarak Atatürk Üniversitesi'ne bağışlanan meslek yüksekokulu da bunlardan birisi. Hazırlık sınıfında dersleri yurtdışından gelen yabancı öğretim elemanları veriyor. Türkiye'nin tek Organik Tarım Bölümü de yine burada. Kılavuza göz atarken, Türkiye'nin dört bir yanına yayılan meslek yüksekokullarını da göz ardı etmemelisiniz. Bizden hatırlatması. Tek dezavantajları, erkekler için askerlik problemi. Kızların o derdi de yok. En iyi diplomanın, iş ve aş getiren diploma olduğunu sakın unutmayın. 

Çift anadal programı 
Üniversitelerimizin çoğunda çift anadal programı bulunuyor. Yani herhangi bir üniversitenin herhangi bir bölümüne girip yüksek not ortalaması tutturduğunuzda, kendinize yakın diğer bölümden de dersler alıp 4 yılın sonunda 2 diplomaya birden sahip olabilirsiniz. Tercih sıralaması yaparken bu durumu da özellikle göz önünde bulundurmalısınız. 
Çift anadal programı, büyük üniversitelerimizin tamamına yakınında var. Anadolu'daki bazı üniversitelerde de başladı. Hatta ODTÜ, İTÜ gibi bazı üniversiteler bir adım daha ileri giderek ABD ile ortak diploma veriyorlar. Kılavuzda SUNİ programı olarak gösterilen bölümler bunlar. Çift anadal arayışı içinde olanlar, tercihlerini yaparken, bu durumu da göz önünde bulundurup tercih listelerine alacakları üniversitelerle kontağa geçebilirler... 

Öğrenci değişimi 
Tercih yaparken dikkat etmeniz gereken en önemli etkenlerden biri de, girmeyi düşündüğünüz üniversitenin AB ülkeleri ile öğrenci değişim programları uygulayıp uygulamadığı olmalıdır. Henüz aday ülke olmamıza rağmen, Avrupa Birliği ülkeleri arasında gerçekleşen öğrenci değişim programlarına biz de dahil edildik. Öğrenciler isterlerse ve gerekli koşulları yerine getirirlerse, ellerini hiç ceplerine atmadan 1 ya da 2 yarıyıl istedikleri Avrupa ülkelerinden birinde öğrenim görebilirler. 
Ortak Avrupa kültürü yaratmak için geliştirilen bu program çerçevesinde, yurtdışında okunan dersler, burada da sayılıyor. Yani öğrenci ikinci sınıfı orada okuduğunda, dönüşte üçüncü sınıfa devam ediyor. 
Bırakın siz onların, biraz da onlar sizin peşinizde koşsunlar. Üniversitelerin internet sitelerinin çoğunda bu yönde bilgiler var. Olmayanları da sorgulamalısınız. Üniversitelerin en büyük gücü iyi öğrencilerdir. O halde, sizler de çok seçici olmalısınız .. 

Rektörler ne diyor Uludağ Üniversitesi Rektörü Prof. Dr. Mustafa Yurtkuran 
Uludağ Üniversitesi çağdaş değerleri özümsemiş, toplumsal sorumluluk, bilimsel yaklaşım, nitelikli insan yetiştirme, akademik özgürlük, öğrenciye destek, yaşam boyu eğitim, topluma hizmet gibi öğeleri kendine ilke edinmiş bir eğitim kurumudur. 1975 yılında kurulan Üniversitemiz, 3 enstitü, 8 fakülte, 2 yüksekokul, 15 meslek yüksekokulu ve bir devlet konservatuarında 2110 öğretim elemanı ve 1646 idari personeli ile 40755 öğrenciye eğitim öğretim hizmeti vermektedir. 
Üstün doğal güzelliklere sahip olan üniversitemizin ana yerleşkesi 6 milyon m2 si orman alanı olmak üzere toplam 16 milyon m2 yi aşan bir alan üzerine kurulmuştur. U.Ü. gelişmiş kütüphane olanakları ile 506 basılı dergi, 19,321 elektronik ortamda dergi, 65.732 kitap, güncel dergi, gazete, bilgisayar ortamında bilgi tarama ve görme engelliler için internet olanağı sağlamakta olup, 830 okuyucu kapasitesi ve 10.000 m2 alana sahiptir. 

Kredi transferi 
UÜ de internete açık, modern bilgisayar ağında 4000 bilgisayar bulunmakta olup, öğrencilere yüksek hızda ücretsiz internet erişim olanağı sağlanmaktadır. Mezunlarımızın geçerli bir yabancı dili çok iyi düzeyde öğrenmesi düşüncesinden hareketle oluşturduğumuz İngilizce Eğitimi Hazırlık sınıfı uygulamasına 20 ayrı programda başlanmış olup çok yakın bir gelecekte de tüm fakültelerimize yaygınlaştırılması planlanmıştır. 
Uluslararası eşdeğerliği hedefleyen üniversitemizde, lisans ve lisansüstü programların içerikleri ulusal ve uluslararası programlarla eşdeğer hale getirilmiş olup, Avrupa Kredi Transferi Sistemi ile uyumlu olarak tüm programlarda kredili eğitimin yanı sıra tüm programlarımızda ölçme ve değerlendirmede bağıl değerlendirme sistemi uygulanmaktadır. 

Avrupa'da eğitim fırsatı 
Mezunlarımızı Avrupa Birliği'ne hazırlamak amacı ile tüm programların diplomaları uluslararası ortamda tanınır duruma getirilmiş ve Avrupa Birliği'nce de kabul gören Diploma Eki verilmeye başlanmıştır. Lisans düzeyindeki başarılı öğrencilere farklı programlar arasında çift ana dal ve yan alan yapma olanağı da sunulmaktadır. 
Uludağ Üniversitesi, 2003 yılında Avrupa Üniversiteler Birliği'nin Kurumsal Değerlendirme Programı'na başvurmuş ve Değerlendirme Ekibi tarafından gelişim kapasitesi açısından mükemmel bulunmuştur. Bunun yanı sıra, yürüttüğü eğitim ve araştırma reformları ile Avrupa Üniversiteler Birliği'nin "Kalite Kültürü Projesi" çerçevesinde Bologna Reformlarının hayata geçirilmesi açısından Avrupa'daki genç üniversitelere başarılı bir örnek olarak gösterilmiştir. 
Socrates-Erasmus değişim programları çerçevesinde sağlanan olanaklarla Üniversitemiz öğrencilerine Avrupa üniversitelerinde bir yarıyıl öğrenim görme olanağı da tanınmaktadır. 

OKS'de zor günler Anadolu liseleri, kolejler, fen liseleri, meslek liseleri ve diğer liselere girecek olan öğrencilerin işleri, bu yıl gerçekten çok zor. 
OKS tercih bildirim formlarının teslim edilme süresi neredeyse bitmek üzere ama, Milli Eğitim Bakanlığı'nın web sitesi kilitlendiği için, okulların eli kolu bağlanmış durumda. Anlaşılan o ki, Bakan Çelik bu konuya el atmadan düzelmeyecek. Ankara'daki bürokratlar okul yöneticilerini, okul yöneticileri de Ankara'daki bürokratları beceriksizlikle suçluyor. Sonuçta ise veliler mağdur oluyor. Bu krizin bir an önce çözülmesi gerekiyor. 

İlk taksitler yanmasın 
Bu arada kolejlerde kesin kayıtlar başlıyor. Ama OKS'de tercih listeleri bile h l verilemedi. Veliler, haklı olarak kendilerini garantiye almak için kolejlere de kayıt yapacaklar. Ama kayıtlarını alıp bir üst tercihlerine ya da anadolu liselerine gittiklerinde, yatırdıkları ilk taksite bazı okullar el koyuyor. 
Tamamen sınav sisteminden kaynaklanan bu gel-git nedeniyle, velilerin milyarları havaya gitmemeli. Bakan Çelik, bu konuya da el atmalı ve velilerden yana tavır almalı. Bazı kolejlerin, gidenlerin yerine öğrenci aldıkları halde, ilk taksitlere el koyması, etik açıdan hiç doğru değil. 
Umarız, geçen yıllarda gerginlik konusu olan bu konu bu yıl da yeniden yaşanmaz... 



</TEXT>
</DOC>
