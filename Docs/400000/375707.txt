<DOC>
<DOCNO> 375707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sondun32.html </URL>
<DATE> 2005/09/05/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Geri çekilme bitti, sıra İsrail'de yeni inşaatlarda... 
</HEADLINE>
<TEXT>

     Gazze Şeridi’ndeki 21 yerleşimin tamamını, Batı Şeria’daki 120 yerleşimden, Filistin kentleri Cenin ve Tulkarim yakınlarındaki 4’ünü boşaltan İsrail, Batı Şeria’daki yerleşimleri genişletiyor. 
     İsrail Savunma Bakan Yardımcısı Ze’ev Boim, Batı Şeria’daki Ariel yerleşim birimine yaptığı gezide, burada 3 bin yeni konut inşa edileceğini açıkladı. İnşaatla ilgili projenin Savunma Bakanı Şaul Mofaz tarafından onaylandığı, Başbakan Ariel Şaron’un da projenin önündeki bürokratik engellerin kaldırılmasını çabuklaştırdığı belirtiliyor. 
     Ariel’in nüfusunun ise projenin gerçekleşmesiyle birlikte iki katına tırmanacağı ve halen 18 bin dolayında olan yerleşimin nüfusunun, birkaç yıl içinde 30 bine çıkacağı ifade ediliyor. 
     Proje ile ilgili olarak Yedioth Ahronoth Gazetesi’nin internet sitesine bir açıklama yapan Boim, Yahudi yerleşimlerinin güçlendirilip teşvik edileceğini ve gerekli güvenlik düzenlemelerine kavuşturulacağını da söyledi. Boim, "Gazze’den geri çekilmenin ardından, Judea ve Samarya’daki Batı Şeria yerleşimlerden de çekileceğimizi düşünenlere diyorum ki, bu bizim kitabımızda yazmaz" diye konuştu. 
     Ariel’de her yıl yaklaşık 300 yeni konutun yapımının planlandığı ve projenin 10 yıl süreceği kaydediliyor. 
     
     BAŞBAKANLIKTAN YALANLAMA VE FİLİSTİN’DEN TEPKİ 

     Bu arada Şaron’un bürosundan yapılan açıklamada, Boim’in, Ariel’de 3 bin yeni konut inşa edileceği yolundaki açıklaması yalanlandı. 
     Şaron’un bir sözcüsü tarafından yapılan açıklamada, "Başbakanlık bürosu ve Savunma Bakanlığı’nın Ariel’de 3 bin yeni konutun inşa edilmesini onayladığı iddiası konusunda herhangi bir bilgisi yoktur ve bu rakamın nereden çıktığını bilmiyoruz" denildi. 
     Öte yandan, Filistin müzakere heyetinin başkanı Saib Erakat, İsrail’in Batı Şeria’nın kuzeyinde 3 bin yeni konut inşa edeceğini açıklamasının, bir Filistin devleti kurulması projesine zarar vereceğini söyledi. 
     Erakat, "Bu bir Filistin devleti kurulması ve iki devletli çözüm projesine zarar veren korkunç bir açıklama" diye konuştu. 
     
</TEXT>
</DOC>
