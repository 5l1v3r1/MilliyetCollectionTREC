<DOC>
<DOCNO> 381798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/yasam/yas05.html </URL>
<DATE> 2005/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Küçük Meryem'i öz dedesi vurdu 
</HEADLINE>
<TEXT>


Sakarya'da, bir düğünde havaya ateş açan dedesinin başından vurduğu küçük Meryem, riskli olduğu için ameliyat edilemiyor 

ZAFER TOKUŞ DHA 

Sakarya'nın Kaynarca ilçesinde, bir düğünde havaya ateş açan dedesinin silahından çıkan kurşunla vurulan küçük bir kızın yaşaması, mucizelere kaldı. 
Henüz 5 yaşındaki Meryem Bayraktar, geçtiğimiz cumartesi günü, Ziahmetler köyündeki düğünü kuzenleri ile bir otomobilin içinden izliyordu. Bu sırada halay çeken bir grup, silahlarını çekerek havaya ateş etmeye başladı. Ve kurşunlardan biri, küçük Meryem'in ensesinden girip beynine saplandı. 
Olayla ilgili soruşturma başlatan Kaynarca İlçe Jandarma Komutanlığı ekipleri, kurşunun Meryem'in dedesi Osman Oyar'ın silahından çıktığını belirledi. Dede Oyar, sorgusu sonrası mahkemece tutuksuz yargılanmak üzere serbest bırakıldı. 
Halil İbrahim Bayraktar, kızı ve yeğenlerini, üşümesinler diye otomobile bindirdiğini belirterek, "Bu olaylar bitsin artık" diye isyan etti. 
Özel Bilge Hastanesi'nin yoğun bakım servisinde tedavisi süren küçük Meryem ise dün de komadan çıkamadı. Küçük kızın doktoru ve Başhekim İsmet Kartal, "Çok riskli olduğu için ameliyat edemiyoruz. Çocuğun durumu da ciddi" dedi. 


</TEXT>
</DOC>
