<DOC>
<DOCNO> 362099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sonsiy04.html </URL>
<DATE> 2005/07/18/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
MHP'ye göre 'Bitirim liderler' dönemi bitti 
</HEADLINE>
<TEXT>

     Milliyetçi Hareket Partisi’ne MHP göre siyasette "bitirim liderler" dönemi sona erdi. 
     Erken seçim hesaplarının yapıldığı MHP’de, seçmenin lider tercihi konusunda ilginç analizler dile getiriliyor. 
     Buna göre Türk halkı her dönem farklı bir lider tipine yöneliyor. 
     Bu iddiaya örnek olarak ise 3 Kasım seçimlerinde halkın Recep Tayyip Erdoğan’a oy vermesi gösteriliyor. Erdoğan’ın 2002’de tercih edilmesinde "mazlum" olarak görülmesinin yanı sıra "yürüyüşü, konuşması" gibi faktörlerin de etkili olduğu dikkat çekiliyor. MHP’de yapılan değerlendirmelerde aradan geçen süre içinde halkın, Erdoğan ile doruğa çıkan, DYP Genel Başkanı Mehmet Ağar ile Yurt Partisi Genel Başkanı Sadettin Tantan gibi parti liderleriyle devam eden politikacı türünde doyuma ulaştığı ileri sürülüyor. MHP’li bir kurmay "Bir omzu düşük yürüyen, bitirim liderler dönemi artık bitti" derken, halkın yeni dönemde tercihini kullanacağı lidere ilişkin özellikleri anlatırken ise MHP Genel Başkanı Devlet Bahçeli’yi tarif etti. 
     
</TEXT>
</DOC>
