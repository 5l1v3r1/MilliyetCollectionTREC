<DOC>
<DOCNO> 365138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sontur09.html </URL>
<DATE> 2005/07/28/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Kaçak elektrik bağlarken öldü 
</HEADLINE>
<TEXT>

     Fatih KARAÇALI ADANA, DHA 

      ADANA'da elektrik ustası 23 yaşındaki İbrahim Yaraşır, inşaat halindeki bir gecekonduya kaçak elektrik çekerken akıma kapılarak hayatını kaybetti. 
     Ova Mahallesi'nde meydana gelen olayda, Kemal Bedircan'a ait inşaat halindeki eve TEDAŞ'tan izinsiz elektrik bağlamak için direğe çıkan İbrahim Yaraşır akıma kapıldı. Düşmemek için kemerle belinden kendisini direğe bağladığı için kurtulamayan Yaraşır, olay yerinde hayatını kaybetti. Elektrikçiyi direkte cansız halde asılı gören vatandaşların ihbarı üzerine polis ekipleri ve ambulans olay yerine geldi. Yaklaşık bir saat direkte asılı kalan elektrikçinin cesedi, bölgenin elektriğin kesilmesinin ardından direkten indirildi. Olay yerine gelen yakınları ise sinir krizi geçirirken, mahalle sakinleri ise geç gelen itfaiye ekiplerine de tepki gösterdi. 
     Kemal Bedircan hakkında tutanak tutarak işlem yapan TEDAŞ ekipleri, ölen elektrikçinin yaptığı kaçak bağlantıyı da kesti. 
     
</TEXT>
</DOC>
