<DOC>
<DOCNO> 352323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sontur16.html </URL>
<DATE> 2005/06/15/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Altın söylentisinin başlattığı kazıya şimdilik ara verildi 
</HEADLINE>
<TEXT>

     Edirne'de, aralarında Belediye Başkanı Hamdi Sedefçi'nin oğlu Hakan Sedefçi'nin de bulunduğu 4 kişinin, yasal izinle, belediyenin Temizlik İşleri Müdürlüğü bahçesinde, başlattığı kazı çalışmasına, daha hassas dedektörle arama yapılacağından ara verildi. 
     AA muhabirinin Edirne Belediye Başkanlığı yetkililerinden edindiği bilgiye göre, kazılara 2 gün ara verildi. Daha hassas bir dedektör getirilmesinden sonra çalışmaların tekrar başlayacağını ifade eden yetkililer, şunları kaydetti 
     ''Önceki gün kullanılan dedektör sayesinde 9,5 metre derinlikte bir kapak tespit edildi. Bu veriler bilgisayara aktarıldığında, kapağın altında 3 odacık görüldü ve bu odacıkların içinde tomruk şeklinde altın yığınları olabileceği belirtildi. Fakat yapılan kazıda şimdilik, su ve çamurdan başka bir şey çıkmadı. Bu nedenle daha büyük ve hassas bir dedektörün getirilmesi için çalışmaya ara verildi. Detektör geldiğinde önce yer tespiti yapılacak. Yine bir kapak gibi bir şey fark edilirse, çalışma kaldığı yerden devam edecek.'' Kazı çalışmalarına 8 Haziran Çarşamba günü başlanmış ve yapılan kazı çalışmaları süresinde altında ulaşılamamıştı. 
     
     TARİHÇİ ONUR OSMANLI 30 TON ALTINI GÖMMEZ 

     Edirneli tarihçi yazar Oral Onur, Edirne’de, aralarında Belediye Başkanı Hamdi Sedefçi’nin oğlu Hakan Sedefçi’nin de bulunduğu 4 kişinin geçen hafta başlattığı kazı çalışmasında sonuç alınamayacağını iddia ederek, "Osmanlı Devleti 30 ton altını gömmez" dedi. 
     Onur, AA muhabirine yaptığı açıklamada, define işiyle uğraşan insanların hayalperest kişiler olduğunu ve hayal uğruna bu tür işler yaptıklarını söyledi. 
     Edirne Belediyesi Temizlik İşleri Müdürlüğü bahçesinde Osmanlıya ait bir darphanenin olmadığını savunan Onur, "Osmanlı Devleti 30 ton altını gömmez. Burada darphanede yok. Edirne’deki darphane Bedesten Çarşısı’nın bulunduğu yerdeydi. İstanbul’un fethiyle darphane İstanbul’a taşındı" dedi. 
     
</TEXT>
</DOC>
