<DOC>
<DOCNO> 369353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/sontur24.html </URL>
<DATE> 2005/08/12/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Bodrum, Çeşme ve Kuşadası'nda jet-ski yasağı yok 
</HEADLINE>
<TEXT>

     Ege Bölgesi'ndeki önemli turizm merkezlerinden İzmir'in Çeşme, Muğla'nın Bodrum ve Aydın'ın Kuşadası ilçelerinde, jet-ski yasağı olmadığı bildirildi. 
     Çeşme Kaymakamı Nazmi Günlü, jet-skilerin yasaklanması yönünde kendilerine şu ana kadar bir genelge ulaşmadığını bildirdi. İlçede 9 işletmede 19 jet-ski bulunduğunu belirten Güllü, ''Genelge geldiğinde gerekeni yaparız''dedi. 
     
     BODRUM'DA SIKI DENETİM 
     Bodrum Kaymakamı Osman Ekşi, ilçede jet-skilere karşı bir kısıtlama getirmediklerini söyledi. Turizm sezonu öncesi yaptıkları değerlendirmeler sonucu, işletmelere izin verdiklerini kaydeden Ekşi, şu bilgiyi verdi 
     ''Bodrum'da jet-skilere yasaklama yok. Denetimlerimizi sık sık tekrarlıyoruz. Bu konudaki yönetmeliklere uygun olarak faaliyet gösteren işletmelere de izin veriyoruz. Bodrum'da şu an 50 kadar jet-ski var. Ancak bunlar işletme bazında kullanılan jet-skiler. Özel şahıslardaki jet-skilerle ilgili bir yaptırım yok. Çünkü bunların satışları sırasında motor, otomobil gibi araçların satışı sırasında istenilen belgelere gerek duyulmuyor.'' 
     
     ''KUŞADASI'NDA GEREKLİ ÖNLEMLER ALINIYOR'' 
     Kuşadası İlçe Turizm Müdür Yılmaz Gencer de ilçede, jet skilere yasak getirilmediğini bildirdi. 
     İlçe sahillerinde güvenlik güçlerinin gerekli önlemi denizde ve sahillerde aldıklarını ifade eden Gencer, ''İşletmeci firmalar jet-skileri kıyıya 100 metre mesafede kullanıyor. Bugüne kadar Kuşadası sahillerinde kaza yaşanmadı. Kuşadası'nda toplam 10 adet belgeli su sporları merkezi var. Bu merkezlerinde denetimleri programlı olarak yapmaktayız'' diye konuştu. 
     İçişleri Bakanı Abdülkadir Aksu, denize sınırı bulunan 21 il valiliğine gönderdiği yazılı talimatta, motor, yat ve jet-ski kiralayan işyerlerinin yönetmeliklere göre 200 metrelik bir koridor oluşturması gerektiğine dikkat çekerek, ''Bu koridorlar dışında hız yapan deniz taşıtları nedeniyle sık sık şikayetlere maruz kalınmaktadır. Bu işletmeler sık sık denetlenmeli, 200 metre açıkta kullanılması gereken araçların sahile yaklaşmaları ve kullanılmaları önlenmeli'' demişti. 
     Bunun üzerine, Marmaris Kaymakamlığı, jet-skilerin yasaklanması yönünde karar almıştı. 
     
</TEXT>
</DOC>
