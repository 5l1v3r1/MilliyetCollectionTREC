<DOC>
<DOCNO> 371031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/dunya/axdun01.html </URL>
<DATE> 2005/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazze'den insan manzaraları 
</HEADLINE>
<TEXT>


DIŞ HABERLER SERVİSİ 


38 yıldır İsrail işgali altındaki Gazze Şeridi'nden Yahudi yerleşimcilerin boşaltılması işlemi dün de devam ederken, İsrail askeri kaynakları, dün itibariyle yaklaşık 8500 yerleşimcinin yüzde 75'inin bölgeyi terk ettiğini veya çıkarıldığını açıkladı. Bölgenin en geç önümüzdeki salı günü tamamen boşaltılmış olması bekleniyor. 
Öte yandan çekilme planına karşı çıkan Yahudiler dün de İsrail güvenlik güçlerine zor anlar yaşattı. Kfar Darom'da, bir kadın, çocuk yuvasını boşaltmaya çalışan askerleri, içinde AIDS virüsü HIV bulunduğunu söylediği şırıngayı batırmakla tehdit etti. Askerler yuvadan kaçarken, özel birlikler içeriye girdi. Kadın, birkaç dakika sonra yuvadan çıkarıldı. 
İsrail askerleri, Kfar Darom'da bir eve yaptıkları baskında, kendilerini 1 yaşına basan Emunah adlı kız çocuğunun yaş günü partisinde buldu. Evin kapısının kilidini kırarak içeri giren askerler, "İyi ki doğdun" şarkısını söyleyen Ben-Fani Ailesi'yle karşılaştı. Askerler, aileyi çıkarmak için partinin bitmesini bekledi. Kfar Darom yerleşim birimindeki bir sinagogu tahliye etmek isteyen polislere pislik ve asit atan Yahudiler, birkaç polisi yaraladı. Dünkü boşaltma operasyonları sırasında çıkan olaylarda 27 polis, 10 asker ve 5 sivilin yaralandığı bildirildi. 



</TEXT>
</DOC>
