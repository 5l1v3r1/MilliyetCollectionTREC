<DOC>
<DOCNO> 361237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/spor/bbas.html </URL>
<DATE> 2005/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kambala heyecanlı 
</HEADLINE>
<TEXT>



Fenerbahçe'nin yeni transferi Kaspars Kambala, yeniden Türkiye'de basketbol oynayacağı için mutlu olduğunu söyledi. Letonyalı pivot, "Çok büyük bir kulübe geldim. İstanbul, en sevdiğim şehir. Yeniden Türkiye'ye dönüyor olmak çok güzel. Burada çok sayıda arkadaş ve dostum var. İstanbul'a gelmek için sabırsızlanıyorum" dedi. Öte yandan Fenerbahçe, Stevenson ve Kambala'dan sonra, Ümit Milli Hakan Demirel ve Semih Erden'i renklerine bağladı. 

Serkan gururlu 

Euroleague'de Final Four oynayan İspanya'nın TAU Ceramica takımına transfer olan Ülkerspor ve Milli Takım'ın forveti Serkan Erdoğan gurur dolu. Bask ekibiyle üç yıllık kontrat imzalayan skorer oyuncu, "İspanya'daki tek Türk olarak ülkemi en iyi şekilde temsil edeceğim. Tau'nun kariyerimde önemli bir yeri olacak" dedi. Öte yandan, transfer çalışmalarını sürdüren Ülker, İtalya'nın M.Siena takımında forma giyen Amerikalı forvet Marvis Thornton'un peşine düştü. 

Ümitler yenildi 

8. Avrupa Ümit Erkekler Basketbol Şampiyonası klasman maçlarında Türkiye, üçüncü maçında Hırvatistan'a 82 - 70 yenildi ve grubunu ikinci olarak tamamladı. Rusya'nın başkenti Moskova'da yapılan karşılaşmanın ilk yarısı ise 38 - 38 eşitlikle sonuçlandı. 


</TEXT>
</DOC>
