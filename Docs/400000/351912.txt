<DOC>
<DOCNO> 351912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sonspo42.html </URL>
<DATE> 2005/06/14/ </DATE>
<TIME> 19.40 </TIME>
<AUTHOR>  </AUTHOR>
<HEADLINE>
Samsunspor, Slovenyalı kaleci Damir Botanjiç ile görüşüyor.... 
</HEADLINE>
<TEXT>

     Samsunspor’da transfer çalışmaları sürerken, Karadeniz ekibinin, Gençlerbirliği’nin eski kalecisi Slovenyalı Damir Botanjiç ile görüştüğü öğrenildi. 
     Teknik Direktör sorununu Sakaryaspor’un eski çalıştırıcısı Şaban Yıldırım ile sözleşme imzalayarak çözen Samsunspor’da, ihtiyaç duyulan bölgelere oyuncu arayışları sürüyor. Gençlerbirliği’nin eski kalecisi Damir Botanjiç’le bir görüşme yapan Karadeniz ekibi, bu futbolcuyu Samsun’a davet etti. 
     Teknik sorumlu Şaban Yıldırım, AA muhabirine yaptığı açıklamada, transfer çalışmalarını 23 Haziran’a kadar bitirmeyi hedeflediklerini belirterek, şu bilgileri verdi 
     "Bir kalecinin yanı sıra öncelikle forvet hattına bir oyuncu almak istiyoruz. Yarın genel menajer Yücel Uyar ile bir görüşme yapacağım. Takımın kasetlerini de izliyorum. Bunların sonucunda hangi bölgelere ne tür oyuncu alacağımızı kararlaştırıp, o yönde transfer çalışması yapacağız. Bu arada altyapıdan takıma katkı verecek oyuncuları da belirleyeceğiz. Samsunspor’un iskeleti zaten çok sağlam. 
     Hedefimiz kaliteli oyuncuların sayısının artırılmasıdır." Yıldırım, taraftarların rahat olmasını, telaşlanacak bir durum bulunmadığını sözlerine ekledi. 
     
</TEXT>
</DOC>
