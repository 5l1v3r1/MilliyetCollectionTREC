<DOC>
<DOCNO> 375015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sondun31.html </URL>
<DATE> 2005/09/02/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Nabi tayfunu Japonya'ya yaklaşıyor... 
</HEADLINE>
<TEXT>

     ABD'nin güneydoğusunu yerle bir eden Katrina kasırgasıyla karşılaştırılacak kadar güçlü bir tayfunun Japonya'ya yaklaştığı ve gelecek hafta başında ülkenin güneyine ulaşmasının beklendiği bildirildi. 
     Japon meteorolojisinden yapılan açıklamaya göre, Korece ''Kelebek'' anlamına gelen Nabi tayfununun Japon kıyılarına ulaştığında etkisini yitirmesi bekleniyor. Tayfun, şu anda Tokyo'nun 1700 km güneyindeki Okinotro adasının 120 km güneydoğusunda bulunuyor. 
     Saatte 180 km hıza ulaşan fırtınalarıyla Nabi tayfunu, meteoroloji tarafından ''çok güçlü'' olarak niteleniyor. Nabi tayfunu, saatte 240 km hıza ulaşan fırtınayla ABD'nin güneyini silip süpüren Katrina kasırgasıyla aynı olan 5 kategorisine yerleştiriliyor. 
     Kıyıya ulaşmadan önce gücünü yitirmesi beklenin Nabi tayfunu, şu anda saatte 15 km hızla kuzeydoğuya doğru hareket ediyor. 
     ABD'de bir süre önce yapılan bir araştırmada, küresel ısınmanın okyanuslardaki kasırga ve tayfunların etkisini artırabileceği ortaya çıkmıştı. 
     
</TEXT>
</DOC>
