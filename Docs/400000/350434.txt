<DOC>
<DOCNO> 350434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sontur13.html </URL>
<DATE> 2005/06/09/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Hemşirenin cinneti 
</HEADLINE>
<TEXT>

     Mustafa İNSAN MERSİN, DHA 

      MERSİN’de cinnet getiren hemşire 37 yaşındaki Filiz Güngör, 1 ve 2 yaşlarındaki 2 çocuğunu kucağına alarak balkondan atmaya kalkıştı. Kendisini engellemeye çalışan annesini de saçlarından tutarak sağa sola savuran Güngör, eve giren polisler tarafından güçlükle zaptedildi. 
     Aydıncık İlçesi Devlet Hastanesi’nde görev yapan 37 yaşındaki Filiz Güngör, annesi 54 yaşındaki Döne Güngör ile birlikte oturduğu Yeni Mahalle Çakmak Caddesi’ndeki apartmanın 4’ncü katındaki dairenin balkonuna çıktı. Bir süre önce eşinden ayrılan ve bu yüzden psikolojik sorunları olduğu ileri sürülen Filiz Güngör, çocukları 1 yaşındaki Selin ile 2 yaşındaki Seçil’i kucağına alarak aşağı atma tehdidinde bulundu. 
     Annesi Döne Güngör ile tartışan Filiz Güngör’ü gören komşuları durumu polise bildirdi. Polisi gören Güngör, çocuklarını yere bırakarak kendisini ikna etmeye çalışan annesi Döne Güngör’e saldırdı. Annesini saçından tutarak sağa sola savuran ve aşağıya itmeye çalışan Filiz Güngör, gelen polislerin çağrılarına rağmen annesini dövmeye devam etti. Bu arada yol trafiğe kapatılırken Büyükşehir Belediyesi İtfaiye ekipleri apartmanın önüne branda açtı. Polisin ve itfaiyecilerin çağrılarına rağmen sakinleşmeyen Filiz Güngör, çilingirin açtığı kapıdan eve giren polis tarafından etkisiz hale getirildi. 
     Sağlık ekiplerinin sakinleştirici iğne yaptığı Filiz Güngör, hastaneye götürülürken de zorluk çıkardı. Dövülen Döne Güngör ve iki çocuğun sağlık durumlarının iyi olduğu bildirilirken, cinnet getirdiği belirlenen hemşire, Mersin Devlet Hastanesi Psikiyatri Servisi’nde tedaviye alındı. 
     
</TEXT>
</DOC>
