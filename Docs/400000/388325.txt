<DOC>
<DOCNO> 388325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sonspo16.html </URL>
<DATE> 2005/10/20/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Fenerbahçe'nin maçı İtalyan basınında Altı gol ve bir sürü hata 
</HEADLINE>
<TEXT>

     Lütfullah Göktaş bildiriyor 

Avrupa Şampiyonlar Ligi E Grubu'nda dün gece Fenerbahçe ile Schalke 04 arasında yapılan maç, İtalyan spor gazetelerinin sayfalarına yansıdı. 3-3 beraberlik sonrasında, İtalyan basınında konuya ilişkin haber başlıklarında, skoru belirleyen golü atan Appiah ön plana çıkarıldı. 
     La Gazzetta dello Sport, Şükrü Saracoğlu Stadı'nın bol gollü çılgın bir karşılaşmaya tanık olduğuna işaret eden bir başlık kullanarak, ''Fenerbahçe-Schalke arasında çılgın maç'' dedi. 
     Haberin spotunda ise şu ifadelere yer verildi 
     ''Karşılaşma yağmur altında 3-3 bitti. Türkler iki kez durumu eşitlediler, Appiah da gol attı.'' ''İstanbul'da yağmur altındaki karşılaşmada altı gol ve bir sürü hata'' diyen La Gazzetta dello Sport, Fenerbahçe'nin ilk gol sonrasında maçı alacağının zannedildiği esnada ikinci yarıda peş peşe goller geldiğine değinerek, sonucu ise şu cümlelerle özetledi 
     ''Maçın bitimine 11 dakika kala, Appiah'ın harika vuruşuyla birlikte Şükrü Saracoğlu Stadı'nda adeta bir sevinç patlaması yaşandı. Appiah skoru da belirleyerek maçın 3-3 sona ermesini sağladı. Alex'in kart görerek oyun dışı kalmasıyla perde de kapandı.'' Corriere dello Sport ise ''Gol festivaline hoş geldiniz. Lincoln ve Appiah'ınkiler en güzelleriydi'' başlığını kullanırken, Tuttosport gazetesi ise ''Appiah, Fenerbahçe'yi kurtardı'' dedi. 
     
</TEXT>
</DOC>
