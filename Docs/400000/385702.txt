<DOC>
<DOCNO> 385702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/yazar/civaoglu.html </URL>
<DATE> 2005/10/11/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
İHL'li Atatürkçüyüm 
</HEADLINE>
<TEXT>


İslamı "tam" olarak yaşadığını yazan bir imam hatip liseli okuyucumdan mektup aldım. 
"Satırlarını aynen yayımlamak cesaretini gösterirsem," İstanbul'a gelip alnımdan öpecekmiş. 
Mektubunu aynen yayımlıyorum ama ben şimdiden onu gözlerinden öpüyorum. 
Çünkü... 
"Ben de Atatürkçüyüm. O'nun kurduğu ülkede yaşıyorum" sözcükleri önemli benim için... 
Onun anlatımıyla, okuduğu İHL'de 1000 öğrenciden sadece yüzde 5-10'u -kendisi gibi- İslamı "tam" yaşıyormuş. 
Diğerleri, kafelere, kahvelere gidiyormuş... Ajda'yı da Sezen'i de dinliyorlarmış. 
Gençlerin deyimiyle "damardan" bir İHL'linin "Atatürkçü" olduğunu yazması, Türkiye'nin giderek demokrat, laik, hoşgörülü bir ülke olabileceği yolundaki umutlarımı artırdı. 
Dilerim ki yanılmam... 
Bu okuyucum,"cehennemde yanabileceğim" uyarısında bulunuyor. Orada değil ama bu dünyada bir yerlerde ve özellikle Atatürk çizgisinde buluşmak güzel... 
İşte mektup... 
...................... 
"Sayın Güneri Cıvaoğlu Bey 
16.09.2005 tarihli 'İHL'lerde Rock' isimli yazınızla ilgili şahsi olarak görüşlerimi ifade etmek istiyorum. 
Ben Artvin ili, Yusufeli ilçesinde 1978 yılında dünyaya gelmişim. 
1988 yılında İstanbul Gazi Osman Paşa İmam Hatip Lisesi'nde ilköğretim ve liseyi okuyup 1995 yılında bitirdim. Annem ve babam Müslüman oldukları için, bizi de hem dinimizi öğrenmemiz için, hem de günlük hayatta gereken ilimleri öğrenmek için İmam Hatip Lisesi'ne verdiler. Ben matematik hariç her dersi çok seviyordum. Ve 1995 yılında okulumu başarıyla bitirdim. Yazınızda yazdığınız gibi veya öğrencilerin dediği gibi imam hatipliler İslamcı değil. İçlerinde gerçek Müslüman yani İslamcılar 10 ancak. Sen nereden biliyorsun diyebilirsin. 
Ben sizin gibi kulaktan duyma bilgilerle bunları yazmıyorum. 
Önce şunu söyleyeyim bir kişinin gerçek İslamcı olabilmesi için önce Allah'a ve Peygamberi Muhammed'e S.A.V. inanması gerekiyor. Ve gerçekten iman şudur ki Allah ve Resulünü her şeyden çok sevmek gerekiyor. Ve insanın mutlaka sevdiğinin emirlerini yapması, yasaklarından kaçınması gerekiyor. İmandan sonra en büyük emir olan beş vakit namazı kılması gerekiyor. Çünkü Peygamberimiz buyurur ki 'Müslüman ile k firi ayıran en büyük özellik namazdır.' 
Güneri Bey, siz Müslümanım, İslamcıyım diyorsunuz, namaz kılmıyorsanız yalan söylüyorsunuz. 
Benim okuduğum okulda 1000 öğrenci vardı. Ancak 50-60 kişi 5 vakit namaz kılıyordu. En az yarısı boş zamanlarını kahve köşelerinde geçiriyordu. 
Dediğiniz rock, arabesk, pop müziklerin hemen hepsini dinliyorlardı. Bizim dedelerimiz Osmanlılar İslamcı değil miydi Cumhuriyetimizin kurucusu Mustafa Kemal Atatürk İslamcı Müslüman değil miydi Müslüman olmasaydı adı olan 'Mustafa'yı Peygamberimizin ismini ona babası takar mıydı İslamcı olmasaydı, camiye gitmezdi, hutbe okumazdı ve yine annesi Zübeyde Hanım tesettürlü, kardeşi Makbule Hanım başörtülü olmazdı. 
Ben de Atatürkçüyüm, onun kurduğu ülkede yaşıyorum. 
Gerçek Atatürkçü memleketini soyanlar değil. Bence, en iyi laik, Atatürkçü şu kişidir devletine, polisine, askerine karşı gelmeyen, suç işlemeyen, dinli dinsiz herkesi insan olduğu için seven, elinden geldiği kadar insanlara iyilik edendir. 
Bugüne kadar kaç tane imam hatipli, askerle, polisle çarpışmış ki, siz bu insanlara düşmanca saldırıyorsunuz. Güneri Bey siz önce bir gün köşenizde erkekçe ne kadar Müslümansınız, ne kadar Allah'a, Peygamber'e inanıyorsunuz, namaz kılıyor musunuz, kılmıyorsanız neden kılmadığınızı lütfen yazın. Bir gün siz de öleceksiniz, mezara gireceksiniz. Kıyamete kadar o mezar size ya cennet bahçelerinden bir bahçe veya cehennem çukurlarından bir çukur olacak ve bir gün kıyamet kopacak, mahşerde hesap vereceksiniz Allah'a. Ve sonunda, ya sonsuz cennet ya da cehennem. 
Siz İslamcı olmazsanız, Müslüman olmazsanız, İslamı yaşamazsanız da sonsuz cehenneme gidersiniz. Size yazık değil mi Akıllı insan 60-70 sene İslamı yaşamayıp, İslamı yaşayanlarla uğraşıp, sonsuz cehenneme gider mi, yazık olur size. 
Güneri Bey, sizi tövbe edip, İslamı yaşamaya davet ediyorum. 
Ayrıca, son sözüm şu Türkiye'de gerçek İslamcı sayısı 1 çünkü ben askerlik yaptım. 1000 kişilik kışlada 10 kişi beş vakit namaz kılıyordu. 
Son söz Rock'çılar, Kato'lar, Yaşar Kemal'ler, Koç'lar Müslümanı adım adım cehenneme yaklaştırır. 
Allah inancı, peygamber sevgisi, Akşemsettin sevgisi, Mevlana sevgisi, Hacı Bektaşi Veli sevgisi, namaz sevgisi, tesettür sevgisi... 
Kısaca Kur'an ve Sünneti Muhammed sevgisi İslamcıyı Müslümanı cennete yaklaştırır. 
Allah cümlemizi cennetine koysun. Cehenneminden muhafaza etsin. 
Yazan Muhittin Kitapçı 
Not Bu yazıyı aynen köşenizde yayımlama cesaretini gösterirseniz, İstanbul'a gelip sizi alnınızdan öpeceğim." 



</TEXT>
</DOC>
