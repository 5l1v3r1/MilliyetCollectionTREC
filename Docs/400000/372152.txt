<DOC>
<DOCNO> 372152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/soneko20.html </URL>
<DATE> 2005/08/23/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Transtürk Holding, Halk Bankası ile yeni ödeme planında anlaştı 
</HEADLINE>
<TEXT>

     Transtürk Holding ile Halk Bankası arasında Finansal Yeniden Yapılandırma Sözleşmesi FYYS kapsamında yeni bir ödeme planı üzerinde mutabakat sağlandığı bildirildi. 
     Transtürk Holding'den Borsa'ya gönderilen yazıda 21 Şubat 2003 tarihinde imzalanan FYYS'nin iptal edilmesinden sonra Halk Bankası ile başlayan görüşmelerin tamamlandığı ve yeni bir ödeme planı üzerinde mutabakat sağlandığı açıklandı. 
     Şirketin, FYYS'ye göre Halk Bankası'na 30 Haziran 2005 tarihi itibariyle oluşan anapara ve faiz borcunun 497 bin 920 dolarının nakit, 208 bin 103 dolarının bankanın elinde bulunan 600 bin adet Makina Takım Endüstrisi A.Ş. hisse senedinin satışıyla kapatıldığı belirtilen açıklamada, şunlar kaydedildi 
     ''Geriye kalan 4 milyon 924 bin 241 dolar toplam borç yıllık libor artı 3 faiz oranıyla 6 aylık sürelerde anapara ödemeleri yapılmak üzere 31 Aralık 2009 tarihine kadar vadelendirilmiştir. Birikmiş faizler 30 Haziran 2009 ve 31 Aralık 2009 tarihlerinde tahsil edilecektir. Borç kapandığında teminat olarak tutulan Makina Takım Endüstrisi A.Ş. hisse senetleri geri alınacaktır. Anapara borcun 2 milyon 643 bin 326 dolarlık kısmı Transtürk Holding A.Ş.'ye, 2 milyon 280 bin 915 dolarlık kısmı Makina Takım Endüstrisi A.Ş.'ye ait olup, herhangi bir ilave teminat verilmemiştir.'' 
     
</TEXT>
</DOC>
