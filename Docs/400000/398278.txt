<DOC>
<DOCNO> 398278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/sonyas07.html </URL>
<DATE> 2005/11/26/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Bebeğinizin kilosunu başka bebeklerle kıyaslamayın 
</HEADLINE>
<TEXT>

     Uzmanlar, Türkiye’de bazı annelerin, bebeğinin fiziki gelişimini, kendi bebeğiyle yakın tarihlerde doğan başka bebeklerle kıyaslayarak, yanlış kararlar verebildiğini belirtiyor. 
     Konya Ana Çocuk Sağlığı Şube Müdürü Dr. Yasemin Durduran, AA muhabirine yaptığı açıklamada, bebeğin sağlıklı gelişimi ve sıkça hasta olmaması için ilk 6 ay anne sütüyle beslenmesinin zorunlu olduğunu söyledi. 
     Durduran, ancak ülkemizde yeni doğum yapan çok sayıda annenin bilimsel olmayan ve kanaatleriyle hareket ederek, bebeği için ileride önemli sağlık sorunlarına yol açabilecek davranış biçimi sergileyebildiklerini anlattı. 
     Kulaktan dolma bilgilerle yapılan yanlışlıkların başında ise "anne sütünün çocuğa yaramadığı" gerekçesiyle bebeğin mamayla beslenmeye başlanması olduğunu ifade eden Durduran, şunları kaydetti 
     "Özellikle kırsal kesimde bu tür yanlış uygulamalara sıkça rastlıyoruz. Bu durum ise bebeğin, yakın tarihlerde doğan diğer bebeklerle kilo olarak kıyaslanması sonucu oluşuyor. Oysa bazı insanların boyu kısa, bazıları şişman, bazıları ise uzun boylu olur. 
     Bu durum bebekler için de geçerlidir. Oysa, bebeğinin son derece sağlıklı olmasına karşın sütüm bebeğime yaramıyor, çünkü bebeğim, akrabamızın yakın tarihlerde doğan bebeğine göre zayıf kaldı diye yavrusunu sütten kesiyor. Her şeyden önce her kilolu bebeğin sağlıklı olamayacağı gerçeğini kabul etmemiz gerekiyor. Ayrıca zayıf yapılı bebeği, anne sütüyle ya da mamayla beslemeniz onu daha kilolu yapmaz. 
     Ayrıca mama bebeği kilolu yapsa bile bunun bebeğe bir yararı dokunmaz." 
     
</TEXT>
</DOC>
