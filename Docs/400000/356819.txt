<DOC>
<DOCNO> 356819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/ekonomi/eko03.html </URL>
<DATE> 2005/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ford Otosan, ihracat ve üretim hedefini büyüttü 
</HEADLINE>
<TEXT>


Ford Otosan Genel Müdürü Durak, bu yıl 1.6 milyar euroluk ihracat yapmayı hedeflediklerini söyledi 

EKONOMİ SERVİSİ 

Gölcük fabrikasında üretimini sürdürdüğü Transit Connect ve Transit ürünleriyle başarılı bir grafik yakalayan Ford Otosan, ihracat ve üretimdeki hedeflerini yükselterek, 1.6 milyar euroluk ihracat yapmayı ve 240 bin adet araç üretmeyi planlıyor. 
Ford Otosan Genel Müdürü Turgay Durak, ilk beş aylık dönemde 99 bin 765 adetlik üretim gerçekleştirdiklerine dikkat çekerek, üretimde geçen yılın aynı dönemine göre yüzde 36'lık bir artış kaydedildiğini bildirdi. İhracatlarının da geçen yıla göre yüzde 59 artış gösterdiğini belirten Durak, 2005 yılı tahmin ve beklentilerini de 239 bin araç üretimi, 155 bin araç ihracatı, 1 milyar 584 milyon euro ihracat cirosu olarak bildirdi. Durak, iç pazarda 130 bin 500 adet araç satmayı planladıklarını da söyledi. 
Durak, bu yıl toplam pazar büyüklüğünü, 725 bin araç olarak öngördüklerini belirterek, bununla birlikte, yılın beş ayındaki toplam satış rakamının, geçen yılın aynı dönemine oranla yüzde 15.8 azaldığına da dikkat çekti. 
Aynı zamanda Otomotiv Sanayii Derneği OSD Başkanı da olan Durak, otomobil satışlarında yüzde 26.5'lik azalma yaşanmasına rağmen, ticari araç satışında yüzde 1'lik artış gözlemlendiğini ifade etti. Durak, Ocak-Mayıs dönemini Ford Otosan için değerlendirirken de, son üç yıldır üst üste elde ettikleri Türkiye otomotiv pazarının en çok satan markası olma ünvanını bu dönemde de koruduklarını belirtti. 




</TEXT>
</DOC>
