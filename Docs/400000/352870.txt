<DOC>
<DOCNO> 352870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sondun22.html </URL>
<DATE> 2005/06/17/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Chirac'tan Türkiye karşıtı hamle 
</HEADLINE>
<TEXT>

     Metin Güneş CNN TÜRK Londra 

Fransa Cumhurbaşkanı Jacques Chirac, AB'de genişlemeyi tartışmak için konferans talep etti. The Guardian gazetesi, Chirac'ın Türkiye'nin üyeliğini yavaşlatmak, hatta üyeliğine engel olmak amacıyla bu öneriyi yaptığı öne sürdü. 
     İngiltere yayımlanan The Guardian gazetesi, üç hafta sonra başlayacak dönem başkanlığını devralacak İngiltere'nin önceliğinin Türkiye'nin üyeliği olduğunu yazdı. 
     The Guardian, Chirac'ın Türkiye'yi engelleme girişimi nedeniyle Fransa ve İngiltere arasında yeni bir muhabere başladığını da ifade etti. 
     Her ne kadar Fransa'nın, 'Türkiye'nin üyeliği müzakerelerini durduracağına dair özel bir açıklama yapmadığını' ifade eden The Guardian, Almanya'nın Fransa ile bu konuda ittifak yapmaya hazır olduğunu da vurguladı. 
     Chirac, dün AB zirvesinde yaptığı yazılı bir açıklama ile AB Anayasası'nın daha iyi işleyebilmesi için hazırlandığını hatırlatmıştı. 
     
     Fransa'nın girişimi 
     Türkiye’nin üyeliği konusundaki çekincelerini açık şekilde dile getiren Fransa, İngiltere'ye karşı yeni bir cephe açtığını dün başlayan Avrupa Birliği zirvesi öncesinde yaptığı açıklamalarla dile getirmişti. 
     Fransa’nın yeni başbakanı Dominique de Villepin'in zirvede genişleme konusunu yeniden tartışmak istemesi, bütçe ve anayasa konusunda zaten gergin olan ortamı daha da germişti. 
     Villepin, Bulgaristan ve Romanya 2007’de kabul edilmeli. Ama sonrasında yeni gelişmeler konusunu tartışmaya açmalıyız'' ifadelerini kullanmıştı. Fransa Başbakanı Villepin, Türkiye’nin adını telaffuz etmemiş ancak herkes Türkiye’yi ima ettiğini anlamıştı. 
     Bu arada İngiltere de, yaptığı açıklamalarla önümüzdeki ay başlayacak AB dönem başkanlığı döneminde 'genişleme konusuna geniş yer verileceği'nin altını çizmişti. 
     İngiltere Dışişleri Bakanı Jack Straw, AB’nin Türkiye ve diğer aday ülkelere taahhütlerinin açık olduğunu ve yerine getirileceğini söylemişti. 
     Zirve arifesinde, AB'nin genişlemesiyle ilgili birbirine ters düşen bu yaklaşımların, "İngiltere ve Fransa arasında zaten var olan bütçe ve referandum cephelerine üçüncü bir cephe eklendi" şeklinde yorumlara yolaçmıştı. 
     
     Zirvede dün yaşananlar 
     Bu arada Brüksel'de dün biraraya gelen Avrupa Birliği liderleri anayasayı onaylama sürecini sürdürme konusunda anlaştı. Genişleme konusunda ise fikir ayrılıkları yaşanan zirvede, liderlerin büyük bölümünün Türkiye'ye verilen sözleri tutma eğiliminde olduğu ortaya çıktı. 
     Açıklamayı yapan Avrupa Birliği Dönem Başkanı Lüksemburg'un Başbakanı Jean-Claude Juncker, AB Anayasası'nın yeniden müzakere edilmeyeceğini söyledi. Juncken, 2006 kasımında bitmesi planlanan onaylama sürecinin 2007 ortasına kadar uzatıldığını da duyurdu. 
     
</TEXT>
</DOC>
