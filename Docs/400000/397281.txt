<DOC>
<DOCNO> 397281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sondun48.html </URL>
<DATE> 2005/11/23/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Rus gizli servisinin ilanında, ihbar hattı numarası eksik verildi 
</HEADLINE>
<TEXT>

     Rusya'nın St. Petersburg kentinde, Rus gizli servisi FSB tarafından teröristlerin ihbar edilmesi için verilen telefon numarasının bulunduğu sokak ilanlarında Moskova kent kodu unutuldu. 
     Rus haber ajansları, Moskova kent kodunun unutulması üzerine FSB'ye ihbarda bulunmak isteyen yüzlerce kişinin St. Petersburg kentinde yaşayan bir Rus vatandaşını cep telefonundan sürekli aramaya başladığını duyurdular. 
     FSB'nin St. Petersburg ve Moskova irtibat telefonlarının bulunduğu ilanları hazırlayan reklam şirketi Moskova'nın kodunu unutunca, talihsiz St. Petersburglu gelen yüzlerce ihbar telefonunu yanıtlamak zorunda kaldı. 
     Adı açıklanmayan St. Petersburglu kendisini arayanların genelde terörist olduğundan şüphelendikleri kişileri ihbar ettiğini, işbirliği önerisi yaptığını ve hatta çeşitli ticari tekliflerde bulunduklarını söyledi. 
     St. Petersburglu vatandaşın telefon numarasını iptal ettirerek, yeni bir numara aldığı belirtildi. 
     
</TEXT>
</DOC>
