<DOC>
<DOCNO> 374163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sontur09.html </URL>
<DATE> 2005/08/30/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Cezayı duyunca konuşup birbirlerini suçladılar 
</HEADLINE>
<TEXT>

     Bahri KARATAŞ DHA 

      İZMİR'de 3 yıl önce ortadan kaybolan Rus uyruklu 23 yaşındaki Yanina Georgievna Saptrikina'yı Urla İlçesi'nde öldürüldükleri iddiasıyla tutuklanan ve daha önceki duruşmalarda susma haklarını kullanan biri kadın 3 kişi, mahkeme başkanının cinayetten ömür boyu, gasptan ise 20 yıl hapis cezası istemiyle yargılandıklarını belirterek uyarması üzerine, suçu birbirlerinin üzerine atmaya çalıştı. 
     İddiaya göre, İzmir'de para karşılığı erkeklerle ilişkiye girdiği öne sürülen Rus uyruklu Yanina Georgievna Saptrikina, 19 Eylül 2002'de ortadan kayboldu. Türkiye'deki kızlarından haber alamayan ailesi bir hafta sonra konsoloslukları aracılığıyla Türk polisine başvurarak Saptrikina'nın kaybolduğunu bildirdi. 
     Polis, Saptrikina'nın İzmir'deki vatandaşı ve arkadaşı olan 26 yaşındaki Veronika Ulu ve Aydın'da Söke Belediyesi'nde görevli zabıta memuru eşi 33 yaşındaki Koray Ulu ile 27 yaşındaki Serdar Eyigüney'in ifadelerine başvurup genç kadını bulmaya çalıştı. Ancak bir sonuç alınamadı. Polis, genç kadını öldürdüklerinden şüphelendiği Serdar Eyigüney ve Saptrikina'nın kaybolmasından sonra evlenen Veronika Ulu ile eşi Koray Ulu'yu takibe aldı. 
     Uzun süredir açık vermesi beklenen zanlılardan işsiz olan Serdar Eyigüney, Söke'de arkadaşlarıyla içki içerken Rus kadını öldürdüklerini ağzından kaçırdı. Bunun üzerine Serdar Eyigüney ve suç ortakları olduğu belirtilen zabıta memuru Koray Ulu ile eşi Veronika Ulu gözaltına alındı. Zanlıların gösterdikleri yerden talihsiz kadının kemikleri ve çürümüş giysileri bulundu. 
     
     POLİSTE SUÇUNU İTİRAF ETTİ 
     Söke polisi tarafından gözaltına alınan Serdar Eyigüney, vicdan azabı çektiğini söyleyerek suçunu itiraf etti. 19 Eylül 2002'de, arkadaşı Koray Ulu ile İzmir'e geldiklerini anlatan Eyigüney, Bir otomobil kiralayıp, onun sevgilisi olan Veronika ve arkadaşı Yanina'yı da yanımıza alarak Karaburun'daki yazlık evimize gidip eğlenmek için yola çıktık. Yolda parasını almak için Yanina'yı arabada boğarak öldürdük. 200 milyon lira parası ile cep telefonunu aldık. 100 milyonu Koray'a verdim, geri kalan parayı da ben aldım. Kalbinden bıçakladıktan sonra yol kenarındaki çalılıkların arasında gizledik'' dedi. Eyigüney'in ifadesi doğrultusunda Koray Ulu ile Veronika Ulu da gözaltına alındı. 
     Ulu çifti ise Karaburun'a giderken Saptrikina'nın cinsel ilişkiye gireceği Serdar Eyigüney'den parasını peşin istediğini, bu yüzden tartışma çıktığını öne sürdü. Genç çift, Saptrikina'nın küfretmesi üzerine, alkollü olan Eyigüney'in kendisini boğarak öldürdüğünü, cesedini çalıların arasına attığını iddia etti. Öldürme olayına karışmadıklarını savundu. Çift olaydan bir süre sonra birbirlerini sevdikleri için evlendiklerini söyledi. Üç kişi tutuklanıp cezaevine gönderildi. 
     
     ÖMÜR BOYU HAPİSLERİ İSTENDİ 
     Rus uyruklu Yanina Georgievna Saptrikina'yı öldürmekle suçlanan Serdar Eyigüney, Koray Ulu ve eşi Veronika Ulu'nun yargılanmasına İzmir 2'nci Ağır Ceza Mahkemesi'nde devam edildi. Duruşmada adam öldürmekten ömür boyu, gasptan ise 20'şer yıl hapis cezası istenen tutuklu sanıklar hazır bulundu. 
     Hakim, daha önceki duruşmalarda susma haklarını kullanarak ifade vermek istemeyen sanıklara işledikleri suçtan dolayı yargılandıkları Türk Ceza Kanunu maddelerini ve alabilecekleri cezaları okuyarak uyarması üzerine üçü de cinayeti birbirlerinin üzerine atmaya çalıştı. 
     Serdar Eyigüney, Cinayeti üçümüz planladık. Saptrikina'nın çok parası olduğunu söylediler. Öldürmek için plan yaptık. Karaburun'daki yazlığa götürmek için yola çıktık. Aramızda tartışma yaşandı. Ben aşırı derecede alkollüydüm. Otomobilde sızmıştım. Uyandığımda Saptrikina yanımızda yoktu. Nerede olduğunu sorunca onu öldürdüklerini söylediler. Benim bu olayla ilgim yok, suçsuzum'' dedi. 
     Veronika Ulu ise Serdar yalan söylüyor. Saptrikina ile hem ülkemizde hem de Türkiye'de aynı evi paylaştık. İnsan can yoldaşını hiç öldürür mü Serdar, suçunu hafifletmek için bu şekilde bize iftira atıyor. Paralarını almak için onu öldürdü'' dedi. Koray Ulu da eşiyle aynı yönde ifade verip, Serdar Eyigüney'i suçladı. 
     Mahkeme heyeti Serdar Eyigüney'in akli dengesinin yerinde olup olmadığının belirlenmesi için Manisa Ruh ve Sinir Hastalıkları Hastanesi'ne sevk edilmesine, ayrıca ölen Saptarikina'nın cesedinin bulunduğu yerin belirlenip, kurbanın ölüm nedeninin kesinlik kazanması için kemiklerinden örnekler alınmasına, sanıkların tutukluluk halinin devamına karar verdi. 
     
</TEXT>
</DOC>
