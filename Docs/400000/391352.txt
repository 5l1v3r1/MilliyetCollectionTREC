<DOC>
<DOCNO> 391352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sondun20.html </URL>
<DATE> 2005/11/01/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Rum milletvekili, Türk bayrağını indirdi mi 
</HEADLINE>
<TEXT>

     Avrupa Parlamentosu AP Rum milletvekili Marios Matsakis'in, Akıncılar bölgesinde KKTC'nin bir askeri nöbet yerine tırmanarak buradaki Türk bayrağını indirdiği iddia edildi. 
     Rum radyosunun haberine göre, Matsakis'in, sabah saatlerinde eski Akıncılar-Kiracköy yolu üzerinde, inşası devam eden nöbet kulübesine çıkarak, burada bayrak direğinde bulunan Türk bayrağını indirdiği ileri sürüldü. 
     Haberde, Matsakis'in, Türk güvenlik güçlerinin ve BM Barış Gücü'nün nöbet kulübesinin bulunduğu noktaya devriye göndermesi üzerine nöbet kulübesinden inerek bölgeden uzaklaştığı belirtildi. 
     Matsakis, daha sonra yaptığı açıklamada, eylemini, ''1974'ten beri bölgede mevcut olan statükoyu bozan Türkiye'yi, çarşamba günü Avrupa Parlamentosu'na şikayet etmek amacıyla yaptığını'' iddia etti. 
     Öte yandan Rum televizyon kanalları, Matsakis'in Türk nöbet yerinden bayrağı indirirken çekilmiş görüntülerine yer verdi. 
     Rum yönetimi lideri Tasos Papadopulos'un başkanı olduğu Demokratik Parti'nin DİKO milletvekiliyken AP'ye seçilen Matsakis, fanatik tavırları ve sınır olaylarında başı çekmesiyle biliniyor. AP, KKTC'den götürülen eski eser kaçakçılığına adı karıştığı gerekçesiyle Matsakis'in dokunulmazlığını bir süre önce kaldırmıştı. Rum polisi de geçen hafta Matsakis'in evine baskın yaparak, onlarca ahşap sandığa el koymuştu. 
     Matsakis, Kıbrıs'taki İngiliz Üsler Bölgesi'ne izinsiz girme eylemlerinde de bulunmuştu. 
     
</TEXT>
</DOC>
