<DOC>
<DOCNO> 360422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/soneko32.html </URL>
<DATE> 2005/07/12/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
ATO'da toplantı krizi.. Bakan katılacağım dediği toplantıya gelmeyince... 
</HEADLINE>
<TEXT>

     Ankara Ticaret Odası ATO tarafından, gıdaların üretimi ve denetimi ile ilgili ''5179 sayılı yasanın'' uygulanmasından kaynaklanan sorunların görüşülmesi amacıyla düzenlenen ''5179 Hayatımızda'' konulu toplantı, Tarım ve Köyişleri Bakanı Mehmet Mehdi Eker'in katılmaması nedeniyle iptal edildi. 
     ATO konferans salonunda saat 13.30'da başlayacağı duyurulan toplantı, bakanın katılımının beklenmesi nedeniyle saat 14.30'a kadar başlatılmadı. 
     Bakanın gelmeyeceğinin açıklanması üzerine, Gıda İhtitas Komisyonu Başkanı Fatih Karaca, kürsüye gelerek, ''bakan katılmadığı, muhatap olarak kimse olmadığı için'' toplantının ertelendiğini açıkladı. 
     ATO Başkanı Sinan Aygün de toplantıyı izlemek üzere gelen basın mensuplarını makamına çağırarak, Fatih Karaca ve ATO Yönetim Kurulu Üyesi Mehmet Kurnaz ile birlikte açıklama yaptı. 
     Toplantının 20 gün önce 14 Temmuz'da yapılmak üzere planlandığını, ancak bakanlık ile yapılan görüşmelerden sonra Bakan Eker'in katılımını sağlamak üzere 12 Temmuz'a alındığını, toplantının açılışının da 14.00'e ertelendiğini anlatan Aygün, şöyle devam etti 
     ''Sayın Bakan'ın katılımı için saat 14.00'de özel kalemi aradığımda, Bakanlar Kurulu toplantısının devam ettiği söylendi. Ben toplantı bitti dedim. O zaman Başbakanlık içinde olabileceği, ancak toplantıya gelmeyeceği ifade edildi. Biz, genelde sektörün, özelde Ankaralı gıdacıların yasadan kaynaklanan sorunlarını iletmek için bu toplantıyı düzenledik. Bütün meslek komitesi başkanlarını, sektör üyelerini çağırdık. 8 yıllık oda başkanlığım dönemimde ilk defa bir bakanın geleceğim deyip gelmemesi, bizi dehşete ve hayrete düşürdü. Bakanlar Kurulu toplantısı biteli 1.5 saat oldu. Buna bir anlam veremedik.'' Yapılsaydı toplantıda, Bakan Eker'e tarım sektörünün sorunlarını aktarmayı düşündüklerini kaydeden Aygün, tarım girdilerininin fiyatında 2002 yılı Kasım ayından beri ortalama yüzde 55 artış olmasına karşın, buğday, incir, pamuk gibi ürünlerin fiyatının düştüğüne, çiftçinin alım gücünün gerilediğine işaret etti. 
     Aygün, ''herhalde Sayın Bakan, tarımın ve çiftçinin ne kadar rezil vaziyette olduğunu duymaktan korktu ve kaçtı. Korkmakla kaçmakla sorunlar çözülmez. Sorunların çözümü bürokrattan değil siyasetten geçiyor. Bu nedenle Sayın Bakan'ın gelmemesine gayri ihtiyari tepki doğdu'' dedi. 
     Çiftçinin alım gücünün gerilemesi konusunda rakamlarla örnekler veren Aygün, ''bakan bunları duyacağı için buralara gelmekten çekindi ve korktu. ATO 83 yıldır ayakta ama 59 tane hükümet geldi-geçti. Herhalde Sayın Bakan, gözünüzü çiftçi doyursun dememek için çekindi ve korktu. ATO tarihinde ilk defa, geleceğim deyip gelmeyen bakan oldu. Çitçinin karşısına çıkmaktan da daha ne kadar çekinecek bakalım'' diye konuştu. 
     
     ''TÜM EŞEKTEN DÜŞENLER BURADAYDI'' 

     Bu arada toplantıya bakanlık bürokratlarının gelmesinin yeterli olmadığını vurgulayan ATO Başkanı Sinan Aygün, ''yasadan kaynaklanan bütün sorunları aktarıp, yasa değişikliği ile ilgili yeni önerilerimizi iletecektik. Bütün sektör temsilcileri, kasaplar, sektör temsilcileri, bütün eşekten düşenler buradaydı'' dedi. 
     ATO Başkanı Aygün'ün açıklaması sırasında, yanında Gıda Özel İhtisas Komisyonu Başkanı Fatih Karaca ve ATO Yönetim Kurulu Üyesi Mehmet Kurnaz da yer aldı. 
     Fatih Karaca, yasanın üreticiyi zor durumda bıraktığını savunurken, Mehmet Kurnaz, geçtiğimiz günlerde basında yer alan ''AB'ye üyelik ile birlikte at etinin de kasaplarda satılabileceği'' yönünde tarım il müdürlüğü kaynaklı habere tepki gösterdi. ''Kimse at eti yemez, buna rağmen neden insanların kulağına kar suyu kaçırıyorsunuz'' diyen Kurnaz, basın mensuplarına da ''Siz at eti yer misiniz'' diye sordu. 
     Açıklama bittiğinde, Aygün'ün odasına, Tarım ve Köyişleri Bakanlığı Müsteşar Vekili Nihat Pakdil ve beraberinde bazı bakanlık bürokratları geldi. Aygün, bürakratları görüşmek üzere özel odasına alırken, görüşme bir saate yakın sürdü. 
     Öğle saatlerinde düzenlenen toplantıya katılmak üzere, Bakanlık Koruma ve Kontrol Genel Mürdür Yardımcısı Nevzat Artık ve bazı bakanlık bürokratları gelmişti. 

     
</TEXT>
</DOC>
