<DOC>
<DOCNO> 356614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/soneko33.html </URL>
<DATE> 2005/06/29/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Ciner Aydın Doğan'ı takip etmekten gocunmayız 
</HEADLINE>
<TEXT>

     Ciner Grubu, Aytemiz Grubu ile akaryakıt, Likit Petrol Gazı LPG ve doğalgaz alanlarında yüzde 50-50 ortak oldu. 
     Aytemiz Akaryakıt Dağıtım ve Pazarlama, Aytemiz Gaz ve Aytemiz Doğal Gaz'la ilgili Ciner Grubu ile Aytemiz Grubu arasındaki görüşmelerin geçtiğimiz hafta sonuçlandığı ve ortaklıkla ilgili sürecin dün tamamlandığı bildirildi. 
     Ortaklığa ilişkin düzenlenen basın toplantısında konuşan Ciner Şirketler Topluluğu Yönetim Kurulu Başkanı Turgay Ciner, İsmail Aytemiz'in yarattığı şirkete ortak olmaktan gurur duyduğunu belirterek, ''Bundan sonra Aytemiz petrol ve gazın daha değişik başarılarına, çalışmalarına şahit olacaksınız'' dedi. 
     Gazetecilerin sorularını da yanıtlayan Ciner, vizyonlarının enerji konusunda yoğunlaşmak olduğunu söyledi. 
     ''Turizmden çekiliyoruz, doğrudur'' diyen Ciner, ''Medyaya ve sonra petrole girişinizle Aydın Doğan'ın peşinden gidiyor gibi basında birtakım haberler çıktı. Bu konuda ne düşünüyorsunuz '' şeklindeki bir soruyu şöyle yanıtladı 
     ''Sayın Aydın Doğan'ın benzeri işleri gibi gözükmesinin hiç bir sakıncası yok. Aydın Doğan başarılı bir işadamıdır. Onu takip etmekten de herhangi bir gocunma içinde olmayız. Yaptığımız işlerin ahlaki, hukuki ve ticari olarak kamuoyunun gözü önünde takdire şayan olması gayet güzel bir şeydir, bu yolda devam edeceğiz.'' Turgay Ciner, ''Bu ortaklığın Tüpraş'a ilgi duyabileceğini söyleyebilir miyiz '' şeklindeki bir başka soru üzerine de, ''Tüpraş konusuna gelince, şu anda ilgili değiliz ama her gün değişebilir, gruplardan bir tanesi ile işbirliği içine girebiliriz. Bu büyük sürpriz olmaz, işin gereğidir'' dedi. 
     Petrol ve doğalgaz araması çalışmalarının 1.5 yıldır gündemlerinde olduğunu da belirten Ciner, petrol ve doğalgaz sahalarının aramaya açılacak değerde olmasını beklediklerini söyledi. 
     Türkiye'deki madenlerin yüzde 98'inin hükümetin kontrolünde olduğunu, yüzde 2'lik bölümünde de şu anda Türkiye'nin 7 bölgesinde yaklaşık 8 yıldır faaliyetlerin devam ettiğini ifade eden Ciner, ''Şu anda Türkiye'de bilinen alüminyum madeni rezervi olan boksit rezervlerini yaklaşık dörde katlayacağımız bir çalışmamız var. Tahmin ettiğimiz gibi çıkarsa Türkiye'de bulunan rezervler dörde katlanmış olacak'' diye konuştu. 
     ''YÜZDE 50'SİNİ SATTIK, PARAMIZI DA ALDIK'' Aytemiz Şirketler Grubu Başkanı İsmail Aytemiz de, iyi bir ortaklığın erdemine ve faydalarına grup olarak içtenlikle inandıklarını belirterek, ''Ciner Grubu ile ortaklık yapmamızın altında yatan iki ana nedenden birincisi akaryakıt sektöründe yoğunlaşan rekabetle baş edebilmek ve büyümeyi sürdürebilmek için güçleri birleştirmek zorunluluğudur. İkinci temel neden de Ciner Grubu'nun varoluş ve yükseliş çizgisi ile felsefesinin bizim iş ilkelerimize uymasıdır'' dedi. 
     Aytemiz, hizmet, enerji ve madencilik alanlarındaki yatırımlarıyla büyük başarılarına tanık oldukları Ciner Grubu ile ortaklıklarını başlatırken tam bir güven duygusu içinde olduklarını söyledi. 
     Aytemiz Grubu'nun akaryakıt alanında 42 yıllık bir geçmişe sahip olduğunu belirten Aytemiz, Aytemiz Akaryakıt'ın şu anda dağıtım lisansına sahip 40 şirket arasında pazar büyüklüğü açısından 7., depolama bölgesi sayısı bakımından 2., depolama kapasitesi bakımından da 3. sırada yer aldığını kaydetti. 
     İsmail Aytemiz, yurt geneline dağılmış 540 akaryakıt istasyonu bayii, 300 toptan akaryakıt bayii ve 40 adet de madeni yağ bayisi bulunduğunu anlattı. 
     Soruları da yanıtlayan Aytemiz, ortaklığın mali boyutuyla ilgili ''Biz yüzde 50'sini sattık, paramızı da aldık. Ortaklığımıza emin adımlarla devam edeceğiz. Satış bedeli konusunda herhangi bir açıklama yapmak istemiyoruz'' dedi. 
     
     3 YILDA 800 İSTASYON BAYİİ HEDEFİ 
     İsimlerinin Aytemiz olarak devam edeceğini belirten İsmail Aytemiz, son 3 yılda 800 istasyon bayiine ulaşmayı, mevcut 6 depoyu da 8 depoya ulaştırmayı hedeflediklerini bildirdi. 
     Turgay Ciner'le Petrol Ofisi'nin ilk ihalesinde aynı konsorsiyumda bulunduklarını da hatırlatan Aytemiz, ''Kimsenin düşünmediği bir dönemde Ciner Grubu petrol sektörüne o zaman ilgi duymuştu. O zaman petrole ilgisini hissettiğimiz için bugün beraberiz. Başkasına özenilecek herhangi bir şey ben düşünmüyorum, başkalarının düşünmediğini o zaman Ciner düşünmüştü'' dedi. 
     
</TEXT>
</DOC>
