<DOC>
<DOCNO> 378414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sonspo17.html </URL>
<DATE> 2005/09/14/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
İspanyol basınında Luxemburgo'ya eleştiri Utandıran Real... 
</HEADLINE>
<TEXT>

     Şenhan Bolelli Bildiriyor 

Futbolda Avrupa Şampiyonlar Ligi F Grubu'nda dün akşam deplasmanda Fransa'nın Olympique Lyon takımına 3-0 yenilen Real Madrid, İspanya'da büyük bir düş kırıklığı yarattı. 
     İspanyol basınında bugün Sport Gazetesi'nin, ''Utandıran Real'', El Mundo'nun, ''10 dakikada boyun eğdiler'', As'ın, ''Büyük ceza'', ABC'nin, ''Madrid kötü savunma yapıyor ve yitiriyor'' gibi başlıkları göze çarptı. 
     İspanyol gazetelerinde eleştiri okları Brezilyalı teknik direktör Luxemburgo'ya yöneltilirken, ''Luxemburgo'nun son taktiği Madrid'i parçalıyor. Tüm takımı geride zırhlıyor ama Lyon 10 dakikada bunu yakıp geçiyor. Brezilyalı teknik adam, Avrupa Şampiyonlar Ligi'ne daha kötü başlayamazdı, ilk maçında sendeledi'' denildi. 
     Gazetelerdeki yorumlarda, Celta De Vigo ve hemen ardından Olympique Lyon'dan 3'er gol yiyen Real Madrid'in, savunmasını düzeltmesi için Brezilyalı teknik adamın acil çözüm bulması gerektiği, aksi takdirde gönderilmesinin gündeme geleceği savunuldu. 
     Real Madrid'in 1988-89 sezonundan bu yana ilk kez bir maçta ilk yarıyı 3-0 yenik kapattığı hatırlatılırken, ''Tarih yineleniyor ve öyle görülüyor ki Madrid hiçbir şey öğrenmiyor. Avrupa kıtasının en büyük turnuvasına geçen sezon başladığı gibi başladı. Geçen sezonun ilk maçında da Alman Bayer Leverkusen'e deplasmanda 3-0 yitiren Real Madrid, bu kez Olympique Lyon'a karşı tarihi yineliyor. Geçen sezon Leverkusen'e yenildikten sonra ligde Espanyol'a da yitiren Real'de teknik direktör Camacho istifa etmişti. Tesadüfe bakın ki, Real Madrid'in bu haftaki rakibi de yine deplasmanda Espanyol '' değerlendirmesi yapıldı. 
     Öte yandan genelde yıldız bile verilmeyen Real Madridli futbolculardan en iyisi olarak yeni transfer Brezilyalı Robinho gösterildi. 

     
</TEXT>
</DOC>
