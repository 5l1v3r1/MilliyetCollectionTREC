<DOC>
<DOCNO> 387925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/soneko04.html </URL>
<DATE> 2005/10/19/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Araç sahiplerine uyarı Aracınızın kış bakımını yaptırın 
</HEADLINE>
<TEXT>

     Türkiye Şoförler ve Otomobilciler Federasyonu TŞOF Başkanı Derviş Günday, her geçen gün trafik kazalarının arttığına dikkat çekerek, havaların soğuması ve bazı bölgelere kar yağması sebebiyle daha dikkatli olmaları konusunda araç sahiplerini uyardı. 
     Günday, yaptığı yazılı açıklamada, 2004 yılının ilk 8 ayında 307 bin 258, 2005 yılının ilk 8 ayında ise 356 bin 671 trafik kazası meydana geldiğini ifade ederek, şunları kaydetti 
     ''2004 yılının ilk 8 ayında meydana gelen kazalarda 1.947 kişi öldü, 70 bin 858 kişi de yaralandı. 2005 yılının ilk 8 ayında meydana gelen 356 bin 671 kazada ise 2 bin 80 kişi hayatını kaybetti, 80 bin 577 kişi yaralandı. Bu da göstermektedir ki bir önceki yılın ilk 8 ayına göre 2005 yılının ilk 8 ayında, trafik kazalarında yüzde 16.08, yaralanma oranlarında yüzde 13.72, ölüm olaylarında ise yüzde 6.83 oranında artış var.'' Kazaların en fazla İstanbul 115 bin 169 , Ankara 49 bin 47 ve İzmir'de 31 bin 281 gerçekleştiğini, en az kazanın ise Bayburt'ta 91 meydana geldiğini belirten Günday, kışa girilen şu günlerde bütün araç sahiplerinin araçlarına kış bakımı yapmaları ve eksiklerini bir an önce gidermeleri gerektiğini bildirdi. 
     Günday, ''Uzun ve yorucu bir kış bizi beklemektedir. Bunun için araç lastiğinden, zincirine, fren, direksiyon, şanzıman, diferansiyel ve motorun yağ bakımı yapılmalı ve kaliteli yağ kullanılmalıdır. Kış olması sebebiyle akülere asit, radyatörlere antifriz konulmalıdır. Balatalar, diskler, elektronik aksam ve araçtaki bütün mekanizmalar gözden geçirilerek kışa hazır hale getirilmelidir'' dedi. 
     
</TEXT>
</DOC>
