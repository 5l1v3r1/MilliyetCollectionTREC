<DOC>
<DOCNO> 353046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sontur23.html </URL>
<DATE> 2005/06/17/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Seydişehir Alüminyum'da işyeri terk etme eylemi... 
</HEADLINE>
<TEXT>

     Konya’nın Seydişehir İlçesi’nde kurulu özelleştirme kapsamındaki Alüminyum A.Ş’de, gece vardiyası çalışanları işyerini terk etmeme eylemine başlarken fabrika önünde toplanan aileleri ise onlara destek veriyor. 
     Çelik-İş Sendikası Seydişehir Şube Başkanı Muharrem Oğuz, fabrika önünde toplanan kalabalığa yaptığı konuşmada, Alüminyum A.Ş Tesisleri’nin özelleştirilmesi sürecinde verilen tekliflerin bugün saat 16.00’da Özelleştirme İdaresi Başkanlığı’nda açılarak, değerlendirileceğini belirtti. 
     Fabrikanın özelleştirme kapsamından çıkarılması için bugüne kadar Seydişehir ve Ankara’da çeşitli eylemler yaptıklarını hatırlatan Oğuz, "Özelleştirmenin engellenmesi için son derece kararlı eylemler ortaya koyduk. Bu tepkimize rağmen Hükümet, özelleştirme kararından vazgeçmeyerek çalışmalarını sürdürdü" dedi. 
     Fabrikayı satın almak isteyen firmaların tekliflerinin açılacağı bugün ise yeni bir eyleme başladıklarını açıklayan Oğuz, "Sendika üyesi 24.00-08.00 vardiyasında olan işçilerimiz, işyerlerini terk etmedi. İşyerlerini terk etmeyen işçilere eş ve çocukları da fabrika önüne gelerek destek veriyor. Amacımız Hükümet’i bu yanlış kararından döndürmek" diye konuştu. 
     Seydişehir’de bulunan Çelik-iş Sendikası Mali Sekreteri Mustafa Kemal Can ise "Bugün itibariyle gemileri yakarak kesintisiz mücadeleye devam etme kararı aldık. Tekliflerin sonucu ne olursa olsun, işçimiz tekliflerin sonucunu kabul etmeyecek, herhangi bir hareket bizi mücadelemizden alıkoyamayacaktır" diye konuştu. 
     Fabrikanın kapısı önünde toplanan işçilerin eş ve çocuklardan oluşan kalabalık şeklinde slogan atarak, fabrika içinde işyerini terk etmeme eylemini başlatan işçilere destek verdi. 
     
</TEXT>
</DOC>
