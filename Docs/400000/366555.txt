<DOC>
<DOCNO> 366555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/guncel/axgun01.html </URL>
<DATE> 2005/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Şehit astsubaylara son görev 
</HEADLINE>
<TEXT>


Antalya'da düşen helikopterde şehit olan Aydın Canpolat ve Mevlüt Pekdemir için İzmir'deki Sahil Güvenlik Komutanlığı'nda bir tören düzenlendi 

ALİ ÖZKAYA, TURAÇ TOP İzmir DHA 

Antalya'nın Kumluca ilçesi açıklarında cumartesi akşamı görev uçuşu sırasında düşen helikopterde şehit olan Radar Kıdemli Astsubay Çavuş Aydın Canpolat 23 ve Radar Kıdemli Astsubay Çavuş Mevlüt Pekdemir 26 için dün İzmir Sahil Güvenlik Hava Komutanlığı'nda tören düzenlendi. 
Güney Deniz Saha Komutanı Koramiral Lütfü Sancar, Hava Eğitim Komutanı Korgeneral Yılmaz Oğuz, Sahil Güvenlik Komutanı Tümamiral Engin Heper, üst rütbeli subayların da katıldığı törende Canpolat'ın babası Erdal Canpolat ve annesi Cennet Canpolat ile Pekdemir'in babası Recep Pekdemir, annesi İklime Pekdemir taziyeleri kabul etti. 

'Hür yaşamanın bedeli' 
Sahil Güvenlik Hava Komutanı Kurmay Kıdemli Albay Nezihi Denizalp, helikopterde kaybolan Deniz Kıdemli Pilot Yüzbaşı Süleyman Satır ve Deniz Kıdemli Pilot Üsteğmen Bülent Sarıkaya'nın sağ bulunmasının en büyük dilekleri olduğunu belirterek, şunları söyledi "Hür ve bağımsız yaşamanın bedeli vardır. Bu üniformayı giyerken bu bedeli ödemeyi kabul ettik. Şehitler ordusuna yeni katılan kıymetli arkadaşlarımız da gelecek nesillerce şükranla anılacaktır." 
Konuşmanın ardından şehit astsubayların bayrağa sarılı tabutları, Sahil Güvenlik Komutanlığı'na ait 2 ayrı uçağa yerleştirildi. Canpolat'ın cenazesi toprağa verilmek üzere Ankara'ya, Pekdemir'in cenazesi Konya'ya götürüldü. Cenazesi Ankara'ya getirilen şehit Canbalot için Kocatepe Camii'nde askeri tören düzenlendi. 
Törene, Bakan Abdülkadir Aksu, Donanma Komutanı Oramiral Yener Karahanoğlu ile Deniz Kuvvetleri'nden çok sayıda komutan katıldı. Canbolat, törenin ardından Cebeci Askeri Şehitliği'nde toprağa verildi. 

'Oğlum sen de selam ver' 
Pekdemir'in cenazesi ise Konya'da Musalla Cami'nde kılınan cenaze namazının ardından toprağa verildi. Acılı anne İklime Pekdemir ise, tabut taşınırken oğlunun mesai arkadaşlarının asker selamı vermesi üzerine oğlunun fotoğrafına sarılarak, "Oğlum sende kalkıp selam versene" diye feryad etti. 


</TEXT>
</DOC>
