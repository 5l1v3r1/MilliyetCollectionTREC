<DOC>
<DOCNO> 368519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/siyaset/siy04.html </URL>
<DATE> 2005/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Başhekime dayak 
</HEADLINE>
<TEXT>


Bingöl Milletvekili Berdibek'in iki yakını, hastane ihalesi iptal olunca Başhekim Çoban'ı komalık etti 

TOLGA ŞARDAN, SALİHA ÇOLAK Ankara 


AKP Bingöl Milletvekili Fevzi Berdibek'in yakınları Nihat ve Abdullah Berdibek, Bingöl Doğum Hastanesi'nin çatı onarım ve boya ihalesini alamadıkları gerekçesiyle hastane başhekimi Hakan Çoban'ı dövdü. Çoban, yoğun bakımda tedavi edilirken, milletvekili Berdibek, olayı "Bir tokat atılmış" diye değerlendirdi. Nihat ve Abdullah Berdibek tutuklanarak cezaevine gönderildi. 
Milliyet'in aldığı bilgilere göre, Berdibekler'e ait Bersam şirketinin 98 bin YTL'yle kazandığı ihale geçen hafta iptal edildi. Cumartesi akşamı bir grubun saldırısına uğrayan başhekim hastanelik oldu. Soruşturmada, ilk yumruğu Nihat Berdibek'in attığı, saldırının ihale iptali nedeniyle yapıldığı anlaşıldı. Nihat ve Abdullah Berdibek tutuklanıp cezaevine gönderilirken, Coşkun da kafatasındaki çatlak nedeniyle 1.5 gün yoğun bakımda kaldı. 
Milliyet'e konuşan milletvekili Berdibek, "Kendisi babamın amcasının oğlunun torunu. Baştabibe bir tokat atmış. Baştabibin gönlünü aldım. Pırıl pırıl bir adam. Berdibek soyadını taşıyan 2 bin kişi var. Hepsiyle nasıl baş edeyim" diye konuştu. 



</TEXT>
</DOC>
