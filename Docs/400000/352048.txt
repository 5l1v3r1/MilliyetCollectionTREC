<DOC>
<DOCNO> 352048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/siyaset/asiy.html </URL>
<DATE> 2005/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Bu Meclis seçecek 
</HEADLINE>
<TEXT>


CHP'nin, cumhurbaşkanının 'yeni bir parlamentoyla seçilmesi' önerisini 'saçma sapan' diye nitelendiren Başbakan Tayyip Erdoğan, "Bir mum yakıp aydınlansınlar" diye konuştu 

ANKARA Milliyet 


Başbakan Recep Tayyip Erdoğan, CHP Genel Başkanı Deniz Baykal ile 9. Cumhurbaşkanı Süleyman Demirel'in cumhurbaşkanlığı seçimiyle ilgili açıklamalarına "Gündemimizde cumhurbaşkanlığı seçimi yok. Vakti geldiğinde bu Meclis cumhurbaşkanını seçecek" yanıtını verdi. 
Erdoğan, CHP'yi de ücretsiz gölge oyunu oynayarak gündem kapkaççılığı ve rol hırsızlığı yapmakla suçladı. 
Erdoğan, dün AKP grup toplantısındaki konuşmasında ana muhalefete "Boşuna çaba sarfetmeyin, cumhurbaşkanlığı seçimlerine 2 yıl var. Bunu gündeme taşıyanlar bu ülkeye verebilecek hiçbir şeyi olmayanlardır" diye seslendi. 

Seviyesizlik minderi 
Baykal'ın cumhurbaşkanlığı seçiminin yorgun bir parlamentoyla yapılmaması teklifini "büyük zaaf" olarak değerlendiren Erdoğan, şöyle devam etti 
"Bu ifade bir milletvekilinin kendine ve parlamentoya saygısızlığıdır. Kimsenin eline bu parlamentonun enerjisini ölçme aleti verilmedi. 
CHP şu ana kadar bir şey veremedi. Önerisi olmayan ana muhalefet saçma sapan teklifle ülke gündemine bir şeyler getiriyor. Bir mum yaksınlar aydınlansınlar. Çünkü karanlıktalar, buna çok ihtiyaçları var." 
Konuşması sık sık alkışlarla kesilen ve CHP'nin "gölge oyunuyla" Türkiye'yi meşgul etmek istediğini savunan Erdoğan, "Buna gerek yok. Yorulmasınlar, millet prim vermiyor. Bizi seviyesizlik minderine çekmek isteyenler o minderde yanlız kalacak. Tavsiyem, milletin sesine kulak versinler. Siyaseti gürültüye boğmanın kimseye vereceği yarar yok. Bu millete daha fazla gölge etmeyin" diye konuştu. 

Gündem kapkaççıları 
ABD ziyaretinin başarısız olduğu yönündeki eleştirileri de "1 dakikamız boş geçmedi. Milletin bu bozuk plakları artık dinlemeye ne vakti, ne fırsatı var" sözleriyle yanıtlayan Erdoğan, şunları kaydetti 
"Tribünlere oynayanlar geziyi başarısız göstermek istiyor. Kirli kan pompalayan araçlar tedavülden kaldırıldı. Kin, ihtiras AKP'ye sirayet edemeyecek. Eski model hiçbir tarz, bütüncül siyaseti gölgeleyemeyecek. Halkı hor görenlerin teranelerini dinlemekten bu millet bıkmış usanmıştır. Gençlerin, annelerin ahlarını aldılar. 
Türkiye'de gündem kapkaççıları meydana geldi. Rol hırsızlarının beyhude çabaları sonuçsuz kalacak." 

'Ciğerlerimiz parçalanıyor' 

ANKARA Milliyet 

Başbakan Erdoğan, Türkiye ile AB arasındaki ilişkileri düzenleyen Ankara Anlaşması'nı, aralarında Kıbrıs Rum Kesimi'nin de bulunduğu 10 yeni üye ülkeye genişleten uyum protokolünün, TBMM'de onaylanmasının 3 Ekim sonrasında yapılacağını açıkladı. NTV'de dün gündeme ilişkin açıklamalar yapan Erdoğan, PKK konusunda ABD ile istihbarat noktasında bilgi alışverişinin sürdüğünü belirterek, "Bazı şeylerin somut hale gelmesi, bir çok şeyi kolaylaştıracaktır. Madem ki teröre karşı ortak mücadele edeceğiz, dostalarımızdan bu dayanışmayı bekliyoruz. Sadece yılbaşındaki gelişmeler ve şehitlerimizin sayısı ortada. Ciğerlerimiz parçalanıyor. Bu konuda farklı metotlar uygulamak gerekiyor" dedi. 


</TEXT>
</DOC>
