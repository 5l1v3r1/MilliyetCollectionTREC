<DOC>
<DOCNO> 398000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sonspo25.html </URL>
<DATE> 2005/11/25/ </DATE>
<TIME> 18.55 </TIME>
<AUTHOR>  </AUTHOR>
<HEADLINE>
Samsunspor Genel Menajeri Uyar, görevinden istifa etti 
</HEADLINE>
<TEXT>

     Samsunspor, 27 Kasım Pazar günü deplasmanda yapacağı Ankaragücü maçı hazırlıklarını tamamladı. 
     Nuri Asan Tesisleri'nde teknik direktör Erdoğan Arıca gözetiminde bugün yapılan çalışmaya, tüm futbolcular katıldı. 
     Yaklaşık 1.5 saat süren idmanda oyuncular, kondisyon çalışmasının ardından taktik çalışması gerçekleştirdi. 
     Erdoğan Arıca, Ankaragücü maçı hazırlıklarını tamamladıklarını ve bu karşılaşmadan puanla dönmek istediklerini söyledi. 
     Tüm oyuncuların bu karşılaşmada görev almak için hazır olduğunu ifade eden Arıca, ''Ligde kalan 4 maçtan ilki olan Ankaragücü karşılaşmasından puan almak istiyoruz. Hafta boyunca yaptığımız çalışmalarla tüm oyuncular bu karşılaşmaya hazır durumdalar'' dedi. 
     Hazırlıklarını tamamlayan Karadeniz ekibi, Ankaragücü maçı için yarın öğle saatlerinde karayoluyla Ankara'ya hareket edecek. 
     Samsunspor'un Ankaragücü karşısına muhtemelen Ali Uyanık, Kenan, Petkov, Elyasa, Muhammet, Musa, Marciel, Adnan, Celil, Rafael ve Caner tertibiyle çıkması bekleniyor. 
     
     UYAR'IN İSTİFASI 
     Öte yandan Samsunspor Kulübü Genel Menajeri Yücel Uyar, genel menajerlik görevinden istifa ettiğini açıkladı. 
     İstifa kararını yönetim kuruluna bildirdiğini belirten Uyar, ''Ben teknik direktörüm. Genel menajerlik görevini benimseyemediğim gerekçesiyle istifa etme kararı aldım. Bu durumu da yönetim kuruluna bildirdim. Onlar da kararımı saygıyla karşıladılar'' dedi. 
     
</TEXT>
</DOC>
