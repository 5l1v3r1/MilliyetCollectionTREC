<DOC>
<DOCNO> 364704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/soneko35.html </URL>
<DATE> 2005/07/27/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Chirac Fransız şirketleri korumak için gerekli tedbirleri almalıyız 
</HEADLINE>
<TEXT>

     Fransa Cumhurbaşkanı Jacques Chirac, önemli ulusal firmaların, kısa dönem spekülatif tehlikelere karşı korumak için gerekli tedbirlerin alınması gerektiğini savundu. 
     Chirac, dünyanın ünlü süt ürünleri üreticisi Danone firmasının, Amerikalı ünlü meşrubat grubu Pepsico tarafından satın alınacağı yolundaki spekülasyonların, mali piyasaları olumsuz etkilemesi üzerine, hükümet sözcülüğü aracılığıyla bir açıklama yaptı. 
     ''Paris'in, yabancı şirketlerin, Fransız firmaları satın alması fikrine karşı olmadığını'' kaydeden Chirac, Danone örneğinin, Fransız firmasının hisselerini satın alan spekülatif yatırımcıların, kısa dönemde yarattığı tehlikeye dikkati çekti. Chirac, şunları kaydetti 
     ''Önemli ulusal şirketlerimizi koruyacak tedbirleri güçlendirmeliyiz. Uzun dönemi düşünerek gerekli önlemleri gözden geçirmeliyiz. Büyük Fransız firmalarının sermayelerindeki istikrarsızlık, istihdam ve sanayi işgücü için de risk oluşturuyor. Bu yüzden, hükümetin ve özellikle ekonomi bakanlığının bu şirketlerle çalışarak, durumun düzeltilmesini istiyorum.'' Danone firmasının, Amerikalı ünlü meşrubat grubu Pepsico tarafından satın alınacağı yolundaki haberler, geçen hafta Fransa'yı ayağa kaldırmıştı. 
     Fransız sağ ve sol siyasetçiler ile ve sendikaların birlik içinde Danone'nun satışına karşı çıkarken, Başbakan Dominique de Villepin'nin de olası bir el değiştirmeye sıcak bakmadığını bildirmişti. 
     Danone tarafından yapılan resmi açıklamada, Amerikalı gruptan şu ana kadar resmi bir teklif gelmediği belirtilmişti. 
     
</TEXT>
</DOC>
