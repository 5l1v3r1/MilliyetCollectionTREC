<DOC>
<DOCNO> 361059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sonsiy05.html </URL>
<DATE> 2005/07/14/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Soçi buluşmasında terör konuşulacak 
</HEADLINE>
<TEXT>

     Başbakan Recep Tayyip Erdoğan’ın 17-18 Temmuz günlerinde Rusya Devlet Başkanı Vladimir Putin ile yapacağı görüşmelerde terör sorunu, ağırlıklı bir konuyu oluşturacak. 
     Rusya Federasyonu’nun Karadeniz’deki sahil kenti Soçi’de gerçekleşecek buluşmada ikili ilişkilerin geliştirilmesine ilişkin konular üzerinde durulacak. Irak gibi sorunların da ele alınacağı belirtilen görüşmelerde son günlere damgasını vuran terör sorununun ağırlıklı bir konu olması bekleniyor. 
     Londra’daki kanlı saldırılardan 10 gün sonra Soçi’de Putin ile biraraya gelecek olan Erdoğan, Londra’daki olayların terörle mücadele konusunda uluslararası işbirliğinin önemini gösterdiğini vurgulayacak. 
     Çeçen terörünü dile getirmesi beklenen Putin’in ise, Türkiye’deki Çeçen unsurları ve taraflarından duyduğu rahatsızlığı bir kez daha dile getireceği ifade ediliyor. 
     Soçi’deki görüşme sırasında Erdoğan’ın, BM Güvenlik Konseyi üyesi olan ve Kıbrıs sorununda şimdiye kadar Rumların lehinde bir tutum sergileyen Rusya’dan KKTC için destek isteyeceği belirtiliyor. 
     
</TEXT>
</DOC>
