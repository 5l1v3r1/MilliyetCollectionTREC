<DOC>
<DOCNO> 391614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/spor/axspo03.html </URL>
<DATE> 2005/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan formülü buldu 
</HEADLINE>
<TEXT>


Galatasaray Yönetimi, futbolu bağımsız hale getirmek için dev bir proje başlattı. Buna göre Futbol A.Ş. borçlarla boğuşan kulüpten ayrılacak ve futbol, bu şirket üzerinden yönetilecek. Yönetim kurulu başkanı ise Ünal Aysal olacak 

ÖZEL HABER ERHAN TELLİ 


Sarı - kırmızılı yönetim kurulu, futbol için müthiş bir kurtuluş reçetesi hazırladı... Yönetim, aylardır sürdürülen ön hazırlıkların ardından, "reform" niteliği taşıyan proje için düğmeye bastı. Proje ile kulüp bünyesindeki futbolun, bağımsız hale getirilmesi ve önünün açılması planlanıyor. 
Konuyla ilgili tüm hazırlıklarını tamamlayan sarı - kırmızılılar, atıl durumdaki Futbol A.Ş.'yi kulüp bünyesinden ayırarak, futbol şubesini tamamen bu şirket üzerinden yönetmeyi ve futbolu adeta özerk hale getirmeyi amaçlıyor. Böylece Futbol A.Ş., yaklaşık 140 milyon dolar borcu bulunan kulüpten bağımsız duruma getirilecek. 

Gelirler şirkete 
Futbola ait bütün gelirler futbolcu bonservisleri, naklen yayın gelirleri ve forma reklamları gibi Futbol A.Ş.'ye devredilecek. Elinde gayrimenkul kiraları ve üye aidat gelirleri kalacak olan kulüp ise her sene, ortağı olduğu Futbol A.Ş.'den temettü geliri alacak. Kulüp bu gelirlerle bütçesini yapıp, borçlarını ödemeye devam edecek. 
Başkan Özhan Canaydın, projenin hayata geçirilmesi için kulüp üyesi işadamı Ünal Aysal'ın desteğini aldı. Canaydın'ın, 17 Aralık'ta yapılacak olağanüstü kongrede, Riva arazisinin satışı için onay alır almaz, Futbol A.Ş. projesini bitireceği vurgulandı. 
Başkan Canaydın'ın görüşmelerde bulunduğu Ünal Aysal'ın, Futbol A.Ş. yönetim kurulu başkanı olmasına kesin gözüyle bakılıyor. Ayrıca yönetimden en az üç kişinin de Futbol A.Ş. yönetimine gireceği belirtildi. Bu arada eski başkan Faruk Süren zamanında genel kuruldan yeni şirket kurulumları için yetki alındığı için olağanüstü kongre yapılmayacağı ifade edildi. 

Hakan ve İliç gol şov yaptı 

Galatasaray, Diyarbakırspor'la cuma günü Ali Sami Yen Stadı'nda oynayacağı karşılaşmanın hazırlıklarını tek antrenmanla sürdürdü. Sarı - kırmızılı futbolcular, Teknik Direktör Eric Gerets yönetiminde yapılan idmanda, kondisyon ve pas çalışması ardından yarı sahada çift kale maç oynadı. Futbolcuların çift kale maçta son derece hırslı oldukları gözlenirken, Hakan Şükür ve Sasa İliç attıkları şık gollerle alkış aldı. 
Belindeki sakatlığı düzelen Orhan Ak dün takımla birlikte çalışmalara başladı. Sakatlığı süren oyunculardan Ümit Karan, Sabri ve Cihan ise takımdan ayrı hafif bir çalışma yaptı. Bu arada yönetici Fatih Gökşen, Sportif Direktör Bülent Tulun ve Teknik Danışman Bülent Ünder'in antrenmanı tesis balkonundan izlemesi dikkat çekti. Cim Bom bugün yapacağı tek çalışmayla Diyarbakır maçı mesaisine devam edecek. 

Hasan'a indirim 

Tahkim Kurulu, yıldız futbolcunun 3 maçlık cezasını 2'ye indirdi. Galatasaraylı oyuncu, Diyarbakır'a karşı takımdaki yerini alacak 

CEMAL ERSEN 

Cim Bom'a, Tahkim Kurulu'ndan sevindirici haber geldi. Tahkim dün yaptığı toplantıda Denizlispor maçından sonra hakem Selçuk Dereli'ye küfür ettiği gerekçesiyle Disiplin Kurulu'nun 3 maç ceza verdiği Hasan Şaş'la ilgili sarı - kırmızılı kulübün itirazını ele eldı. Kurul, daha önceki uygulamalarının bir benzerini yaparak Hasan Şaş'ın cezasını 2'ye indirdi. 
Mersin İdman Yurdu ile geçen hafta içinde oynanan Türkiye Kupası maçı ve Gençlerbirliği karşılaşmasında forma giyemeyen yıldız futbolcu, hafta sonu Diyarbakır'a karşı takımdaki yerini alabilecek. Bu arada Tahkim Kurulu, Ankaraspor'un, iki maç ceza verilen Wederson için yaptığı itirazı da kabul etti ve Brezilyalı futbolcunun cezası 1 maça düşürüldü. 

Riva çağrısı 

Yönetim Kurulu, Riva'da bulunan araziyle ilgili olarak başlattığı çalışmalar neticesinde yetki talebi için Olağanüstü Genel Kurul çağrısı yaptı. Sarı-kırmızılı kulübün resmi internet sitesindeki açıklamada, kongrenin 17 Aralık 2005 Cumartesi günü Galatasaray Lisesi Tevfik Fikret Salonu'nda saat 10.00'da yapılmasının kararlaştırıldığı, yeterli çoğunluğun sağlanamaması halinde toplantının 24 Aralık 2005 Cumartesi günü aynı yer ve saatte gerçekleştirileceği belirtildi. 


</TEXT>
</DOC>
