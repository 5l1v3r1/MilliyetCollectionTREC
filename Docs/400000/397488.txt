<DOC>
<DOCNO> 397488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/guncel/gun02.html </URL>
<DATE> 2005/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Utanç verici' 
</HEADLINE>
<TEXT>


Türkiye - İsviçre maçında yaşananların utanç verici olduğunu belirten Bern Büyükelçisi Alev Kılıç, İsviçre basınının ifadeleri için de 'Irkçı' dedi 

ANKARA Milliyet 

Türkiye'nin Bern Büyükelçisi Alev Kılıç, İsviçre basınına verdiği mülakatta, İstanbul'daki Türkiye - İsviçre maçı öncesi ve sonrası yaşananları utanç verici ve kabul edilemez bulduğunu söyledi. 
Kılıç, İsviçre'de yayımlanan Le Matin gazetesinde yayımlanan röportajda, karşılıklı anlayışa yardımcı olacak bir maç beklediğini ancak ortaya üzücü bir durumun çıktığını belirtti. 
Olaylardan üzüntü duyduğunu ifade eden Kılıç, karşılaşmanın ardından İsviçre basınındaki Türkiye karşıtı tavırdan, İstanbul'da havaalanında İsviçreli oyunculara açılan pankartlar kadar hayal kırıklığına uğradığını vurguladı. İsviçre Milli Takımı'nı, Dünya Kupası'na katılma hakkı elde etmesinden ötürü kutladığını belirten Kılıç, "Ancak karşılaşmanın dostça sona ermesini isterdim, şimdi sakince düşünüp, maçın daha yalın tahlilinin yapılacağını umuyorum. Maç sırasında geleneklerin öngördüğü gibi Türklerden daha fazla konukseverlik bekliyordum" dedi. 
İsviçre basınında yer alan "Türkiye'nin futbolda şiddetin son kalesi olduğu" değerlendirmelerine katılmadığını, bu ifadelerin yanlış ve ırkçı görüşler olduğunu kaydeden Kılıç, karşılaşmadan sonra stadyumun koridorlarında olup bitenlerin açıklığa kavuşturulmasını ve olayın sorumlularının cezalandırılmasını istedi. 

'AB'yle ilgisiz' 
Kılıç, "Ermeni soykırımı iddiaları nedeniyle iki ülke arasındaki gergin olan ilişkilerin daha da bozulup bozulmayacağı" yönündeki soru üzerine de "sportif ve siyasi ilişkilerin farkını ayırt etmek gerektiğini, Ermeni konusu üzerinde iki ülkenin benzer yaklaşımı bulunduğunu, bu nedenle durumun vahimleşeceğini düşünmediğini" kaydetti. 
Olayın Türkiye'nin AB'ye üyelik süreciyle ilişkisi bulunmadığını, Avrupa kamuoyunun kendisini ilgilendirmeyen bir maça göre karar vereceğini sanmadığını ifade eden Kılıç, ayrıca internette dolaşan "kebap boykotu" çağrılarından da üzüntü duyduğunu söyledi. 



</TEXT>
</DOC>
