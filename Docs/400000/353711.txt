<DOC>
<DOCNO> 353711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sonsiy18.html </URL>
<DATE> 2005/06/20/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
AKP Mumcu'nun türban önerisini tartışmadık 
</HEADLINE>
<TEXT>

     AK Parti Grup Başkanvekili Salih Kapusuz, ANAVATAN Genel Başkanı Erkan Mumcu’nun başörtüsü konusunda Anayasa değişikliğine gidilmesi önerisini, gündemlerine alıp tartışmadıklarını söyledi. 
     Bir gazetecinin, ANAVATAN Genel Başkanı Erkan Mumcu’nun başörtüsü için Anayasa değişikliği çağrısında bulunmasının nasıl değerlendirildiğini sorması üzerine de Kapusuz, şunları söyledi 
     "Doğrusu AK Parti başından beri uzlaşmayla problemleri aşmayı tercih eden bir yol izleyerek geldi. hala da bu ısrarında devam etmektedir. Toplumdaki bütün problemler bizim problemlerimizdir. 
     Önceliğimizin ekonomik problemler olduğu, aş, iş konusu olduğu biliniyor. Siyasi istikrar, ekonomik istikrar, işsizliğe çare ve insanların geleceğe umutla bakmasını önemsediğimiz için bu yolda bugüne kadar devam ettik, geldik. Bundan sonra da bu istikamette yürümek istiyoruz. 
     Bir kere daha ifade etmek isterim ki toplumda bu konuda bir uzlaşma var ama kurum ve kuruluşların farklı yaklaşımları mevcut. 
     Böyle olunca burada da bir mutabakatı önemsiyoruz. Son zamanlarda yapılan bir takım açıklamalar, bu problemin çözümü istikametinde bir yaklaşımı da ortaya koymaktadır. 
     Ancak şu anda ne sayın Mumcu’nun önerdiği konuyu kendi içimizde gündeme alıp tartışmış değiliz." 
     
     REFERANDUM 
     Kapusuz, bir gazetecinin "referandum yerine anayasa değişikliğine nasıl bakıyorsunuz " sorusunu yanıtlarken de "Referandumdan hiç kimsenin çekinmemesi lazım. Dolayısıyla referandum nihayetinde, halka gitmek demektir. Halk bir şeye karar veriyorsa çekinmemek gerek" dedi. 
     Başörtüsü probleminin yeni bir problem olmadığını ifade eden Kapusuz, "Cumhuriyet döneminin çok önemli problemidir. Yaklaşık 50 yıldır da bu problem Türkiye’nin gündemindedir" diye konuştu. 
     Kapusuz, "AK Parti’nin çok şanslı bir parti olduğunu" savunarak, Türkiye’nin birikmiş bütün problemlerini önlerinde bulduklarını ve bunları bir bir çözmek için çaba gösterdiklerini söyledi. 
     Yakın bir tarihte başörtüsü için Anayasa değişikliği düşünüp düşünmedikleri sorusunu da Kapusuz, şöyle cevapladı 
     "Bu siyasi bir karardır. Partimizin ve Hükümetimizin bu konuda bir karara varması ve bunu da kamuoyu ile paylaşması gerekmektedir. Şu anda bizim gündemimizde, sürekli gündeme taşınan bazı konularla ilgili verilmiş bir kararımız yok. Eğer ihtiyaç olursa otururuz, bu konuları kendi içimizde tartışır, karar verir ve milletimizle de paylaşırız. 
     Bizim bu konuda Anayasa değişikliği ile ilgili alınmış bir kararımız yok." Salih Kapusuz, bir başka soru üzerine de gündemlerinde referandum olmadığını söyledi. Kapusuz, " Ancak, halkın faydasına olan her şeyde varız. Halkımız için buralardayız" diye konuştu. Halkın isteklerinin mutlaka hayata geçirilmesi gerektiğini ifade eden Kapusuz, halk ile ters düşmeyen, köklerine bağlı olan bir siyasi geleneğe sahip olduklarını kaydetti. 
     
</TEXT>
</DOC>
