<DOC>
<DOCNO> 386127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sonspo22.html </URL>
<DATE> 2005/10/12/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Trabzonspor'da Fatih Tekke yarın dönüyor... 
</HEADLINE>
<TEXT>

     Trabzonspor, hafta sonu deplasmanda Samsunspor ile yapacağı maçın hazırlıklarını sürdürüyor. 
     Teknik direktör Vahid Halilhodziç yönetiminde, Mehmet Ali Yılmaz Tesisleri'nde yapılan çalışmaya milli takım kamplarında bulunan Hüseyin, Adem Koçak, Jun, sakatlıkları bulunan Szmykowiak, Fatih ve Fabiano Eller katılmadı. 
     Teknik direktör Halilhodziç, bordo-mavili futbolculara yaklaşık 2.5 saatlik bir antrenman yaptırırken, oyuncuların sıcak havanın da etkisiyle oldukça zorlandıkları gözlendi. 
     
     SAKATLIKLAR BİTMİYOR 
     Bordo-mavililer, Gökdeniz'in 10 ay ceza almasınının yanında sakatlıklar konusunda da sıkıntı yaşıyor. 
     Karadeniz ekibinde, Szmykowiak ve Fatih'in yanı sıra Fabiano Eller'in de Samsunspor maçında takımdaki yerini büyük olasılıkla alamayacağı bildirildi. 
     Dün ve bugünkü çalışmalara katılamayan Fabiano'nun kondisyon salonunda çalıştığı belirtildi. 
     
     FATİH, RÖTAR YAPTI 
     Kasık ve belindeki sakatlığı nedeniyle İtalya'da bulunan kaptan Fatih Tekke'nin yarın Türkiye'ye döneceği bildirildi. 
     Kulüp Sağlık Kurulu Başkanı Ahmet Çubukçu, Fatih'in bugün gelmesini planladıklarını, ancak bu futbolcunun performans testlerine gireceğinden dolayı gelişinin yarına ertelendiğini söyledi. 
     Çubukçu, Fatih'in sakatlığında ciddi bir durum olmadığını da kaydederek, ''Fatih, sağlıklı futbolcuların girdiği performans testine girecek. Gelişi bu nedenle ertelendi'' dedi. 
     
     GÖKDENİZ, PAZARTESİ BAŞLIYOR 
     Trabzonspor'da yönetim kurulu, dün akşam yaptığı toplantıda Gökdeniz Karadeniz'in Pazartesi günü idmanlara başlamasına karar verdi. 
     Gökdeniz'in Pazartesi günü bir antrenör yönetiminde, takımdan ayrı olarak çalışacağı bildirildi. 
     
</TEXT>
</DOC>
