<DOC>
<DOCNO> 360503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sontur29.html </URL>
<DATE> 2005/07/12/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Yol genişletme için bahçe duvarı yıkılmak istenen kişi polise ateş açtı 
</HEADLINE>
<TEXT>

     Sultanbeyli’de yol genişletme çalışması kapsamında bahçe duvarı yıkılmak istenen evin sahibinin tabancayla ateş açması sonucu, 1 polis ve 2 zabıta ile yoldan geçen 1 kişi yaralandı. 
     Alınan bilgiye göre, Abdurrahman Gazi Mahallesi Kale Sokak üzerinde yol genişletme çalışması yapan Sultanbeyli Belediyesi İmar Müdürlüğü ekipleri, cadde üzerinde bulunan 52 numaralı evin bahçe duvarını yıkmak istedi. 
     Duvarın yıkılmasına karşı çıkan evin sahibi H.K 70 , 5 katlı binanın en üst katından zabıta görevlileri ile güvenlik önlemi alan polise tabancayla ateş etti. 
     Olayda polis memuru İbrahim Çam, zabıta memurları Özkan Öztürk ve Nail Çelik ile yoldan geçen Birgül Aksel isimli kadın yaralandı. 
     Karnından yaralanan polis memuru Çam ile sol omzundan vurulan zabıta görevlisi Öztürk, Dr. Lütfi Kırdar Kartal Eğitim ve Araştırma Hastanesi’nde ameliyata alındı. 
     Zabıta memuru Çelik ile diğer yaralı Aksel ise Sultanbeyli Devlet Hastanesi’ne kaldırıldı. 
     Olaydan sonra kaçan H.K’nin yakalanması amacıyla polisin çalışması sürüyor. 
     
</TEXT>
</DOC>
