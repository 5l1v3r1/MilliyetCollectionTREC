<DOC>
<DOCNO> 354727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/soneko10.html </URL>
<DATE> 2005/06/23/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Turktell konsorsiyumu Telekom ihalesine teklif verecek 
</HEADLINE>
<TEXT>

     Turkcell, iştiraki Turktell’in liderliğinde oluşturulan ve ön yeterlilik aşamasını geçen konsorsiyumun Telekom ihalesine teklif vereceğini bildirdi. 
     Turkcell’den İMKB’ye gönderilen açıklamada, Türk Telekom’un yüzde 55’lik hissesinin blok satışıyla özelleştirilmesi ihalesi kapsamında ön yeterlilik aşamasını geçen şirketin iştiraki Turktell Bilişim’in liderliğinde, 17 Haziran’da İhale Komisyonu’na sunulan nihai konsorsiyum yapısı ile Turktell Konsorsiyumu adına teklif verileceği belirtildi. 
     Şirket hissedarlarından Çukurova Holding ile Mogoton Finance Limited arasında hisse senedi rehin sözleşmesi imzalandığı hatırlatılan açıklamada, Çukurova Holding’in sahip olduğu 7 milyar 491.7 milyon adet nama yazılı hisseler üzerine Mogoton Finance lehine rehin tesis edildiği belirtildi. Tesis edilen rehne ilişkin olarak şirket pay defterine şerh düşülmesi kabul edildi. 
     
</TEXT>
</DOC>
