<DOC>
<DOCNO> 390278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sonyas18.html </URL>
<DATE> 2005/10/27/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Aydan arazi satınca... 
</HEADLINE>
<TEXT>

     Çin'de, ay arazisi sattığı ileri sürülen bir şirket hakkında soruşturma başlatıldı. 
     Pekin Haberleri gazetesinde yer alan haberde, Pekin Belediyesi'ne bağlı birimlerin, Pekin Ay Köyü Havacılık Bilimi ve Teknolojisi Şirketi'nin faaliyetleri hakkında kanıt topladığı kaydedildi. 
     Bu şirket geçen 5 Eylül'de kayıt yaptırırken faaliyet alanını ''uzay seyahati, ayın kalkındırılması ve ayda arazi satışı'' olarak bildirmişti. 
     Pekin Belediyesi yetkilileri, kayıtlı sermayesi 10 milyon yuan 1.23 milyon ABD Doları görünen, ancak bunun sadece 100 bin yuanlık kısmı ödenen şirketin başlangıçta faaliyetleri arasında ayda arazi satışını göstermediğini ileri sürdüler. 
     ABD'deki Lunar Embassy'nin acentesi olarak gösterilen şirketin, bu ülkenin resmi makamlarından gelen herhangi bir belgesi olmadığı, sadece Amerikan şirketinin mühürlü yetki belgesi bulunduğu bildirildi. Çinli yetkililer, bunun ''özel bir faaliyet'' olduğunu savunurken, Çinli hukukçular bu görüşe karşı çıkıyor. 
     Tartışmalar sürerken Çin'deki Lunar Embassy olarak adlandırılan şirket, 19 Ekim'de faaliyete geçti. Şirket yetkilisi Li Jie, dönümünü 298 yuana 37 ABD Doları sattıkları yerler hakkında ''belge'' verdiklerini ve bu ''belge'' ile sahiplerinin toprak ile 3 kilometreye kadar derinlikteki madenleri işletme hakkında sahip olduğunu belirtti. 
     1980 yılında kurduğu Lunar Embassy ile dünya dışındaki varlıkların satışını ilk kez yapan Amerikalı girişimci Dennis Hope tarafından Çin acenteliğine atanan Li Jie, ''Bunu potansiyel değeri sınırsız şekilde yükselen alışılmamış bir hediye olarak gördüklerini'' söyledi. 
     Apollo-2'nin aya gitmesinden 11 yıl sonra girişimde bulunan Hope, 1967 yılında hazırlanan BM Dış Uzay Anlaşması'nda hükümetlerin dünya dışında mülkiyet edinemeyeceklerinin belirtilmesine rağmen, kişi ve şirketlerden bahsedilmemesinin bir ''boşluk'' olduğu değerlendirmesini yapmıştı. 
     Hope, kısa süre önce China Daily gazetesinde yer alan demecinde, aralarında ABD'nin eski başkanları Ronald Reagan ve Jimmy Carter ile çok sayıda ünlü film yıldızının bulunduğu 3.5 milyon kişiye ayda arazi sattığını ileri sürmüştü. 
     Li Jie, son günlerde yüzlerce telefon aldığını, ancak birçok kişinin bunun yasal bir ticaret olduğuna inanmadığını, dolandırıcılık veya şaka olduğunu düşündüğünü belirtti. 
     Haberde, Pekin'de bir basın organında çalışan Şi soyadlı bir kişinin, ''Bu çok saçma. Ay, tüm insanlığa ait, bir şirket tarafından nasıl satılabilir '' sözlerine de yer verildi. 
     
</TEXT>
</DOC>
