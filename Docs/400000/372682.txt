<DOC>
<DOCNO> 372682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/yasam/ayas.html </URL>
<DATE> 2005/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Koruma kurulunun danışman başkanı 
</HEADLINE>
<TEXT>


Antalya Kültür ve Tabiat Varlıklarını Koruma Kurulu Başkanı Prof. Dr. Haluk Abbasoğlu'nun, Kültür ve Turizm Bakanlığı'ndan restorasyon ihaleleri alan bir şirkete danışmanlık yaptığı ortaya çıktı. Ancak bu, yasaya aykırı.. 

Ömer Erbil 

Antalya Kültür ve Tabiat Varlıklarını Koruma Kurulu Başkanlığı'nı yürüten Prof. Dr. Haluk Abbasoğlu'nun, kurulun yetki sınırlarında bulunan Kültür ve Turizm Bakanlığı'ndan restorasyon ihaleleri alan bir inşaat şirketine danışmanlık yaptığı belirlendi. Kanun ise bu durumu açıkça yasaklıyor. 

İhale iptal edildi 
Sayka Mimarlık-Mühendislik şirketince Side'de yapılan onarım işlerinin hepsinde danışman olarak Abbasoğlu'nun ismi var. Şirket son olarak Side ören yerindeki tarihi anıtsal çeşmenin restorasyon, restitüsyon, röleve ihalesini aldı. Sayka daha önce de Side'deki Büyük ve Liman hamamlarının restorasyonlarını gerçekleştirmişti. 
Şirketin son almak istediği iş ise Abbasoğlu'nun başkanlığında yürütülen Perge kazılarının antik kule inşaatının 500 bin YTL tutarındaki onarım ihalesi. Diğer şirketler, Abbasoğlu'nun aynı zamanda Koruma Kurulu Başkanı, Kazı Başkanı ve Sayka'nın danışmanı olması nedeniyle tepki gösterince ihale iptal edildi. 

Tabelalarda ismi var 
Şirket, danışmanının ismini de onarım yaptığı her inşaatın önündeki tabelaya yazmaktan çekinmedi. Oysa 5226 sayılı Kültür ve Tabiat Varlıklarını Koruma Kanunu buna izin vermiyor. Yasanın 10. maddesinin 3. bendi şöyle 
"Koruma Yüksek Kurulu ile Koruma Bölge Kurulu üyeleri görev ve yetki alanlarına giren konularda doğrudan veya dolaylı taraf olamaz, hiçbir menfaat sağlayamazlar. Aksi davrananların kurul üyeliği bakanlıkça sona erdirilir." 

'Maddi karşılık almadım' 
"Hamam restorasyonları doçentlik tezimdi" diyen Abbasoğlu ise iddialarla ilgili şunları söyledi 
"Başka birinin danışmanlık yapmasına zaten izin vermezdim. Sayka, bakanlıktan buranın ihalesini alınca, onlara danışmanlık yaptım. Maddi bir karşılık almadım. Çeşme onarımına da maddi bir karşılık yapmadan danışmanlık yapıyorum. 5226 sayılı yasada belirtildiği gibi, maddi bir karşılığı olan danışmanlık değil bu. 1960 yılından beri ben Side'de ve Perge'de çalışıyorum. Bu bölgeyi benden daha iyi bilen yok. Çeşme onarımının tüm eski çalışmaları İstanbul Üniversitesi olarak bizdedir. Kurul kararlarında ben, yasaya aykırı imzalar atmıyorum. Zaten kurulda 7 kişi var. Ancak bu iddaların esas sebebi gayet açıktır. Perge'deki helenistik kulelerin onarım işi var. Kazı başkanı benim, ihaleye 4 firma katılıyor. Bu iddalar o firmalardan çıkıyor." 

Onay olmadan çivi çakılamaz 
Birçok yeri arkeolojik SİT alanı olan Antalya'da, bu bölgelerin inşaat projesi, Koruma Kurulu'na geliyor. Ancak projeler dosya yoğunluğundan bazen kuruldan aylarca geçmiyor. Bu açıdan Koruma Kurulu inşaat firmalarının adeta korkulu rüyası. Çünkü kurul projeyi onaylamadan tek bir çivi bile çakılamıyor, restorasyon da yapılamıyor. 

'Hem yasa izin vermez hem de etik değil' 

İstanbul 1 No'lu Koruma Kurulu üyesi Prof. Dr. Cengiz Eruzun, "Hem etik değil, hem de yasa izin vermiyor. Bakanlıktan iş alıp Kurul, Başkanı'nı danışman yapacaksınız. Bu, kabul edilebilir bir şey değil" diye konuştu. 
İstanbul 3 No'lu Koruma Kurulu Başkanı Prof. Dr. Can Binan ise "Kurul üyeleri kendi bölgelerinde iş yapan bir şirkete danışmanlık yapamaz. Etik değil. Ben kurul üyeliğimden önce iş yaptığım yerlerin dosyaları bile geldiğinde toplantılara katılmıyorum" dedi. 

'Büromu kapattım' 

Mimarlar Odası Genel Başkanı ve Bursa Koruma Kurulu üyesi Oktay Ekinci ise "Abbasoğlu en deneyimli hocalarımızdan olup saygın biridir. Bugüne kadar korumanın tersine bir davranışı bulunmamıştır. Yine de, kurullarda görev yapanların o kurulun izin verdiği projelerle ilişkisi olmamalı" dedi. Ekinci, sorumuz üzerine de "Kurul üyesi olduğumda kendi büromu kapattım. Görevim sırasında kurul bölgesinde bu tür ilişkilere girmiyorum. Ama bölgemin dışında danışmanlık yapıyorum" diye konuştu. 


</TEXT>
</DOC>
