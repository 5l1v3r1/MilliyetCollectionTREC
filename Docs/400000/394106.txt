<DOC>
<DOCNO> 394106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sonsiy01.html </URL>
<DATE> 2005/11/11/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
10 Kasım'da soğuk buluşma 
</HEADLINE>
<TEXT>

     ANKARA Milliyet 

TBMM Başkanı Bülent Arınç'ın Cumhurbaşkanı Ahmet Necdet Sezer'in türban konusundaki tavrını eleştiren sözlerinin ardından gerçekleşen 10 Kasım Atatürk'ü anma törenleri devletin zirvesinde soğuk buluşmaya sahne oldu. Anıtkabir'deki törenlerde art arda yürüyen Sezer ve Arınç arasında konuşma olmaması dikkat çekti. 
     Türkiye Cumhuriyeti’nin kurucusu Mustafa Kemal Atatürk, ebediyete intikalinin 67. yıldönümünde Anıtkabir’de düzenlenen devlet töreniyle anıldı. Anıtkabir'de sabah saatlerinde yapılan törene Sezer, Arınç, Başbakan Recep Tayyip Erdoğan, Genelkurmay Başkanı Orgeneral Hilmi Özkök'ün yanı sıra, çok sayıda bakan ve askeri erkan katıldı. CHP Genel Başkanı Deniz Baykal'ın Ankara dışında olduğu için katılamadığı törenlerde ANAP Genel Başkanı Erkan Mumcu hazır bulundu. 
     Sezer, üzerinde "Cumhurbaşkanı" yazılı kırmızı - beyaz karanfillerden oluşan çelengi Büyük Önder’in kabrine koydu. Atatürk’ün 67 yıl önce ebediyete intikal ettiği 09.05’te sirenler eşliğinde saygı duruşunda bulunuldu ve İstiklal Marşı okundu. 
     
     Cüppelli öğrenciler 

     Törenler sırasında Sezer - Arınç - Erdoğan arasında hiçbir diyalog yaşanmadı. Sezer'in sadece Anıtkabir'den ayrılırken Arınç ve Erdoğan'ın elini sıkması dikkat çekti. 
     Anıtkabir kapısından çıkış yapan askerleri izci öğrenciler izci selamı, vatandaşlar da alkışlarla uğurladı. Törenin ardından askeri ve sivil erkanla öğrenciler, Atatürk’ün mozolesinin önünden saygı geçişi yaptı. Süleyman Demirel Üniversitesi öğretim görevlileri ve öğrenciler de törene cüppeleriyle katıldı. 
     
     "Ant içtik" 

     Anıtkabir'de Misak - ı Milli Kulesi’nde Anıtkabir Özel Defteri'ni imzalayan Sezer, şunları yazdı 
     "Türk ulusu büyük bedeller ödenerek kurulan laik ve demokratik Cumhuriyetimizi ödün vermeden sonsuza kadar yaşatmak ve yeni eserlerle güçlendirmek için ant içmiştir. Ülkemizi karanlıktan aydınlığa çıkaran, toplumumuzu çağdaş yaşam biçimine kavuşturan ölümsüz önderimiz olarak gönüllerdeki erişilmez yeriniz değişmeyecek. Size olan sevgimiz, saygımız ve inancımız artarak sürecektir." 
     
</TEXT>
</DOC>
