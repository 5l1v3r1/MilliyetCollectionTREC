<DOC>
<DOCNO> 392598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/son/sontur01.html </URL>
<DATE> 2005/11/06/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Binaya tırmanırken demir korkuluklara takılınca... 
</HEADLINE>
<TEXT>

     Beyoğlu'nda bir binaya tırmanırken dengesini kaybederek düşen ve ayağı 2. kattaki demir korkuluklara takılarak parçalanan genç, polisler tarafından hastaneye kaldırıldı. 
     Tünel Ensis Sokak bitişiğindeki ara sokakta gürültü duyunca evlerinden çıkan vatandaşlar, bir binanın yanında kanlar içinde yatan A.Ö'yü buldular. Vatandaşlar, gaspçılar tarafından ayağından vurulduğunu öne süren A.Ö'nün durumunun incelemesi için olay yerine polis çağırmak istediler. Ancak A.Ö, vatandaşların bu talebine karşı çıktı. 
     Buna rağmen olay yerine çağırılan polisler, hastaneye kaldırılması için ambulans çağırdıkları A.Ö'ye nasıl yaralandığını sorunca, ''Beni gasp etmeye çalışan kişiler bacağımdan vurdu. Kimliğimi de gasp ettiler'' yanıtını aldı. 
     Ancak ayağında kurşun izine rastlanmayan ve çelişkili ifadeler veren A.Ö'nün nasıl yaralandığını araştıran polisler, önünde yattığı binanın 2. katındaki pencerenin demir korkuluklarına takılmış bir ayakkabı buldu. Çevrede yapılan araştırmalarda, A.Ö'nün yanında bulunduğu binaya tırmanırken dengesini kaybedip aşağı doğru kayarak korkuluklara takıldığı, burada ayağının parçalanarak ayakkabısının korkuluklarda kaldığı ve ardından aşağı düştüğü anlaşıldı. Polisin ayakkabısının korkuluklara nasıl takıldığını ve hırsız olup olmadığını sordukları A.Ö, ''ayakkabısının ayağında olduğunu ve hırsızlık için herhangi bir yere girmediğini ve yanına gelen vatandaşların kendisini tanıdığını'' öne sürdü. Ancak çevredeki vatandaşlar A.Ö'yü tanımadıklarını söylediler. 
     Cebinde ve düştüğü yerde bir miktar para, bir çanta ve çeşitli takı malzemeleri olan A.Ö, bu sırada polislere bir telefon numarası vererek emekli polis olduğunu söylediği annesi ile görüşmek istediğini bildirdi. Bunun üzerine polisler, verilen numarayı arayarak, konuştukları kişinin hastaneye gelmesini istediler. 
     Vücudunda kırık olabileceği gerekçesiyle yerinden hareket ettirilmeyen A.Ö, bir süre sonra gelen sağlık görevlilerince Taksim Eğitim ve Araştırma Hastanesi'ne kaldırıldı. 
     Polis yetkilileri, A.Ö'nün hırsızlık amacıyla binaya girmek isterken düşmüş olabileceğini ve olayla ilgili soruşturmanın sürdürüldüğünü ifade ettiler. 
     
</TEXT>
</DOC>
