<DOC>
<DOCNO> 363628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/son/sondun08.html </URL>
<DATE> 2005/07/23/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Turistler Türkiye'de artan güvenlik önlemlerinden memnun... 
</HEADLINE>
<TEXT>

     Daily Telegraph gazetesi, Türkiye’de artan polis kontrollerinin bazı gecikmelere neden olmasına rağmen turistlerin kendilerini güvende hissetmelerini sağladığını yazdı. 
     Türkiye’de özellikle turizm merkezlerinde polisin artık daha çok görüldüğünü belirten Daily Telegraph, yol kontrolleri yapıldığını, havaalanlarındaki güvenlik önlemlerinin arttırıldığını yazdı. Gazeteye konuşan bir turizm acentası yöneticisi ve Türkiye uzmanı Nick Wrightman, acentalara da güvenlik önlemlerini arttırmalarının önerildiğini söyledi ve Türkiye’de artan güvenik önlemlerinin turistlerin kendilerini daha güvende hissetmelerine yardımcı olduğunu ifade etti. 
     Habere göre kontrollerin artması bazı alanlarda da sıkıntı yaratıyor. Yol kontrolleri ve havaalanlarında artan güvenlik önlemlerinin birtakım gecikmeler yarattığını belirten Daily Telegraph, uçuşlarda rötarlar olabileceğini yazdı. 
     Türkiye tatil paketlerinin hemen hemen hepsinin satıldığını söyleyen Wrightman, terör saldırılarının devam etmesi halinde ileriye dönük iptallerin olabileceği ihtimalini de göz ardı etmedi. 
     İngiltere’den Türkiye’ye her yıl bir milyondan fazla turist geliyor. İngiltere Dışişleri Bakanlığı, Türkiye’de terörün hala büyük bir tehlike olduğunu belirtti, ancak İngiliz tatilcilerden Türkiye’ye ziyaretleri iptal ettirmelerini istemedi. 

ANKA 
     
</TEXT>
</DOC>
