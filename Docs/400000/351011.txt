<DOC>
<DOCNO> 351011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/sondun35.html </URL>
<DATE> 2005/06/11/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
Mandela, Aids'le mücadele için Norveç'te... 
</HEADLINE>
<TEXT>

     Eski Güney Afrika Devlet Başkanı Nelson Mandela ve birçok ünlü sanatçı, dünyada on milyonlarca kişinin hayatına mal olan AIDS ile mücadele için harekete geçme çağrısında bulunmak üzere Norveç’in Tromsoe bölgesinde bir araya geldi. 
     Akşam saatlerinde bir yardım konserine katılması beklenen 86 yaşındaki Güney Afrika’nın "özgürlük savaşçısı" Mandela, konser öncesinde yaptığı açıklamada, "AİDS, artık bir hastalık değil, insan haklarını ilgilendiren bir konu. Afrika ve dünya için, şimdi harekete geçmeliyiz" dedi. 
     Adını, Mandela’nın Robben adalarındaki uzun hapislik dönemindeki mahkum numarası olan 46664’den alan konserin amacının, dünyaya "AİDS’in küresel bir sorun" olduğunu hatırlatmak olduğu belirtildi. 
     Oğlu Makgatho’yu AİDS’ten kaybeden Nobel Barış Ödülü sahibi Nelson Mandela ve sanatçıların, bu konserle, 3 hafta sonra İskoçya’da Afrika konulu bir toplantı düzenlemeleri beklenen sanayileşmiş ülkelerin oluşturduğu G8 ülkelerine "duyarlılık mesajı" vermeleri bekleniyor. 
     Konserde, Queen grubundan Brian May, eski Led Zeppelin grubundan Robert Plant, Corrs grubundan Sharon Corr ile Zucchero, Annie Lennox ve Peter Gabriel gibi sanatçılar sahne alacak. 
     Dünyada geçen yıl 500 binden fazlası 15 yaşın altında, 33,1 milyon kişi AİDS’ten öldü. Sadece Afrika’da 25 milyon AİDS’li bulunuyor. 
     
</TEXT>
</DOC>
