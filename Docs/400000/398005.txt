<DOC>
<DOCNO> 398005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sontur02.html </URL>
<DATE> 2005/11/25/ </DATE>
<TIME> 03.40 </TIME>
<AUTHOR>  </AUTHOR>
<HEADLINE>
"Avrupa Türkiye'siz oluşturulamaz" 
</HEADLINE>
<TEXT>

     Yazar ve Paris Match dergisi Yazı İşleri Müdürü Gilles Martin-Chauffier, Türkiye'nin AB'ye alınıp alınmamasının geçmişe bağlı olmaması gerektiğini söyledi. 
     Martin-Chauffier, Notre Dame De Sion Lisesi toplantı salonunda, ''İstanbul'un Romanı'' adlı kitabı üzerine ''Avrupa Türkiye'siz Oluşturulamaz'' başlıklı bir konferans verdi. 
     Avrupa'nın Türkiye için olumsuz bazı düşünceleri bulunduğunu ifade eden Martin-Chauffier, Türkiye'nin kendisini iyi savunamadığını söyledi. 
     Türklerin Avrupa'ya ait olmadığının söylenemeyeceğini dile getiren Martin-Chauffier, Avrupa'nın sadece Paris ve Londra'dan ibaret olmadığını, İstanbul'dan bahsetmeden Avrupa'nın anlatılamayacağını ve Avrupa'daki pek çok şehrin kaderinin asırlar boyunca İstanbul'a bağlı olduğunu anlattı. 
     Martin-Chauffier, geçmişe bağlılığın çok temel bir şey olduğunu belirterek, ''Ancak, Türkiye'nin AB'ye alınıp alınmaması geçmişe bağlı olmamalıdır'' dedi. 
     Türkiye'nin ve İstanbul'un taşıdığı Avrupa'ya ait izlerin yine Avrupa'ya anlatılabilmesi gerektiğini ifade eden Martin-Chauffier, ''Kitabımda da belirttiğim gibi İstanbul'a çok şey borçluyuz. Bizim medeniyetimiz için İstanbul bir kalkan oldu ve bizi korudu. Tüm istilaları önleyen boğaz oldu. Eğer bu istilalar boğazı geçip gelseydi, tüm Avrupa yok olurdu'' şeklinde konuştu. 
     Martin-Chauffier, Türkiye'nin tüm kriterleri yerine getirmesi durumunda bile, Avrupa'nın hissiyata bağlı olarak istememesi halinde AB'ye giremeyeceğini savundu. 
     Gilles Martin-Chauffier, AB'ye girmesi halinde Türkiye'den Avrupa ülkelerine büyük bir göç dalgası olacağı fikrine katılmadığını da dile getirdi. 
     Bu arada, salonda bulunan ve konferansın sonunda söz alan Vatikan Büyükelçiliği İstanbul Temsilcisi Georges Marovitch, AB üyeliği yolundaki Türkiye'den, diğer ülkelerden farklı olarak bazı taleplerde bulunulduğunu ifade etti. 
     Kıbrıs sorunu ve sözde Ermeni soykırımı gibi konulara işaret eden Marovitch, Türkiye'nin bu konularla ilgili görüşlerinin yansıtılmasında Avrupa'daki gazetecilere görev düştüğünü söyledi. 
     
</TEXT>
</DOC>
