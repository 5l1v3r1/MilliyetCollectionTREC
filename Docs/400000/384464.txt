<DOC>
<DOCNO> 384464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sondun42.html </URL>
<DATE> 2005/10/06/ </DATE>
<TIME> 22.04 </TIME>
<AUTHOR>  </AUTHOR>
<HEADLINE>
Talat Ülkemizin artık birleştirilmesinin zamanının geldiğine inanıyorum 
</HEADLINE>
<TEXT>

     KKTC Cumhurbaşkanı Mehmet Ali Talat, ''Ülkemizin artık birleştirilmesinin zamanı geldiğine inanıyorum ve bu fırsatı yakalayabilmek için hiçbir şansı kaçırmamamız gerektiğine inanıyoruz'' dedi. 
     Cumhurbaşkanı Talat, Kıbrıs Rum kesimindeki ana muhalefet Demokratik Seferberlik Partisi DİSİ Başkanı Nikos Anastasidis ile Girne'deki özel konutunda akşam yemeğinde bir araya geldi. 
     Anastasidis, Talat'ın evindeki yemeğe eşi Andri ile birlikte geldi. Talat ile eşi Oya Talat, konuklarını 3 katlı konutlarının önünde karşıladı. Talat ile Anastasidis, yemeğe geçmeden önce gazetecilere görüntü vererek, kısa açıklamalar yaptılar. 
     KKTC Cumhurbaşkanı Talat, Anastasidis ile eşini evinde ağırlamaktan mutlu olduğunu ifade ederek, Anastasidis ile uzun yıllardan beri iyi bir ilişkileri olduğunu ve birbirlerini anladıklarını söyledi. 
     Siyasi liderlerin barış için öncülük yapması gerektiğini belirten Talat, ''Ülkemizin artık birleştirilmesinin zamanının geldiğine inanıyorum ve bu fırsatı yakalayabilmek için hiçbir şansı kaçırmamamız gerektiğine inanıyorum. Bu yüzden bu tarz sosyal olaylar ülkemizin barışı için çok yardımcı olacaktır. Bu sosyal bir yemek olsa da ülkemiz hakkında iyi bir sohbet yapacağız'' diye konuştu. 
     Talat, her zaman işbirliği ve diyalog içinde olmaları için politikacıların cesaretlendirilmesi gerektiğini vurguladı. 
     KKTC Cumhurbaşkanı Talat, bir soru üzerine, Rum Meclis Başkanı ve AKEL Genel Sekreteri Dimitris Hristofyas'ı da davet ettiğini, yakında muhtemelen buluşacaklarını, ama ne zaman olacağını bilmediğini belirtti. 
     
     ''KIBRIS TÜRK TOPLUMUNUN LİDERİ ARKADAŞIM TALAT'' 
     DİSİ Başkanı Anastasidis ise ''Kıbrıs Türk toplumunun lideri arkadaşım Talat ile tekrar görüşme fırsatı bulduk'' ifadesini kullanarak, yemeğin beraber olmak için çok iyi bir fırsat olduğunu söyledi. 
     Anastasidis, yemeğin sosyal bir etkinlik olduğunu, ama aynı zamanda da endişeler, düşünceler ve ülkenin geleceğini konuşmaları için bir fırsat yaratacağını belirtti. 
     Diğer siyasi liderleri de kendileri gibi böyle birlikte olmaları için cesaretlendirdiklerini ifade eden Anastasidis, bu tarz buluşmaların birbirlerini daha iyi anlamalarına ve birlikte Avrupa Birliği'nde, refah içinde çocuklarına ve torunlarına bırakacakları bir ülke yaratma fırsatı vereceğini söyledi. Anastasidis, ''Talat'ı evinize davet edecek misiniz'' sorusuna, ''Elbette davet edeceğim'' yanıtı verdi ve ''İkimiz de Kıbrıslıyız ve Kıbrıslılar misafirperverlikleriyle bilinir. O yüzden Talat ve eşini evimde misafir etmekten mutluluk duyarım'' dedi. 
     İki lider ve eşleri daha sonra yemeğe geçtiler. 
     
</TEXT>
</DOC>
