<DOC>
<DOCNO> 362499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sontur03.html </URL>
<DATE> 2005/07/19/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Kene bir can daha aldı... 
</HEADLINE>
<TEXT>

     Halife YALÇINKAYA SİVAS, DHA 

      KIRIM-Kongo Kanamalı Ateşi KKKA hastalığı can almaya devam ediyor. 8 gün önce kene ısırdıktan sonra Sivas Cumhuriyet Üniversitesi Tıp Fakültesi Hastanesi'nde tedavi altına alınan Tokatlı 55 yaşındaki Ahmet kalkan, dün akşam hayatını kaybetti. Tokat ilinde kene ısırması sonucu KKKA hastalığından ölenlerin sayısı 17'ye ulaştı. 
     Tokat'ta Gezerli Mahallesi'nde yaşayan Ahmet Kalkan'ın 8 gün önce, kendisine ait kayısı bahçesine gittiği, burada kayısı toplarken kendisini kene ısırdığı açıklandı. Yakınları, Ahmet Kalkan'ın kendisini ısıran keneyi eliyle kopardığını daha sonra da Tokat Dr. Cevdet Aykan Devlet Hastanesi'ne gittiğini belirterek, Ahmet Kalkan yüksek ateş şikayetiyle, Sivas'a sevk edildi. Dün akşam saatlerinde de vefat etti'' dedi. Cumhuriyet Üniversitesi Rektörü Prof.Dr. Mehmet Bakır, vatandaşları uyararak, Vatandaşlarımız vücutlarında kene gördüklerinde, kesinlikle ateşle uzaklaştırmaya ya da elleriyle çekip çıkartmaya kalkmasınlar. Bir cımbız yardımıyla keneyi sağa-sola oynatarak çivi çıkarır gibi çıkarsınlar'' dedi. Sivas Cumhuriyet Üniversitesi Tıp Fakültesi Hastanesi'nde son 2 ay içerisinde kene ısırması sonucu KKKA tanısıyla 60 hastanın yattığı, bunlardan 5'inin hayatını kaybettiği açıklandı. Hastalığın yoğun olarak görüldüğü Tokat’ta ise 2002 yılından bu yana kayıt altına alınan 17 hasta hayatını kaybetti. 
     
     BELİRTİLERİ 
     Hastalık ateş, ani başlayan baş ağrısı, kas ağrısı, kırıklık, halsizlik ve belirgin iştahsızlıkla başlar bulantı, kusma, karın ağrısı ve ishal gibi şikayetlerle görülüyor. İlk günlerde yüzde ve göğüste kızarmalar ve kanamalar ortaya çıkabilir. Göğüs ve karından başlamak üzere vücuda yayılan küçük nokta şeklinde kanamalar oluşuyor ve bu kanamalar daha da büyüyerek vücuda yayılıyor. Hastalık tablosuna burun ve dişeti kanamaları da eşlik ediyor. 
     
     NASIL BULAŞIYOR 
     Hastalık insanlara kenelerin ısırması veya kenelerle temas sonucu bulaşıyor. Evcil hayvanlara da aynı şekilde bulaşabiliyor. Ancak, hastalık hayvanlarda belirtisiz seyrederken insanlarda ölüme neden oluyor. Yabani kemirici hayvanlar, kuşlar ve keneler hastalığın doğadaki saklayıcısı rolünü üstleniyor. Keneler beslenmek için bu hayvanlardan kan emerken aldıkları virüsü insanlardan kan emerken bulaştırıyor. Hastalık kene ısırmasının yanı sıra, vücudunda virüs bulunan hayvanların kanlarına, vücut sıvılarına veya diğer dokularına temas etmekle bulaşabildiği gibi bu hastalığa yakalanmış insanların kan veya vücut sıvılarına temas sonucu da bulaşabiliyor. 
     
     HASTALIKTAN KORUNMA 
     Tüm enfeksiyon hastalıklarında olduğu gibi KKKA'da da korunma ve kontrol önlemlerinin alınması çok önemli ve gereklidir. 
     Hasta ve hastanın sekresyonları ile temas sırasında mutlaka üniversal önlemler eldiven, önlük, gözlük, maske vb. alınmalıdır. Genellikle hava yolu ile bulaşmadan bahsedilmemektedir. Ancak, kan ve vücut sıvıları ile temastan kaçınılmalıdır. Bu şekilde bir temasın söz konusu olması halinde, temaslının en az 14 gün kadar ateş ve diğer belirtiler yönünden takip edilmesi gerekmektedir. 
     Hayvan kanı, dokusu veya hayvana ait diğer vücut sıvıları ile temas sırasında da gerekli korunma önlemleri alınmalıdır. 
     Kene mücadelesi çok önemli olmakla birlikte oldukça zor görülmektedir. Keneler yumurta dönemleri hariç diğer biyolojik evrelerinde insanlara hücum ederek kan emebilir. Hem mera keneleri hem de mesken keneleri gelişmelerini sürdürebilmek ve nesillerini devam ettirebilmek için konakçılarından kan emmek zorundadırlar genel olarak da konakçı spesifitesi göstermezler. Coğrafik bölgelere ve türlere göre değişmekle beraber, KKKA'yı bulaştıran Hyalomma soyuna ait keneler genel olarak nisan ve ekim aylarında aktiftirler bu dönemlerdeki salgınların sebebi de budur. Bu nedenle öncelikle konakçılar kenelerden uzak tutulmalı ve kenelerin kan emmeleri engellenmelidir. 
     Mümkün olduğu kadar kenelerin bulunduğu alanlardan kaçınılması gerekmektedir. Hayvan barınakları veya kenelerin yaşayabileceği alanlarda bulunulması durumunda, vücut belirli aralıklarla kene yönünden muayene edilmeli vücuda yapışmamış olanlar dikkatlice toplanıp öldürülmeli, yapışan keneler ise kesinlikle ezilmeden ve kenenin ağız kısmı koparılmadan bir pensle sağa sola oynatarak, çivi çıkarır gibi alınmalıdır. 
     Diğer önemli hususlardan birisi de piknik amaçlı olarak su kenarları ve otlak şeklindeki yerlerde bulunanlar döndüklerinde, mutlaka üzerlerini kene bakımından kontrol etmeli ve kene varsa usulüne uygun olarak vücuttan uzaklaştırmalıdır. Çalı, çırpı ve gür ot bulunan yerlerden uzak durulmalı, bu gibi yerlere çıplak ayakla veya kısa giysilerle girilmemelidir. 
     Ormanlarda çalışan işçilerin ve ava çıkanların lastik çizme giymeleri veya pantolonlarının paçalarını çorap içine almaları kenelerden koruyucu olabilmektedir. 
     
</TEXT>
</DOC>
