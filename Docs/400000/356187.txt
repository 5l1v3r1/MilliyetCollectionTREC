<DOC>
<DOCNO> 356187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sondun39.html </URL>
<DATE> 2005/06/28/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
İran'da başörtüsü, müzik ve uydu TV'lere 'hoşgörü' 
</HEADLINE>
<TEXT>

     İran'da 24 Haziran Cuma günü yapılan ikinci tur seçimde cumhurbaşkanı seçilen muhafazakar Mahmud Ahmedinecad'ın, kadınların giyimi, müzik veya uydu televizyonları gibi konularda hoşgörülü olacağı bildirildi. 
     Ahmedinecad'ın yakın çevresinden Mehdi Kalhor, Almanya'dan yayın yapan İran uydu kanalı MITV'ye yaptığı açıklamada, ''Polisten kız ve erkeklerin giyim ve iletişim biçimlerine karışmamasını istiyoruz'' dedi. 
     Eski bir kültür bakanlığı yetkilisi olan Kalhor, ''Sansüre ve baskıya son vermeye niyetliyiz. Herkes uydu televizyonu sahibi olmakta özgürdür'' dedi ve Ahmedinecad'ın da kendisiyle aynı fikirde olduğunu söyledi. Kalhor, müzikle ilgili olarak yaptığı açıklamada da ''Herkese çalışabileceği bir alan yaratmak gerekmektedir. Pop ve rock müziğimizin gelişmesi için birçok alan mevcut'' dedi. 
     İran'da bir albüm çıkarmak veya konser vermek isteyen müzisyenler sansürden geçmek zorunda. 
     
</TEXT>
</DOC>
