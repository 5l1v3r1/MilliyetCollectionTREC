<DOC>
<DOCNO> 386168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sontur30.html </URL>
<DATE> 2005/10/12/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Üç yaşındaki çocuk kayboldu, toprak yiyerek hayatta kaldı 
</HEADLINE>
<TEXT>

     Mustafa ÖZDEMİR- Seçkin KIRARSLAN- Sertan AYDEMİR EREĞLİ Zonguldak , DHA 

ZONGULDAK'ın Ereğli İlçesi Güneşli Beldesi Hacıuslu Köyü'nde çobanlık yapan babasının yanına gitmek isterken ormanda kaybolan 3 yaşındaki Ümran Gündoğdu, jandarma timlerinin yaklaşık 21 saat süren aramaları sonucu donmak üzereyken bulundu. Hastanede doktor kontrolünden geçirilen küçük Ümran'ın sağlık durumunun iyi olduğu belirtildi. 
     Dün saat 14.00 sıralarında annesi Kezban Gündoğdu'ya, evlerinden yaklaşık 3 kilometre uzakta orman yakınında hayvan otlatan babası İsmail Gündoğdu'nun yanına gideceğini söyleyen Ümran Gündoğdu, tek başına yola çıktı. 
     Babasının yanına varamayacağından endişe etmeyen anne Kezban Gündoğdu, diğer iki çocuğuyla ilgilenirken, akşam saatlerinde eşi İsmail Gündoğdu eve yalnız gelince durumu farketti. Küçük kızının babasına giderken ormanlık alanda kaybolduğunu anlayan Kezban Gündoğdu, soluğu köy muhtarının yanında aldı. 
     Toplanan köylüler yaptıkları aramadan bir sonuç alamayınca saat 21.00 sıralarında jandarmayı arayarak yardım istediler. Yaklaşık 100 askerle hemen harekete geçen jandarma ekipleri, bölgede yoğun araştırma başlattı. 
     Gece boyunca yağmur altındaki aramalar aralıksız sürerken, küçük Ümran, bugün saat 11.00 sıralarında bir ağacın altında bitkin halde bulundu. Soğuktan donmak üzere olduğu anlaşılan Ümran Gündoğdu, ambulansla Ereğli Devlet Hastanesi'ne kaldırıldı. 
     Acil serviste ve çocuk servisinde doktor kontrolünden geçirilen küçük Ümran'ın sağlık durumunun iyi olduğu anlaşıldı. Ağzında toprak kırıntıları bulunan Ümran'ın toprak yiyerek karnını doyurmaya çalıştığı ve yaşadığı korku nedeniyle henüz konuşamadığı belirtildi. 
     Kaybolan kızını gece boyunca aramaktan yorulan, ancak bulunmasıyla büyük sevinç yaşayan 29 yaşındaki baba İsmail Gündoğdu, Sabaha kadar kızımı bulabilmek için her taşın altına baktık. Girmediğimiz çalılık kalmadı. Sabaha karşı artık umudumuzu kaybettik, ama sonra bulunduğunu duyunca dünyalar bizim oldu. Kızımı Allah korudu'' dedi. 
     Küçük Ümran’ın dedesi Mehmet Gündoğdu da Torumunum kaybolduğu ormanda çakal, ayı, kurt, tilki ve domuz gibi yabani hayvanlar var. En çok ayının parçalamasından korktuk. Allah jandarmamızdan ve köylüden razı olsun'' diye konuştu. 
     
</TEXT>
</DOC>
