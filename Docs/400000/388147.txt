<DOC>
<DOCNO> 388147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/yasam/axyas01.html </URL>
<DATE> 2005/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Eşcinsellik muayenesini reddetmek, ceza artırdı 
</HEADLINE>
<TEXT>


Askeri mahkeme, askerlik yapmayı kabul etmeyen 'vicdani retçi'yi 4 yıla mahk m etti, homoseksüellik muayenesini reddetmeyi ceza artırıcı neden saydı 

GÖKÇER TAHİNCİOĞLU Ankara 

ABD'nin Afganistan'a müdahale ettiği 2001'de militarizme karşı çıktığını açıklayarak 'vicdani retçi' olan Mehmet Tarhan, mayısta askerlik yapmayı reddettiği için tutuklandı. Tarhan, eşcinsel olduğuna ilişkin sağlık raporu alarak 'çürüğe' çıkarılması yönündeki telkinleri de reddetti. 
Hakkında 'emre itaatsizlikten' dava açılan Tarhan, tahliye edildi ve Tokat'taki bir birliğe götürüldü. Birliğinde de askerlik yapmayı reddeden Tarhan, tekrar tutuklandı ve hakkında 'emre itaatsizlikte ısrar' suçundan dava açıldı. Tarhan, Sivas 5. Piyade Eğitim Tugay Komutanlığı Askeri Mahkemesi'nce 2 ayrı davada toplam 4 yıl hapse mahk m edildi. Böylece Tarhan'ın askerliği her reddedişinde ayrıca cezalandırılmasının da yolu açıldı. 

Karar temyiz edildi 
Tamamladığı gerekçeli kararında, 'vicdani ret' kavramını tartışmaktan kaçınan mahkeme, her Türk gencinin askerlik yapması gerektiğinin altını çizdi. 
Kararda, 2 ayrı davada cezanın alt sınırı olan 6 aydan toplam 12 ay hapis cezası verilmesi mümkünken 4 yıl hapis cezası verilmesine de açıklık getirildi. Tarhan'ın askerlik yapmayı acemi erlerin yoğun bulunduğu ortamda reddederek moral bozukluğuna neden olması ve homoseksüalite muayenesi sonunda askerliğe elverişli olmadığı tespiti ihtimali bulunmasına rağmen muayeneden kaçınması, cezada 'asgariden' uzaklaşılmasına gerekçe gösterildi. 

Açlık grevine başladı 
Kararı temyiz eden Tarhan'ın avukatı Suna Coşkun, vicdani retçilere askerlik yaptırılmamasının "uluslararası hak" olduğunu vurguladı. 
Temyiz dilekçesinde, vicdani reddin anayasaya aykırı olmadığını belirten Yargıtay Savcısı ve Anayasa Mahkemesi raportörünün görüşlerine de yer verildi. Tarhan'ın cezasının, insanlık onuruna aykırı bulduğu eşcinsellik muayenesini yaptırmaması nedeniyle artırılmasının da hukuka aykırı olduğu ifade edildi. 
Saç ve sakalı askeri cezaevinde zorla kesilen Tarhan'ın, 30 Eylül'de süresiz açlık grevine başladığı, eylemini sorumlular hakkında soruşturma açılıncaya kadar sürdüreceği öğrenildi. 
Yargıtay Savcısı Ömer Faruk Eminağaoğlu ile Anayasa Mahkemesi raportörü Osman Can makalelerinde, vicdani reddin anayasa tarafından vicdan özgürlüğü kapsamında değerlendirildiğini, askerliğin değil vatan hizmetinin zorunlu olduğunu dile getirmişti. 


</TEXT>
</DOC>
