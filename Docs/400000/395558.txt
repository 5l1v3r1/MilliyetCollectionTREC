<DOC>
<DOCNO> 395558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sontur27.html </URL>
<DATE> 2005/11/16/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
4 tanığın teşhis ettiği Kalaycı'nın katil zanlısı, suçlamaları reddetti 
</HEADLINE>
<TEXT>

     İstanbul Üniversitesi İÜ Tıp Fakültesi Göğüs Cerrahisi Anabilim Dalı Başkanı Prof. Dr. Necip Göksel Kalaycı’nın öldürülmesine ilişkin yakalanan ve 4 tanık tarafından teşhis edildiği belirtilen Y.C’nin, hakkındaki suçlamayı kabul etmediği öğrenildi. 
     Polis yetkilileri, Asayiş Şube Müdürlüğü Cinayet Büro Amirliği’ndeki işlemleri tamamlandığı için Fatih Adliyesi’ne sevk edilen şüpheli Y.C’nin 4 tanık tarafından teşhis edildiğini, ancak kendisinin hakkındaki suçlamayı kabul etmediğini belirttiler. 
     Y.C’nin cep telefonunun olay sırasında kapalı olduğunun anlaşıldığını belirten yetkililer, olaydan 1 saat sonra cep telefonunu Sarıyer’de açan şüphelinin ilk olarak kendisiyle birlikte adliyeye gönderilen H.K’yi aradığının tespit edildiğini bildirdiler. 
     Yetkililer, ifadesinde bıyıklarını Ramazan ayında kestiğini söyleyen şüphelinin kaldığı otelin kamera kayıtlarında, olaydan bir süre önce bıyıklı olduğunun görüldüğünü ifade ettiler. 
     Aksaray’da yapılan bir baskında 1 adet el bombası ile 33 adet 9 milimetre çaplı mermi ve 27 adet de av tüfeği fişeği ele geçirildiğini ve H.K’nin gözaltına alındığını belirten yetkililer, Prof. Dr. 
     Kalaycı’nın öldürülmesi olayında kullanılan tabancanın da 9 milimetre çaplı olduğunu hatırlattılar. 
     Yetkililer, Y.C’nin, bir yakının hastalığı boyunca yanında kaldığı ve ölümünün ardından olayı tek başına planlayıp gerçekleştirdiğinin sanıldığını kaydettiler. 
     
</TEXT>
</DOC>
