<DOC>
<DOCNO> 357883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/son/sontur26.html </URL>
<DATE> 2005/07/03/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Erdoğan ile Karamanlis, halka hitap etti... 
</HEADLINE>
<TEXT>

     Bilal Yakınbaş AA 

Başbakan Recep Tayyip Erdoğan, bugün temeli atılan Türkiye-Yunanistan Doğalgaz Boru Hattı'nın, özellikle Türkiye ve Yunanistan arasında barışın daha da farklı bir ivme kazanmasının yolunu açacağını söyledi. 
     Başbakan Erdoğan ile Yunanistan Başbakanı Kostas Karamanlis, Türkiye-Yunanistan Doğalgaz Boru Hattı'nın inşaatının temel atma töreni dolayısıyla İpsala'da halka hitap etti. 
     Erdoğan, burada yaptığı konuşmada, büyük ekonomik gelişmeler ve refah seviyesinin yükselmesi sonucu değişen tüketim alışkanlıklılarından dolayı dünya enerji tüketiminin hızla arttığını ifade etti. 
     Temeli atılan doğalgaz boru hattının özellikle Türkiye ve Yunanistan arasında aynı zamanda barışın daha da farklı bir ivme kazanmasının yolunu açacağını vurgulayan Erdoğan, şöyle konuştu 
     ''Halklarımız arasındaki dostluğun daha da artmasının bana göre öncelikli bir nedeni olacaktır, sevgi farklılık kazanacaktır. Bu ekonomik gelişmelere paralel olarak attığımız doğalgaz enerji hattıyla ilgili kaynak, gelecek nesillere bırakacağımız en önemli bir miras olacaktır. Sevgili dostum Kostas Karamanlis'in AB, özellikle 17 Aralık sürecinde bizlere vermiş olduğu desteği unutmam mümkün değil. 
     Şu anda atmakta olduğumuz adım da zaten bu dayanışmanın, bu geleceğe bakışın önemli adımlarından bir tanesidir. Bugüne kadar her alanda gerçek bir koridor ve kavşak noktası olarak gerekli tüm adımları atan Türkiye, Avrupa enerji arz güvenliğinin sağlanmasındaki potansiyel rolünü de başarıyla yürütmektedir.'' 
     
     ''TÜRKİYE-YUNANİSTAN CİDDİ ENERJİ KORİDORU OLUŞTURACAK'' 
     Başbakan Erdoğan, Hazar bölgesi, Kafkaslar ve Ortadoğu'daki komşulara ait büyük doğalgaz yataklarının Türkiye ve Yunanistan'dan başlayacak bir boru hattı şebekesiyle batıya ulaştırılacağını bildirdi. 
     ''Özet bir ifadeyle Türkiye-Yunanistan ciddi bir enerji koridorunu oluşturacak. Bu süreç, bahse konu ülkeler arasındaki işbirliğinin her alanda hızla gelişmesine önemli katkılar yapacaktır'' diyen Erdoğan, şunları kaydetti 
     ''Bugün burada gerek stratejik ve ekonomik, gerek ikili ilişkilerimiz açısından büyük önem arz eden Türkiye-Yunanistan Doğalgaz Boru Hattı inşaat çalışmalarının başlatılmasına tanıklık etmek amacıyla bir araya gelmiş bulunuyoruz. Projede masa başı çalışmalarının tamamlanarak inşaat aşamasına geçiliyor olmasından duyduğum memnuniyeti, özellikle sizlerle paylaşmak istiyorum. 
     Ülkelerimiz açısından gerçekten bugün tarihi bir gün yaşıyoruz, tarihe bir kayıt düşüyoruz. Bu, kuru bir doğalgaz enerji boru hattının inşaatının başlatılması değildir. Türkiye üzerinden Yunanistan'a ilk doğalgaz teslimatının başlatılacağı o tarihi anı büyük bir heyecanla ve sabırsızlıkla bekliyorum, milletçe de bekleyeceğiz.'' 
     
     HATTIN YAPIMI 1 YILDA TAMAMLANACAK 
     Başbakan Erdoğan, hattın Türkiye tarafından inşa edilecek 200 kilometrelik bölümünün 1 yılda tamamlanmasının hedeflendiğini belirterek, ''Öyle tahmin ediyorum ki, Yunanistan da 100 kilometrelik hattını herhalde bir yıldan daha kısa bir zamanda tamamlayacaktır. Bu hattın tamamlanmasından sonra burada, doğalgazın bu defa verilişinin merasimini hep birlikte yapacağız'' diye konuştu. 
     Katkılarından dolayı AB Enerji Komisyonu, dışişleri bakanları, enerji bakanları ve diğer ilgilere teşekkür eden Erdoğan, şunları söyledi 
     ''Ülkelerimiz arasında tesis ettiğimiz bu boru hattının, aynı zamanda Türk ve Yunan halklarını birbirine yeniden, daha farklı ve daha güçlü bir şekilde bağlayan bir dostluk ve barış köprüsü olmasını temenni ediyorum. 
     İnanıyorum ki, barış, dostluk ve sevgi geleceğe bırakabileceğimiz ölümsüz miraslar olacaktır. Doğalgazın sıcaklığı hiçbir zaman gönüllerimizin sıcaklığını aşamayacaktır, ancak kuvvetlendirecektir.'' Erdoğan'ın konuşmasının ardından vatandaşlar sevgi gösterilerinde bulundular ve Başbakan ile anı fotoğrafı çektirdiler. 
     Geniş güvenlik önlemlerinin alındığı sembolik törenin ardından, Başbakan Erdoğan, Yunanistan Başbakanı Karamanlis'i makam aracına kadar eşlik ederek uğurladı. 
     
</TEXT>
</DOC>
