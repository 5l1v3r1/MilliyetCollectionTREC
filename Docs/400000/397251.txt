<DOC>
<DOCNO> 397251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sondun18.html </URL>
<DATE> 2005/11/23/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
İsrail'de halk 28 Mart'ta sandık başına gidecek... 
</HEADLINE>
<TEXT>

     İsrail'de genel seçimlerin 28 Mart'ta yapılacağı kesinleşti. 
     Yetkililer, Cumhurbaşkanı Moşe Katsav ile Parlamento Başkanı Reuven Rivlin'in seçim tarihi konusunda uzlaştığını söyledi. 
     Parlamento sözcüsü Giorda Pordes, Katsav ile Rivlin'in bir araya geldiğini ve seçimlerin 28 Mart'ta yapılması konusunda görüş birliğine vardığını belirtti. 
     Diğer taraftan, Likud Partisi'nden ayrılan Başbakan Ariel Şaron'un, ''Ulusal Sorumluluk'' adında kurduğu yeni parti resmen tanındı. 
     Partinin resmiyetinin, parlamentodaki ilgili komite tarafından onaylandığı belirtildi. 
     Yeni partinin, 14'ü Likud'dan, biri İşçi Partisi'nden olmak üzere parlamentoda 16 üyesi bulunuyor. 
     Şaron, İşçi Partisi'nin yeni lideri Amir Peretz'in erken seçim baskısı ve koalisyon hükümetini bozma tehdidi üzerine, görüş ayrılığı olmadan hareket edecek bir parti kurma gerekçesiyle iktidardaki Likud Partisi'nden ayrılmış ve daha sonra Katsav'dan, parlamentoyu feshetmesini ve erken seçim çağrısında bulunmasını istemişti. 
     
</TEXT>
</DOC>
