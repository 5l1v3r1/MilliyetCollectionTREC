<DOC>
<DOCNO> 371885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sonsiy10.html </URL>
<DATE> 2005/08/22/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Ders kitapları ücretsiz dağıtılacak 
</HEADLINE>
<TEXT>

     Dicle Eren CNN TÜRK 

      Yeni müfredatın uygulanmaya başlanacağı ilköğretimde, ders kitapları yine Milli Eğitim Bakanlığı tarafından ücretsiz olarak dağıtılacak. 
     İlköğretim öğrencilerinin 12 eylül sabahı sıralarının üzerinde bulacakları kitaplar için Milli Eğitim Bakanlığı hazırlıklarını tamamladı. 
     Bu yıl özel sektöre ait yayınevlerinden 62 milyon, Devlet Kitapları Döner Sermayesi Müdürlüğü'nden 44 milyon olmak üzere toplam 105 milyon 760 bin 90 kitap satın alındı. Bu kitaplar için özel sektöre 73 milyon 3 YTL ödendi. 
     Bu yıl yeni ilköğretim müfredatının uygulanacak olması nedeniyle 48 milyon 496 bin kitabın ise programı değişti. Bu kitapların 33 milyonu özel sektörden temin edildi. 
     Yeni ders kitaplarının sadece içerikleri değil, görüntüleri de değişti. Dersler ağırlıklı olarak uygulamalı verileceği için kitaplar da daha çok görselliğe hitap edecek. Öğretmenlere de kılavuz kitaplar verilecek. 
     
     Yeni eğitim-öğretim yılında 15 yenilik 
     2005 - 2006 Eğitim-Öğretim Yılı okulların teknolojik alt yapısından fiziki durumuna, müfredattan liselerin dört yıla çıkarılmasına kadar uzanan 15 yenilikle başlayacak. 
     Bu yeniliklerin başında müfredat değişikliği geliyor. Geçtiğimiz yıl pilot uygulaması yapılan yeni müfredat artık uygulamaya giriyor. İlkokul 1, 2, 3, 4, 5, ve 6'ncı sınıflar yepyeni ders kitapları ve içerikleri ile karşılaşacaklar. 
     Bu yıl ortaöğretime yeni girenler de farklı bir müfredatla dersbaşı yapacaklar. Bu yıl başlayanlar liseyi dört yıl okuyacak. Hazırlanan yeni ders çizelgelerinde dersler dört yıla yayıldı. Sosyal aktivitelere de ağırlık verildi. 
     Anadolu ve süper liselerdeki hazırlık sınıfı kaldırıldı. Hazırlıkta okutulan dil dersi dört yıla yayılacak. Yabancı dil öğretiminde öğrencilere konuşma ağırlıklı eğitim verilecek. 
     Bu yıl modern mimariye sahip, donanımlı yeni okullar da açılıyor. 'Gelenekten geleceğe' projesi ile inşaa edilen okullarda öğrenciler farklı bir mimari ile karşılaşacak. Bu okulların teknolojik altyapıları da yeni müfredata uyumlu olarak hazırlandı. 
     
     Dersler bilgisayar destekli olacak 
     Yeni sistemle ilk ve orta öğretim kurumlarına bilgisayar takviyesi yapıldı. Kademeli olarak tüm okullarda bilgisayar laboratuvarları hazırlanacak. 120 bin bilgisayar alımı için ihale yapıldı. 43 bin okulun hızlı internet bağlantısına sahip olması için çalışmalar sürüyor Tüm öğretmenlere yeni müfredat doğrultusunda değişen eğitim anlayışına kılavuzluk edecek kitaplar dağıtılacak. Ayrıca öğretmenler bu yıldan itibaren aday öğretmen, öğretmen, uzman öğretmen ve başöğretmen olarak dört ayrı kademede görev yapacak. 
     
     100 roman okutulacak 
     Akademisyen, yazar, gazeteci ve bilimadamlarından oluşan komisyonun belirlediği 100 temel eser de öğrencileri bekleyen yeniliklerden biri olacak. Hem ilköğretim hem de ortaöğretimde müfredata uyumlu 100 roman okutulacak. 
     Daha çok çocuğun okul öncesi eğitimden yararlanması için özellikle maddi zorluğu olan ailelere yönelik girişimler sürüyor. 36-72 ay çağındaki çocukların anaokullara gönderilmesi için velilerden aidat alınmayacak. Ana sınıflarının tamamında ikili eğitime geçilmesi de planlanıyor. 
     Bu yıl Milli Eğitim ailesine 10 bin öğretmen daha katılacak ve kitaplar yine ücretsiz dağıtılacak. Toplam 105 milyon ders kitabı 12 eylül sabahı sıraların üzerinde olacak. 
     
</TEXT>
</DOC>
