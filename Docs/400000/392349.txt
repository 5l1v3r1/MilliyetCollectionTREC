<DOC>
<DOCNO> 392349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/yazar/sazak.html </URL>
<DATE> 2005/11/05/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Sarkozy yangını 
</HEADLINE>
<TEXT>


Paris alev alev. Şanzelize'nin ışıkları değil göğe yükselen, bu kez 'Sarkozy yangını' kent varoşlarını kızıla boyuyor. 
Polisten kaçarken bir trafoya giren ve elektrik akımına kapılan Afrika kökenli, 15 ve 17 yaşlarındaki iki gencin ölümü, Fransa'da uzunca süredir öncü şokları yaşanan 'öteki' depremini tetikledi. İçişleri Bakanı Sarkozy'nin kimliğinde simgelenen Müslüman karşıtı 'ırkçı ve ayrımcı' söylemin de etkisiyle Paris banliyölerindeki Afrika kökenliler, ortalığı ateşe verdiler. 
Fransa'da bir haftadır yatışmayan olaylar nedeniyle ilk kez 'etnik iç savaş' benzetmesi yapılıyor. 
Oysa bu ateş nicedir tütüyordu. 
Fransızlar unutmaya çalışsalar da Cezayir kurbanlarının hayaleti 1960'lardan bu yana ülkenin üzerinde dolaşıyor. Son dönemde 'Müslüman göçü' sorununun siyasallaşması ve Fransa'da ikinci din olan İslami yükselişin, 'laik' sistem içinde nasıl çözüleceğine ilişkin tartışmalar da sürüyordu. 
11 Eylül sonrası, İspanya'yı, İngiltere'yi vuran 'terör' şimdi de Fransa'nın kapısını çalıyor. Londra'daki metro eylemleri gibi, Paris'in banliyösünü yakanlar da, 'yabancı' değil, o ülkenin çocukları. Afrika kökenli Fransızlar. 
Yoksulluğa, işsizliğe, 'pislik' gibi görülmeye tepkili gençler. 
2007 seçimlerinde cumhurbaşkanı adayı olması beklenen İçişleri Bakanı Sarkozy'nin yangına körükle gitmesi, Almanya, Fransa, Avusturya'daki milliyetçi- ırkçı yükselişin, hoşgörüsüzlüğün bu ülkelerin iç sorunu olmaktan çıkıp giderek AB'nin geleceğini de tehdit eder boyutlara erişeceği şimdiden görülmelidir. 
Aslında Fransa, 'laiklik, İslam ve demokrasi' sorunlarını ciddiye alıp, 2003 yılında 'Cumhuriyet arabulucusu' unvanlı Avrupa Parlamentosu üyesi Bernard Stasi başkanlığında, İslam hukuku ve tarihçileri ile insan hakları uzmanlarının katılımıyla bir komisyon oluşturdu. 
'Strasi raporu' bir dizi öneri hazırladı. Turhan Ilgaz, Ekin Kitapçılık, 2005 Laisite üzerine kurulmuş Fransız Cumhuriyeti'nin günümüzdeki sorunları incelenirken, farklı dini ve etnik kimliklerden kaynaklanan bugünkü 'meydan okuma' karşısında atılacak adımlar sıralandı. 
Fransız Sosyalist Partisi yöneticisi Alain Chenal'in 'Cumhuriyetin İçindeki İslam' başlıklı makalesi, 'Strasi raporu' bağlamında bugün gelinen aşamanın ipuçlarını veriyor "Zor anlar daha henüz ileridedir, eğitim kurumlarındaki türban sorunu, siyaset ve seçim amaçları uğruna her an alevlenebilir. Oysa anlama, korkulara karşı en iyi panzehirdir." 
Paris yangını dileriz, Türkiye karşıtı AB çevrelerine sıçramadan söndürülür. 



</TEXT>
</DOC>
