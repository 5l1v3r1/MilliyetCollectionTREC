<DOC>
<DOCNO> 393338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sondun39.html </URL>
<DATE> 2005/11/09/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Blair'in kader oylaması yapılıyor, iki bakan ülkeye çağrıldı 
</HEADLINE>
<TEXT>

     İngiltere Başbakanı Tony Blair, terörle mücadele yasa tasarısının bugün öğleden sonra Avam Kamarası'nda yapılacak oylamasında sonucu garanti alabilmek için yurtdışında bulunan iki bakanı ülkeye çağırdı. 
     Parlamentodaki dengeyi lehine çevirmeyi hedefleyen Blair'in, bir yandan partisi içindeki muhalif grubu ikna etmeye çalıştığı, diğer yandan Maliye Bakanı Gordon Brown ile Dışişleri Bakanı Jack Straw'a ''acele Londra'ya gelin'' dediği açıklandı. 
     İsrail'e yaptığı gezi yeni başlayan Brown'ın, ilk uçakla İngiltere'ye geri döndüğü ve Tel Aviv'de yaptığı açıklamada, bugünkü oylamanın önemine işaret ettiği bildirildi. Ülkenin güvenliğinin her şeyden önemli olduğunu belirten Brown, hiçbir ülkenin hükümetinin bu konuyu riske atamayacağını kaydetti. 
     Straw'un da Moskova'ya yaptığı ziyareti yarıda keserek bugün öğleden sonra yapılacak oylama için döneceği açıklandı. Siyasi çevreler, tasarının kabul edilmemesinin Blair için büyük bir siyasi yenilgi olacağına dikkat çekerek, İşçi Partisi'nden 40 milletvekilinin muhalefetle birlikte oy kullanması halinde yenilginin kaçınılmaz olacağını belirtiyorlar. 
     İngiltere'de yürürlükte olan Terörle Mücadele Yasası terör zanlılarının en fazla 14 gün gözaltına tutulmasına olanak tanıyor. Blair hükümeti, bugün parlamentoda oylanacak tasarıyla bu süreyi 90 güne çıkarmayı hedefliyor. 
     Ana muhalefetteki Muhafazakar Parti, sürenin en fazla iki katına çıkartılıp 28 gün olarak uygulanmasını istiyor. 
     Halk oylamaları ise halkın yüzde 64'ünün hükümetin 90 gün önerisini desteklediğini gösteriyor. 
     
     İKİ SALDIRIYI ENGELLEDİK 

     İngiltere Başbakanı Tony Blair, Londra'da 7 Temmuz'da düzenlenen bombalı saldırılardan sonra ülkede 2 terörist saldırı planının engellendiğini söyledi. 
     İngiltere'de terörle mücadele yasa tasarısına destek sağlamaya çalışan Başbakan Blair, Avam Kamarası'nda yaptığı konuşmada, terörizm tehdidinin "gerçek" olduğunu belirtti, ancak bu saldırı planlarına ilişkin ayrıntılı bilgi vermedi. 
     Blair, "Polis devletinde yaşamıyoruz, ancak gerçek ve ciddi bir terörizm tehdidiyle karşı karşıya olan bir ülkede yaşıyoruz. Terörizm, yaşam biçimimizi yıkmak, bize sınırsız kayıplar verdirmek istiyor. Ülkemizi korumakla yükümlü olanlar mecburi eylem planını sağladığında... benim görevim onları desteklemektir ve bence bu Avam Kamarası'nın her üyesinin de görevidir" diye konuştu. 
     İngiltere'de yürürlükte olan Terörle Mücadele Yasası terör zanlılarının en fazla 14 gün gözaltına tutulmasına olanak tanıyor. Blair hükümeti, bugün parlamentoda oylanacak tasarıyla bu süreyi 90 güne çıkarmayı hedefliyor. 
     
</TEXT>
</DOC>
