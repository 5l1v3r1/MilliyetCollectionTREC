<DOC>
<DOCNO> 377488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/son/sondun13.html </URL>
<DATE> 2005/09/11/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
ABD ordusu Telafer'deki operasyonu perşembeden önce bitirmeyi planlıyor 
</HEADLINE>
<TEXT>

     Amerikan ordusu, ''Telafer'de terörist unsurlara karşı başlatılan operasyonun perşembe gününden önce sona erdirilmesinin planlandığını'' bildirdi. 
     Amerikan ordusundan 3. Zırhlı Süvari Alayı Komutanı Robert Molinari, ''silahlı kişilerin kentten 15 eylülden önce temizleneceğini'' belirterek, teröristlerin kentin güneydoğusundaki Saray mahallesinde abluka altına alındığını, teröristlerin ya kaçmış ya da öldürülmüş olduklarını ve hiçbir bölgenin teröristlerin kontrolü altında olmadığını söyledi. 
     Molinari, operasyonun 4 bin Amerikan askerinin desteğindeki 6 bin Irak askerinin katılımıyla devam ettiğini kaydetti. 
     Bu arada, Irak Kızılayı yayımladığı bildiride, kentteki insani durumdan kaygılı olduğunu belirtti. 
     Bildiride, kentteki son durumun kritik olduğu vurgulanarak, 5 ila 7 bin ailenin kenti terk ettiğine dikkat çekildi. 
     Irak Kızılayı, kentin doğu kesimindeki Ebu Maria'da 500 çadırlık bir kamp kurduğunu ve diğer yardım kuruluşlarının da katkısıyla yaklaşık 2500 aileye yardım edecek duruma geleceklerini kaydederek, Türkiye, Katar ve Norveç gibi ülkelerdeki benzer yardım kuruluşlarına da yardım çağrısında bulunduklarını açıkladı. 
     
</TEXT>
</DOC>
