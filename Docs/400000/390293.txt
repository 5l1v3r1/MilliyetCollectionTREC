<DOC>
<DOCNO> 390293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/ekonomi/eko05.html </URL>
<DATE> 2005/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sermaye sermayedir, milliyeti olmaz' 
</HEADLINE>
<TEXT>


EKONOMİ SERVİSİ 

Yabancı Sermaye Derneği YASED Başkanı Şaban Erdikler, yabancı sermaye denildiğinde Türkiye'de "vatan toprağı satılıyor" görüşünün ortaya çıktığını kaydetti. 
Türkiye gibi ülkelerde 'vatan, toprak' gibi milli kavramların çok rahat şekilde manipüle edildiğini, yanlış algılama ve değerlendirmelere yol açtığını söyleyen Erdikler, "Paranın milliyeti olmaz. Sermaye sermayedir" dedi. 
Şaban Erdikler, Başbakan Tayyip Erdoğan'ın "Sermaye ırkçılığı yapılıyor" sözlerini şöyle değerlendirdi "Bazı çevrelerin bu gerçeklere aykırı görüş ortaya koyması aşırı tepkilere yol açıyor. Paranın milliyeti olmaz. Sermaye sermayedir. Benim ülkeme sağlayacağı katkılar ve maliyet nedir ona bakılması lazım" dedi. 

Ofer'in oğlu katılacak 
Erdikler, 8 - 9 Kasım'da düzenlenecek "Fırsatlar Ülkesi Türkiye" konulu konferansa uluslararası önem taşıyan yatırımcıların katılacağını belirterek, Sami Ofer'in oğlu Eyal Ofer'in, Başbakan Erdoğan'la birlikte yuvarlak masa toplantısına katılacağına dikkat çekti. 

Yatırımcılar iyimser 
Öte yandan YASED tarafından gerçekleştirilen Barometre Ekim 2005 Araştırması sonuçlarına göre, araştırmaya katılanların yüzde 72'si doğrudan yabancı yatırımlar için ekonomik ortamın daha iyiye gideceğini düşünüyor. Katılımcıların yüzde 49'u ise AB ile müzakerelere başlanmasının yatırım kararlarını etkilemeyeceği görüşünde. 


</TEXT>
</DOC>
