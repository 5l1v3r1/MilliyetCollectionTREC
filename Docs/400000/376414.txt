<DOC>
<DOCNO> 376414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/soneko34.html </URL>
<DATE> 2005/09/07/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
OYAK Gönlümüz hem Tüpraş'ı hem de Erdemir'i almaktan yana 
</HEADLINE>
<TEXT>

     Ordu Yardımlaşma Kurumu OYAK Genel Müdürü Coşkun Ulusoy, ''Gönlümüz hem TÜPRAŞ'ı hem de ERDEMİR'i satın almaktan yanadır'' dedi. 
     OYAK İş Ortakları Toplantısı, Antalya'nın Kemer İlçesi'ndeki Sungate Otel'de yapıldı. Toplantıda konuşan OYAK Genel Müdürü Coşkun Ulusoy, OYAK hakkında bilgi verdi ve kurumun ülke ekonomisine büyük katkılar sağladığını kaydetti. 
     Türkiye'de, hem ülkeyi hem de OYAK ortaklarını daha da ileriye götürecek yeni fırsatların ortaya çıktığını belirten Ulusoy, şöyle konuştu 
     ''Bu fırsatları iki alanda değerlendiriyoruz Biri finansal yatırımlar. Finansal alanda dünyaya açılma hazırlığı içindeyiz. İkinci alan ise iştirakler. Şirketlerimize yönelik yaptığımız yatırımlar... Bu yatırımlar, Türkiye'ye hem iş fırsatı hem kazanç fırsatı açıyor. Bu alanlarda bir takım imkanlar var. Bunlar TÜPRAŞ ve ERDEMİR'e yönelik yapılan fırsatlardır. Biz her iki fırsatla da ilgineniyoruz. TÜPRAŞ'a yönelik geçen hafta teklifimizi verdik. Bu hafta sonu da bizi davet ettiler, yüzyüze görüşme yapacağız ve ondan sonra pazartesi günü açık artırmaya gireceğiz. İnşallah hem Türkiye için hem de OYAK için başarıyla çıkacağız. Bunda son derece kararlıyız. Bu kararlılığımızı sizinle paylaşmak istiyoruz. Türkiye için öncelikle ve OYAK için elden geleni ortaya koyacağız.'' 
     
     ERDEMİR VE TÜPRAŞ İÇİN OYLAMA YAPILDI 
     İş ortaklarına da seslenen Ulusoy, TÜPRAŞ'ın ve ERDEMİR'in satın alınıp alınmamasını sordu. Bunun üzerine iş ortakları, TÜPRAŞ ve ERDEMİR'in satın alınmasını, uzun süren alkışlarla onayladılar. 
     Ulusoy, hem TÜPRAŞ hem de ERDEMİR ihalesine gireceklerini anımsatarak, bu iki kuruluştan birini satın alma, diğerini bırakma mecburiyetinde kalınması halinde tercih için de oylama yaptırdı ve oylama sonunda, yüzde 63 oranla özelleştirmede TÜPRAŞ'a öncelik verilmesi kararı çıktı. 
     Bunun üzerine OYAK Genel Müdürü Ulusoy, ''Gönlümüz hem TÜPRAŞ'ı hem ERDEMİR'i satın almaktan yanadır. Ama şartlar öyle gelişiyor ki bir seçim yapmak zorunda bırakıyor. Eğer böyle bir mecburiyetle karşı karşıya kalırsak ne olur Bizim gönlümüzde ikisi de yatıyor. Herhalde olayların gelişimi, öncelikle TÜPRAŞ konusunda karar vermeye itecek. Pazartesi açık artırmaya gireceğiz. Bu ERDEMİR'e yönelik çalışmayı da etkileyecek. Gönlümüz her iki çalışmada da ilerlemek'' diye konuştu. 
     
     ''TÜRKİYE YAPRAK GİBİ SAVRULUYOR'' 
     Türkiye'nin değişen dünya ile birlikte değiştiğini belirten Ulusoy, şöyle devam etti 
     ''Bu değişimi biz daha büyük şekilde yorumlayalım. Türkiye kendi değişimini kendi yaratsın. Türkiye kendi değişimini yönetmiyor. Türkiye değişen dünya şartları içinde, bir yaprak gibi oradan oraya savruluyor. Bazı realitelerden kaçamıyoruz, bunu görüyoruz fakat kendimizin yönlendiremediği gelişmeleri hiç olmazsa kendimizin tertipleriyle arzu ettiğimiz yönlere çekebilmek istiyoruz. Kurumumu bağlamamak üzere kendi görüşümü belirteyim Benim gönlüm ne TÜPRAŞ'ın ne de ERDEMİR'in özelleştirilmeye sunulmasını istemiyordu. Özelleştirmeye karşı değilim ama bazı alanlarda özelleştirmeler yapılmasını istiyoruz. Bazı alanlarda Türk müteşebbisine nefes alanı verilmesini, onun yaratıcılığının ortaya konulmasının gerekliliğine inanıyorum. 
     Bazı alanlardan devletin çekilmesi gerektiğine inanıyorum. Bir Türk Telekom, bir TÜPRAŞ ve ERDEMİR'in özelleştirilmesini istemiyorum. Bunlar stratejik kuruluşlar. Türkiye Cumhuriyeti 80 yıllık tarihinde uğraştı, didindi, çok sıkıntılar çekti. Bir çok nesil, dünya yüzü görmeden çalıştı gitti. Onlar emekleriyle bize bu üç stratejik kuruluşu bırakıp gittiler. Başka sanayi kuruluşlarımız da yok. 
     Bu yapılanlar da, alın teriyle gözyaşıyla canla kuruldu, başla ilerledi ve şimdi biz bunları satıyoruz. Eğer mutlaka satılacaksa, bizlerin elinde olsun, ülkeye gönül vermiş insanların elinde olsun, bizlerin doğru kullanımında olsun diyoruz.'' 
     
     ''KOÇ'LA SABANCI İLE REKABET EDİYORUZ'' 
     OYAK Genel Müdürü Coşkun Ulusoy, OYAK olarak Koç ve Sabancı gibi dev kuruluşlarla rekabet ettiklerini belirtti. 
     OYAK'a global bakıldığında geçen yıl dönem karının 744 trilyon lira, Koç'un 508 trilyon, Sabancı'nın da 724 trilyon lira olduğunu ifade eden Ulusoy, OYAK'ın öz sermayesinin, bu iki kuruluşun sermayesinden daha az olmasına rağmen bu karlılık oranını yakaladığını anlattı. 
     Ulusoy, sözlerini şöyle sürdürdü 
     ''Varlıklarımız 11.5 katrilyona liraya ulaştı. OYAK'ın tarlası, Koç ve Sabancı'nın tarlalarından çok küçük olmasına rağmen OYAK karlılıkta önde gidiyor. Karlılıkta öndeyiz. 2001 yılında Türkiye'nin yaşadığı en büyük ekonomik krize rağmen hem Koç hem de Sabancı'yı karlılıkta geçtik. Koç grubundan daha fazla konsolide dönem karı elde ettik. Koç'un varlığı bizden 4 kat, Sabancı'nın ise 2 kat fazladır.'' OYAK Yönetim Kurulu Başkanı Emekli Korgeneral Yıldırım Türker de, iş ortaklarına OYAK'ın faaliyetlerini anlattı. Türker, bu yılı kurum için iletişim yılı ilan ettiklerini belirterek, OYAK'ı daha iyi tanıtacaklarını söyledi. 
     
</TEXT>
</DOC>
