<DOC>
<DOCNO> 357027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sonsiy03.html </URL>
<DATE> 2005/06/30/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
CHP'den TBMM'de sabaha kadar çalışmaya tepki 
</HEADLINE>
<TEXT>

     TBMM Plan ve Bütçe Komisyonu’nda görüşülen Bankacılık Yasa Tasarısı’nın 7 maddesi daha kabul edildi. 
     TBMM Genel Kurulu’nun çalışmaları nedeniyle ara verilen görüşmelere devam edilmesi, CHP’li üyelerin tepkisine neden oldu. 
     CHP Mersin Milletvekili Mustafa Özyürek, IMF istediği için sabaha kadar çalışma kararı alındığını söyledi. TBMM’yi bir uzun elin yönettiğini belirten Özyürek, "ABD’den uzanan bu uzun el, bu parlamentoyu yönetiyor. İktidar, ’IMF ne isterse ellerimizi kaldırırız’ tavrı içinde. IMF de kendi fiyakasını atmak, ’ben Türkiye’de şu yasayı çıkarttım’ demek için dayatmalarda bulunuyor. 
     Meclis, kanun histerisine tutuluyor" dedi. 
     Tasarı’nın 3 günde TBMM Genel Kurulu’ndan çıkarılamayacağını savunan Özyürek, AK Parti Grubu’nun içtüzük değişikliğiyle geçirmeyi planladığını, ancak aynı yöntemi daha önce de denediğini ve Anayasa Mahkemesi’nden döndüğünü ifade etti. İçtüzük değişikliği yapılarak yasalaşması istenen tasarıların görüşülmesine başvurulması halinde ne komisyonlarda ne de Genel Kurul’da Ak Parti ile uzlaşma içine gireceklerini belirten Özyürek, "IMF’nin dayatmaları kanıma dokunuyor. Sizin kanınıza niye dokunmuyor, hayret ediyorum" diye konuştu. 
     
     "BAŞKAN MISIN, KRAL MISIN " 
     CHP İstanbul Milletvekili Ali Kemal Kumkumoğlu, aylardan beri tasarı üzerinde AK Parti milletvekilleriyle birlikte çalıştığını belirterek, ancak sabahlara kadar çalışma isteği karşısında istismar edildiği hissine kapıldığını söyledi. 
     TBMM’nin hafta sonları ve gece yarılarına sarkan yoğun çalışması nedeniyle parti kongrelerine katılamadıklarını ifade eden Kumkumoğlu, Komisyon Başkanı Açba’ya "başkan mısın, kral mısın " diyerek tepki gösterdi. 
     Açba’nın "üslubunuza dikkat edin" demesi üzerine Kumkumoğlu, kendilerine sorulmadan komisyon çalışmalarına ara verildiğini vurgulayarak, "İşinize geldiğinizde ara veriyorsunuz. Ama CHP’nin haklı ve insani isteklerine hayır diyorsunuz. Birileri tarafından yapılan dayatmalara boyun eğmeyin. Biz hiç olmazsa direnç gösteriyoruz. ’Bu yasalar çıkmazsa para yok’ diyen IMF’ye ’al o paraları başına çal’ demelisiniz. Geçmişte söylendi bunlar..." dedi. 
     Açba, Komisyon’un daha önce de uzun çalışmaları olduğunu, bunun antidemokratik olarak nitelendirilmediğini söyledi. 
     
     "PARLAMENTO’YA IMF’NİN GÖLGESİ DÜŞMÜŞTÜR" 
     CHP İstanbul Milletvekili Kemal Kılıçdaroğlu, Devlet Bakanı Ali Babacan’ın IMF’nin isteklerine riayet ettiğini savunarak, "Ulusal Kurtuluş Savaşı’nı veren bu Parlamento’ya IMF’nin gölgesi düşmüştür. 
     Sayın Bakan, Türkiye Cumhuriyeti bakanı olmaktan çok IMF temsilcisi konumunda. Her fırsatta, ’IMF böyle istiyor’ diyor. Eğer şimdi IMF’den telefon gelse ’boş verin yasayı’ dense, sayın bakanı bir saniye bile burada göremezsiniz" dedi. 
     
     "ŞABLON CÜMLELER..." 
     CHP’li milletvekillerinin çeşitli sorular yönelttiği Devlet Bakanı Ali Babacan, bankacılık ve sosyal güvenlik yasa tasarılarının uzun süreden beri gündemde olduğunu belirterek, bir an önce yasalaşmasının ülke yararına olacağını söyledi. 
     Babacan, bir soru üzerine, kamu bankaları ile ilgili stratejinin yakında kamuoyuna açıklanacağını söyledi. 
     CHP Trabzon Milletvekili Akif Hamzaçebi, yönelttikleri sorulara Babacan’ın yanıt vermediğini belirterek, "Sayın Bakan’ın şablon cümleleri var" dedi. 
     AK Parti Samsun Milletvekili Musa Uzunkaya, CHP’lilerin eleştirilerine, "Hakaretlere maruz kaldık. Arkadaşların yorgunluktan dolayı tepki göstermelerine saygı duyuyorum. Ama bu kadar uzun çalışma ilk değil. Sekiz yıllık temel eğitim yasası için burada 36 saat çalıştık" dedi. 
     
     SİVAS DEMİR ÇELİK 
     TMSF Başkanı Ahmet Ertürk bir soru üzerine, TMSF’nin Sivas Demir Çelik üzerinde hacizleri olduğunu belirterek, çeşitli nedenlerle satış işlemenin geciktiğini söyledi. Ertürk, yakında satış yapılabilecek hale gelineceğini bildirdi. 
     Komisyon, tasarı üzerindeki görüşmeleri 158. maddeden sürdürüyor. 
     
</TEXT>
</DOC>
