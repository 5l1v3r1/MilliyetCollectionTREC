<DOC>
<DOCNO> 384422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/yazar/zbirand.html </URL>
<DATE> 2005/10/06/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Ankara'nın arkasında hangi güçler vardı 
</HEADLINE>
<TEXT>


Lüksemburg'da, Avrupa Birliği Türkiye krizinin en haraketli bir anında, son gelişmeleri en yakından izleyen bir Türk diplomatına sordum " Türkiye'ye destek nereden geldi Zira, Avrupa hükümetleri kendi kamuoylarına rağmen, Türkiye ile müzakereleri başlatıyorlar. Kamuoyu baskısına boyun eğseler Avusturya gibi , Türkiye'yi bir süre daha bekletmeleri gerekirdi. Peki bu durumda Kim ve hangi güçler Türkiye'yi uçurdu " 
Deneyimli diplomat hiç tereddüt etmedi 
"Ango Saksonlar ve Yahudiler... 
Önce şaşırdım, sonra merak edip inceledim. Gelişmeleri izleyen yabancı gözlemcilere de sordum ve aynı sonuca vardım 

1. Yahudi kuruluşlar, Yahudi etkinliği altındaki her kesim sessiz sedasız Türkiye ile Avrupa'nın birleşmesi için baskı yaptılar. 
2. Türkiye'nin yelkenlerini dolduran rüzgarlar da, Anglo Saksonlardan kaynaklandı. Yani, rüzgar Amerika'dan Washington çıkıyor, İngiltere'nin üzerinde hız kazanıyor ve İskandinav ülkelerden İsveç-Norveç ve Orta Avrupa'da Polonya-Macaristan esip, Brüksel'i sarsıyor. 

Bu ülkelerin basınına bir göz atmak yetiyor. 
Öylesine bir kampanya sürdürdüler, örneğin Türkiye'yi engellemek isteyen Avusturya'yı öylesine dövdüler ki, Viyana şaşkına döndü. Sonunda da fazla direnemedi. 
Türkiye, yine Ango Saksonlar ABD ve İngiltere sayesinde son dakikada Kıbrıs ile ilgili NATO maddesinin anlamını değiştirtebildi. Eğer Ankara'nın arkasında Washington ve Londra olmasalardı, biz hala krizden krize koşturuyor, 25 başkente derdimizi anlatıyor olurduk. 
İngiliz diplomasisi, Avrupa'nın beyni olduğunu, sürekli yeni seçenekler üreterek de etkinliğini gösterdi. Krizin en çözümsüzleştiği anda, Washington'u devreye sokarak gücünü ispatladı. Diğerleri sadece konuşup, birşey çözemediler. Vıdılamaktan, yorum yapmaktan ileri gidemediler. 
Tüm güçlüklerine rağmen, Türkiye genişlemesini devreye sokabilen İngiltere, önümüzdeki 10-15 yılda Avrupa'nın gerçek lokomotifi olacağının da işaretini verdi. Hele Fransa ve Almanya'nın siyasi ve ekonomik sıkışma sonucu eski güçlerini kaybetmeleri, İngiltere'yi ön plana, AB'yi şekillendirici liderlik pozisyonuna çıkarıyor. 
Ankara'nın politikalarını, giderek artan biçimde başta Washington, ardından Londra ve paralel şekilde İsrail ile ilişkileri gözeterek oluşturması kaçınılmazlaşıyor. Hayatın gerçekleri, hükümette ister AKP ister başkası olsun, bu parametrelere dikkat edilmesini gerektiriyor. 



BİRİ BİZİ GÖZETLEYECEK 42 yıllık bir yürüyüşün sonunda Türkiye ilk defa eşiği atladı ve Avrupa klübünün içine girdi. 
Ancak henüz yerleşemedi. 
Bu dönem, adeta bir bölümünde oturmak istediğiniz bir evi dolaşmak gibi birşey. Diğer ev sahipleri önümüzdeki dönemde bize bu evi dolaştıracaklar. 
Almamız gereken yeni eşyaları anlatacaklar. Hangi elbiseler giyeceğimizi, terlikle mi yoksa temiz ayakkabı ile mi dolaşılacağını gösterecekler. Tuvaletin ayakta mı, yoksa oturarak mı kullanılacağını, yüksek sesle bağırarak konuşulmayacağını söyleyecekler. 
İşimiz zor zira, şu andaki diğer kiracılar bizim gelişimizden pek memnun değiller. Hem çok kalabalık, hem onlara oranla fakir, hem de din-örf ve adetleri farklı yeni biri geliyor. 
Suratlar asık. Onları ikna etmemiz gerekecek. 25 çift göz sürekli bizi gözetleyecek. Ne yaptığımıza bakacak. Zira bu evde oturmanın kural ve koşulları var. Bunun için de önümüzde 10 yılımız var. 
Ancak başarmak zorundayız. Zira, bugüne kadar hiçbir yeni konuk eve girdikten sonra dışarı çıkmadı veya çıkarılmadı. Hepsi koşulları yerine getirdi. Eğer Türkiye başaramaz, kendini anlatamazsa, kaybı her yönden büyük olur. Bu nedenle şimdiden kolları sıvamak gerekiyor. 
Ve en önemlisi, artık "Avrupa ne yapsak bizi almaz" kompleksinden de kurtulmak gerekiyor. Avrupa Türkiye'yi artık dışarı atamaz. Dışarda kalmayı ancak bizler kendi kendimize başarabiliriz. 
O da çok yazık olur. 



"TÜRKİYE, AB'NİN ÇİN'İDİR..." Lükbemburg'da son dakika anlaşmasına varıldıktan sonraki basın toplantısında, İngiliz Dışişleri Bakanı Jack Straw çok ilginç bir benzetme yaptı. Türkiye'den söz ederken, "Avrupa'nın Çin'i..." dedi. Dikkat ettim, tüm uluslararası basın ilgileniverdi. 
Gerçekten de güzel bir benzetme. 
Avrupa boyutlarına göre, Türkiye bir Çin kadar büyük ve kalabalık... 
Avrupa boyutlarına göre, Türk üretimi hem kaliteli, hem ucuz, hem genç... 
Avrupa boyutlarına göre, her yönden din ve kültür farklı. 
Bizim bu avantajlardan yararlanmamız gerekiyor. Farkımızla Avrupa'da yer almak, onlardan hiç farkı olmayan bir kimliğe bürünmekten çok daha enteresandır. 
Jack Straw'un benzetmesi çok yerindeydi. 

Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com yayınlanmaktadır. 



</TEXT>
</DOC>
