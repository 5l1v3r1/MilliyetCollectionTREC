<DOC>
<DOCNO> 383242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/siyaset/asiy.html </URL>
<DATE> 2005/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'ye son mesajlar 
</HEADLINE>
<TEXT>


Yeni yasama yılının açılışında devletin zirvesi sert mesajlar verdi. Sezer Türkiye, AB sürecini onurunu koruyarak tamamlayacak. Arınç Milletimizin tarihine leke sürdürmeyiz 

ANKARA Milliyet 


Devletin zirvesi, Avrupa Parlamentosu'nun Ermeni soykırımının tanınmasını Türkiye'nin AB üyeliği için önkoşul olarak kabul etmesiyle başlayan ve çerçeve müzakere belgesinin onayının ertelenmesiyle tırmanan 3 Ekim gerginliği üzerine TBMM'den sert mesajlar verdi. Cumhurbaşkanı Ahmet Necdet Sezer, AB'ye "Ek koşullar koymayın" çağrısı yaparken, TBMM Başkanı Bülent Arınç "Meclis'in, AB uğruna Ermeni soykırımını kabul edecek kadar onurunu yitirmediğini" söyledi. 
TBMM'nin 22. dönem 4. yasama yılı açılış konuşmasını yapan Sezer, şöyle konuştu "Türkiye, AB'ye üye olmaya kararlıdır ve bu süreci ulusal çıkarlarını, onurunu koruyarak tamamlayacaktır. Gecikme, Türkiye'den çok Avrupa'nın kaybıdır. Türkiye, ilerlemesini uygarlık çizgileri içinde sürdürmeye kararlıdır. AB ülkelerine çağrıda bulunuyorum. Avrupa'nın önüne önyargılardan oluşan bir duvar örmenin kimseye yararı yoktur." 

'Mecbur değiliz' 
Arınç da, halkın çifte standartlar karşısında isyan etmesinde haklı olduğunu vurgularken, AB'nin "nostaljik bir birlik" olarak kalabileceğini vurguladı. Arınç şunları söyledi "Türkiye'nin tarihinde utanılacak bir davranışı olmamıştır. Bizden böyle bir suçu kabul etmemizi bekleyenler, bu Meclisi ve onun temsil ettiği halkını tanımıyorlar. Bu Yüce Meclis, tarihinde işlemediği bir suçu, sırf AB üyesi olmak için kabul edecek kadar onur ve haysiyetini kaybetmemiştir. Bu milletin şerefli tarihine leke getirecek bir anlaşma ya da şart hiçbir zaman yüce Meclis'ten geçmeyecektir." 

Cumhurbaşkanı Sezer'in konuşması 1 saatten fazla sürdü 

Hükümetin cumhuriyeti koruma sorumluluğu bulunduğunu belirten Sezer, 'Rejimin zedelenmesi dönüşü olanaksız sonuçlar doğurur' dedi 

Cumhurbaşkanı Sezer, hükümetin cumhuriyeti korumak için "anayasal ve vicdani sorumluluğu" olduğunu vurgulayarak, "Vicdani sorumluluk, siyasal sorumluluktan çok daha önemli sonuçlar doğuracak niteliktedir. Rejimin zedelenmesi, dönüşü olanaksız sonuçlar doğurur" dedi. Sezer, şu mesajları verdi 
SORUMLULUĞUN NİTELİĞİ Anayasa'nın 105. maddesinde, Bakanlar Kurulu kararlarıyla ortak kararlardan başbakan ve ilgili bakanın sorumlu olacağı belirtilmiştir. Burada sözü edilen siyasal sorumluluktur. Devlet yönetiminde yetkili organların ve kişilerin sorumluluğu siyasal sorumluluktan ibaret değildir. EN ÖNEMLİ GÖREV Bu ilke ve kurallar, rejime bağlı kalma sorumluluğunu yüklemektedir. Cumhuriyeti koruma ve yaşatma sorumluluğu tüm sorumluluklardan daha önemlidir. YARGI BAĞIMSIZLIĞI H kimler ve Savcılar Yüksek Kurulu'nun oluşumunda bakanın ve müsteşarın yer alması yargı bağımsızlığını, yargıç güvencesini, hukuk devleti ilkesini zedelemektedir. SİYASET ÜSTÜ KONULAR Dinsel konular ve eğitim gibi duyarlı ulusal güvenlik konularının günlük siyasetin üstünde kalması zorunludur. ATATÜRK MİLLİYETÇİLİĞİ Atatürk milliyetçiliği ırkçı değildir, ulusal sınırlar içinde yaşayan, yazgı birliği yapan herkesi Türk ulusundan saymaktadır. 

Notlar 

Sezer, Şeref Kapısı'ndan alkışlar eşliğinde girerken, Arınç ve TBMM Genel Sekreteri Bozkurt'un elini sıktı. Kürsüden inerken önünden geçmesine rağmen, Başbakan Erdoğan ile ayakta kendisini selamlayan bakanlarla tokalaşmadı.Konuşması 63 dakika süren Sezer, kürsünün yanında kendisine ayakta eşlik etmesi gereken TBMM Başkan Vekili İsmail Alptekin'e "oturma" izni verdi.Sezer'in, özelleştirilseler bile bazı kurumların tarihten silinmeyecek kadar önemli olduğu vurgusu, CHP'den alkış aldı. Açılışa, CHP Genel Başkanı Deniz Baykal katılmadı.Erdoğan, Sezer'in konuşma metnini satır satır çizerek takip etti, notlar aldı.Kara Kuvvetleri Komutanı Org. Büyükanıt, Sezer'i dinlerken konuşma metninin altını çizdi. 

</TEXT>
</DOC>
