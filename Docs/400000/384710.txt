<DOC>
<DOCNO> 384710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/yazar/oztrak.html </URL>
<DATE> 2005/10/07/ </DATE>
<TIME>  </TIME>
<AUTHOR> Faik ÖZTRAK  </AUTHOR>
<HEADLINE>
Türkiye'nin AB çapası ne kadar güçlü 
</HEADLINE>
<TEXT>


Türkiye AB ile tam üyelik müzakerelerine başlıyor. Bu, Türk ekonomisi için yeni bir başlangıç noktası. 
Müzakere süreci boyunca Türkiye, ekonomisinin işleyişi ile ilgili kuralları AB normlarına uyduracak. Bunun iki önemli pozitif etkisi olacak. Birincisi, ekonominin günlük işleyişine siyasetin, rant sağlamak isteyen grupların baskısıyla müdahalesi azalacak, herkese eşit mesafede olan oyun kuralları gelecek. 
Bu, ekonomik etkinliği artıracak. İkincisi, ekonominin kurum ve kurallarına ilişkin öngörülebilirlik artarken riskler azalacak. Bu, yatırımların artmasına ve işsizliğin azalmasına katkıda bulunacak. 
Ancak müzakerelere başlamak, hatta başlıklarda hızlı ilerleme kaydetmek, tek başına hızlı büyüyen ve güçlenen bir ekonomik yapının garantisi değil. 

Yeniden yapılanma 
Yeni ve detaylı kurallar bu güne kadar çevre, sağlık, istihdam koşullarına uyma konusunda önemli eksiklikleri olan veya kayıt dışı çalışan kesimlerin rekabet gücünü zorlayacak, altyapı eksikliklerinin giderilmesi daha acil hale gelecek. 
Hem şirketler kesiminin hem de devletin bu yeni maliyetleri sindirebilmek için yeniden yapılanmaları gerekecek. Aksi takdirde işgücü verimliliğini ve istihdamı birlikte artırarak AB fert başına gelir ortalamasına hızla yaklaşmak zorlaşacak. 
Bunların yanı sıra Türkiye'nin Müzakere Çerçeve Belgesi'nin bu süreçten geçen diğer üye ülkelerden farklı olmasının öngörülebilirlik unsurunu güçsüz kıldığı unutulmamalı. 
17 Aralık belgesiyle Türkiye AB ilişkilerine getirilen ucu açıklık, üyelik dışında güçlü bağ kurulması, kalıcı önlemler gibi kavramlara ilave olarak, müzakere belgesine bir de Birliğin hazım kapasitesinin dahil olması Türkiye'nin tam üyelik perspektifini önemli ölçüde zayıflatıyor. Aynı zamanda müzakere sürecinin çok inişli ve çıkışlı olacağının da işaretlerini veriyor. 

Değerli TL ve cari açık 
Diğer taraftan AB ile müzakerelere nasıl bir ekonomik konjonktürde başladığımız da önemli. TL uluslararası piyasalarda yaşanan coşku döneminde en fazla değerlenen paralar arasında. 
Bunun yarattığı rekabet baskısının da etkisiyle 12 aylık dış ticaret açığı ağustosta 40 milyar doları aştı. Cari açık hızla artarken sanayi üretimi artışı da yavaşlamaya başladı. 
Özelleştirmeler gerçekleştikçe cari işlemler açığının finansmanında doğrudan yabancı sermaye girişlerinin beklenen ölçüde olmayacağı, buna karşılık yerli şirketlerinin dış borcunun hızla büyüyeceği anlaşılıyor. 
AB ile müzakerelerin başlaması sermaye girişini daha da artıracağa benziyor. Ancak burada borç yaratmayan fonlara ve daha istikrarlı sermaye hareketlerine doğru hızlı bir kayış olası görünmüyor. 

AB'ye tepki artabilir 
Bu konjonktürü yönetememe sorununun çözülememesinin önemli maliyetleri olabilir. Öncelikle kamunun dış borcu azalıyor ancak özel kesimin dış borcu artıyor. 
Dış borcun yüksekliği ve aşırı değerli kur, sermaye hareketlerindeki ani duruşa bağlı kur ve faiz riskinin sürmesine yol açıyor. İkinci olarak, rekabet baskısıyla kapanan işyerleri, yitirilen işler ve büyümede yavaşlama, AB'ye duyulan tepkiyi de ciddi ölçüde yükseltebilir. 
Türkiye ile ilgili yorumlara baktığımızda sanki müzakerelere başladıktan sonra ekonomide artık herhangi bir kriz yaşanmayacağına dair beklentiler var. 
AB ile ilgili bu aşırı iyimserliği Türkiye başta gümrük birliğine giriş dönemi olmak üzere birçok defa yaşadı. 

İlk ayılan biz olalım 
Diğer taraftan Türkiye'nin müzakere süreci ile bizden önce üye olan eski Doğu Bloku ülkeleri arasında önemli bir paralellik kurma eğilimi var. 
Oysa bu ülkeleri alma konusunda AB'nin güçlü bir moral sorumluluğu vardı. Bu uluslararası piyasalarda, açık olmasa da, bir kriz anında AB'nin bu ülkelere destek olacağı beklentisini yarattı. 
Halbuki müzakerelerin başlamasına kadar geçen süreç AB'nin böyle bir durumda Türkiye'ye destek vermeye ne takati ne de isteği olmadığını ortaya koyuyor. 
Bir müddet sonra müzakerelerin başlaması ile ilgili sarhoşluk atlatılacak ve nasıl başladığı ön plana çıkacaktır. 
Umarım burada ilk ayılan biz oluruz ve AB çapasına dışarının güveni sürerken, hızla evimizi düzenler ve müzakere sürecinin maliyetlerinin hazmını kolaylaştıracak makroekonomik ortamı yaratırız. 
Aksi takdirde zaten güçsüz olan AB çapasını daha da zayıflatırız. 



</TEXT>
</DOC>
