<DOC>
<DOCNO> 386500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sonyas18.html </URL>
<DATE> 2005/10/13/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Uzmanlardan "kozmetik ürün" uyarıları... 
</HEADLINE>
<TEXT>

     Ege Üniversitesi EÜ Tıp Fakültesi Dermatoloji Anabilim Dalı öğretim üyesi Doç. Dr. Tuğrul Dereli, "Hiçbir krem, yerçekimi sonucu ciltte oluşan sarkmaları engelleyemez" dedi. 
     Kozmetik ürünlerin bilinçli şekilde ve uzmandan yardım alınarak kullanılması gerektiğini bildiren Doç. Dr. Dereli, yaptığı açıklamada, yanlış ve bilinçsiz kullanılan kozmetik ürünlerinin çeşitli hastalıklara yol açabileceğini söyledi. 
     Doç. Dr. Dereli, şöyle konuştu 
     "Kozmetik ürünler tıbbi ilaç değildir. Bu ürünlerin medikal ürünlerle karıştırılmaması gerekmektedir. Tıbbi ilaçlar, bilimsel deneylerden geçerek kanıtlanmıştır. Kozmetik sanayiinde reklam ve pazarlama faktörü önemlidir ve bu ürünler, reklamlarla değer kazanır. 
     Kozmetik, büyük paraların döndüğü bir sektördür ve yatırımların çoğu pazarlama ve reklama yapılmaktadır. Bu da tüketici için handikap oluşturur. Kadınların reklamlarla dolduruşa gelmemesi gerekir." 
     
     "İYİ MARKALAR TERCİH EDİLMELİ" 
     Özellikle 35-40 yaş arası kadınların çok çeşitli ürünler kullandığını, piyasada yaşlanmayı önlediği belirtilen birçok krem bulunduğunu söyleyen Doç. Dr. Dereli, yaşlanmanın yerçekimi, mimikler, güneş gibi çeşitli sebepleri olduğunu bildirdi. 
     Doç. Dr. Dereli, "Hiçbir krem, yerçekimi sonucu ciltte oluşan sarkmaları engelleyemez. Burada tek önleyebileceğimiz, güneş faktörüdür. Zaten en gerekli kozmetik ürünü de güneş koruyuculardır" diye konuştu. 
     Kozmetikte yan etkilerin daha çok cilde uygun olmayan ürünün seçilmesinden kaynaklandığına işaret eden Doç. Dr. Dereli, iyi markaların tercih edilmesi gerektiğini söyledi. 
     Doç. Dr. Dereli, şöyle dedi 
     "Cildi yağlı kişilerin nemlendirici kullanması çok saçma ve gereksiz. En iyi nemlendirici, sebum adı verilen cildin kendi yağıdır. 
     Cildi yağlı olanlar, süt bazlı ürünler ve yağsız güneş koruyucuları kullanmalıdır. Kuru ciltliler ise krem bazlı güneş koruyucuları ve nemlendiricileri tercih etmeli, kese yapmamalı, vücut şampuanı kullanmalı ve banyo sonrası nemlendirici sürmelidir." 
     
     GÖZALTI KIRIŞIKLIK KREMLERİ 
     Doç. Dr. Dereli, özellikle gözaltı morlukları ve selülitin giderilmesi için satılan kremlerin hiçbir faydası olmadığını savundu. 
     Selülitin bir hastalık olduğunu ifade eden Doç. Dr. Dereli, "Kahve ve kola içmek, spor yapmamak, sigara kullanmak gibi faktörler selülite yol açar. Kişi, yaşam tarzını değiştirmedikçe selülitten kurtulamaz" dedi. 
     Gözaltı morluklarının çözümü olmadığını vurgulayan Doç. Dr. 
     Dereli, bu bölgedeki kırışıklıklarının giderilmesi için satılan kremlerin gözaltı bölgesini tahriş ederek ödem oluşturabileceğini bildirdi. 
     Kozmetik ürünlerin bilinçli şekilde ve uzmandan yardım alınarak kullanılmasını öneren Doç. Dr. Dereli, sürekli makyaj yapılmasının çabuk yaşlanmaya yol açacağını belirtti. 
     
</TEXT>
</DOC>
