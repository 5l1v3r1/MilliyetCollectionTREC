<DOC>
<DOCNO> 371163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/soneko20.html </URL>
<DATE> 2005/08/19/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Temmuz'da turist sayısı yüzde 22.5 arttı... 
</HEADLINE>
<TEXT>

     Türkiye'ye bu yılın Temmuz ayında giriş yapan yabancı ziyaretçi sayısı, geçen yılın aynı ayına kıyasla yüzde 22.5 oranında arttı. 
     Aynı dönemde çıkış yapan yabancı ziyaretçilerin sayısında ise yüzde 22.2 artış oldu. 
     DİE, 2005 yılı Temmuz ayı içinde Türkiye'ye giriş ve çıkış yapan ziyaretçilerin istatistik sonuçlarını açıkladı. 
     Buna göre Temmuz'da, Türkiye'ye giriş yapan yabancı ziyaretçilerin sayısı, geçen yılın aynı dönemine göre yüzde 22.5 oranında artarak 3 milyon 180 bin 802'ye çıktı. Türkiye'ye giriş yapan yabancı ziyaretçilerin sayısı, geçen yılın aynı döneminde 2 milyon 597 bin 432 idi. Temmuz ayında Türkiye'ye giriş yapan vatandaş sayısı ise yüzde 13.5 artarak 1 milyon 268 bin 574'e ulaştı. 
     Türkiye'ye giriş yapan yabancı ziyaretçi ve vatandaş toplamı da, geçen yılın aynı dönemine göre yüzde 19.7 artarak 4 milyon 449 bin 376'a çıktı. Geçen yılın Temmuz ayında Türkiye'ye giriş yapanların toplamı 3 milyon 715 bin 599 olarak belirlenmişti. 
     
     YABANCILARIN DAĞILIMI 
     Türkiye'ye Temmuz ayında giriş yapan yabancıların milliyet dağılımına bakıldığında ise yüzde 20.1'lik pay ile Almanya ilk sırada yer aldı. Bu ülkeyi yüzde 9.5 ile Rusya, yüzde 9.4 ile İngiltere, yüzde 8.5 ile Hollanda, yüzde 4.7 ile Avusturya, yüzde 4.4 ile Bulgaristan, yüzde 3.9 ile Fransa, yüzde 3.7 ile Belçika, yüzde 2.8 ile İran, yüzde 2.1 ile Yunanistan, yüzde 30.8 ile de diğer ülkeler izledi. 
     
     ÇIKIŞ YAPAN ZİYARETÇİ SAYISI 
     Türkiye'den Temmuz ayında çıkış yapan toplam ziyaretçi sayısı ise geçen yılın aynı ayına kıyasla yüzde 20.5 oranında artarak, 3 milyon 357 bin 451'e yükseldi. Bunun 2 milyon 614 bin 734'ü yabancı ziyaretçiler, 742 bin 717'si de vatandaşlardan oluştu. 
     Türkiye'den çıkış yapan toplam ziyaretçilerin sayısı, geçen yılın Temmuz ayında 2 milyon 787 bin 327 idi. 
     Aynı dönemde Türkiye'den çıkış yapan yabancı ziyaretçilerde yüzde 22.2, vatandaşlarda ise yüzde 14.7'lik artış görüldü. 
     Bu arada, Ocak-Temmuz döneminde Türkiye'ye gelen yabancı ziyaretçi sayısı yüzde 25.9 artışla 11 milyon 738 bin 827 oldu. Geçen yılın aynı döneminde bu rakam 9 milyon 324 bin 101 idi. 
     
</TEXT>
</DOC>
