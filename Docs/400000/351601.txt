<DOC>
<DOCNO> 351601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sontur22.html </URL>
<DATE> 2005/06/13/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Ambulans 2 otomobille çarpıştı 1 ölü, 4 yaralı 
</HEADLINE>
<TEXT>

     Kayseri’de, ambulansla 2 otomobilin çarpışması sonucu 1 kişi öldü, 4 kişi yaralandı. Yaralılardan birinin 2 günlük bebek olduğu öğrenildi. 
     Niğde Dr. Doğan Baran Kadın ve Çocuk Hastalıkları Hastanesi’nden Kayseri’ye hasta taşıyan Mehmet Karakoç yönetimindeki 51 AZ 295 plakalı ambulans, Osman Kavuncu Bulvarı Şeker Kavşağı’nda, Ömrü Aydoğdu’nun 58 kullandığı 38 LE 205 plakalı otomobille ardından Celalettin Düşkün idaresindeki 38 EL 261 plakalı otomobille çarpıştı. 
     Kazada otomobil sürücüsü Ömrü Aydoğdu, olay yerinde öldü. Yaralanan ambulans sürücüsü Mehmet Karakoç, hemşire Adliye Cancı ile 2 günlük kız bebek ve babası Cafer Türkaslan, Kayseri Devlet ve Erciyes Üniversitesi Tıp Fakültesi Hastanesi’nde tedavi altına alındı. 
     Bağırsaklarındaki rahatsızlık nedeniyle Niğde’den Kayseri’ye sevk edildiği öğrenilen 2 günlük kız bebekle diğer yaralıların sağlık durumlarının iyi olduğu bildirildi. 
     
</TEXT>
</DOC>
