<DOC>
<DOCNO> 389378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/siyaset/siy03.html </URL>
<DATE> 2005/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Müzakereler için DTH şartı 
</HEADLINE>
<TEXT>


Eski DEP'li Selim Sadak, "Kürt sorunu görülmeden Avrupa Birliği ile müzakere sürecinin ilerlememesini" istedi 

NAMIK DURUKAN Ankara 


Eski DEP Milletvekili Selim Sadak, AB'ye seslenerek, "Kürt sorunu görülmeden AB müzakere sürecinin ilerlememesini" istedi. 
Demokratik Toplum Hareketi DTH Kurucular Kurulu, yeni partinin adını, amblemini, programını, tüzüğünü, eşbaşkanlarını ve yönetimini belirlemek üzere toplandı. 

Saygı duruşu 
Kocatepe Kültür Merkezi'nde 2 gün sürecek toplantı öncesi Divan Başkanlığı'na, Abdullah Öcalan'ın avukatı Doğan Erbaş seçildi. İstiklal Marşı okunmazken, "Özgürlük ve demokrasi mücadelesi şehitleri" için saygı duruşunda bulunuldu. 60 kişilik Hazırlık Komisyonu adına Sadak açılış konuşması yaptı. 

Adı değişti 
Sadak, DTH'nin, HEP'ten DEHAP'a kadar uzanan kararlı bir anlayışın misyonu olduğunu belirterek, Türkiye'yi Demokratik Cumhuriyet haline getirip Türk ve Kürt halkları arasında barış ve kardeşliği pekiştireceklerini söyledi. Bir yılı aşkın süredir devam eden DTH hareketinin adı, 60 kişilik Hazırlık Komisyonu'nca Demokratik Toplum Partisi olarak değiştirildi. Kadın delegeler de, genel başkanlığı Ahmet Türk'ün yapmasının beklendiği partide eşbaşkanlığa Öcalan'ın avukatı Aysel Tuğluk'u aday olarak belirledi. Mehmet Öcalan da Kurucular Kurulu üyesi oldu. 

Amblemi belirlendi 
Dün akşam saatlerine kadar süren DTH Kurucular Kurulu toplantısında, yeni partinin program ve tüzüğüne son şekli verilerek kabul edildi. Bazı üyelerin tüzükte yer alan "Sol kitle partisi" vurgusundaki "Sol" ibaresinin çıkarılması isteği de reddedildi. Kadın üyeler tarafından önerilen sarı zemin üzerine gül figürü de partinin amblemi oldu. Bugünkü toplantıda partinin genel başkanı, eşbaşkan ve Parti Meclis üyelerinin seçimi yapılacak. 


</TEXT>
</DOC>
