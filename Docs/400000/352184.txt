<DOC>
<DOCNO> 352184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/soneko12.html </URL>
<DATE> 2005/06/15/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Uzanlar'ın çiftliği izci kampı oluyor 
</HEADLINE>
<TEXT>

     Zafer TOKUŞ ADAPAZARI Sakarya , DHA 

      İMAR Bankası operasyonunun ardından Tasarruf Mevduatı Sigorta Fonu TMSF tarafından elkonulan Uzan Ailesi'ne ait Sakarya Pamukova'daki çiftlik, izci kampı olarak kullanılmak üzere Milli Eğitim Bakanlığı'na devrediliyor. 
     Pamukova İlçesi Bakacak Köyü yakınlarında, orman arazisine yapıldığı belirlenen çiftliğin mahkeme kararıyla Çevre ve Orman Bakanlığı'na devri kararlaştırıldı. Çevre ve Orman Bakanlığı bu çiftliğin nasıl değerlendirileceği konusunda son kararını verdi. Çiftliğin, izci kampı olarak kullanılmak üzere Milli Eğitim Bakanlığı tasarrufuna bırakılması kararlaştırıldı. 
     Sakarya Çevre ve Orman Bölge Müdürü Hasan Yıldız konuyla ilgili olarak yaptığı açıklamada Bakacak Köyü'ndeki çiftliğin orman alanı içerisine yapıldığına dair Pamukova Asliye Hukuk Mahkemesi’nin verdiği Çiftliğin ormana terki’ yönündeki kararı Yargıtay 8'inci Hukuk Dairesi’nin onayladığını hatırlattı. 
     Yıldız, Yargıtay, Pamukova Asliye Hukuk Mahkemesi’nin kararını 16 Şubat 2005 tarihinde onayladı. Bu hafta içerisinde TMSF’den gelecek bir görevli binaları ve 5.5 hektarlık araziyi bize teslim edecek. Pazar günü de Çevre ve Orman Bakanımız Osman Pepe ile Milli Eğitim Bakanı Hüseyin Çelik’in katılacağı bir törenle çiftlik kullanım olarak Milli Eğitim’e teslim edilecek. Milli Eğitim çiftliği izci kampı olarak kullanacak'' dedi. 
     
     891 PARÇA EŞYA SATILDI 
     Pamukova İlçesi’nin Bakacak Köyü’nde bulunan ve TMSF tarafından el konulan çiftlikten alınan 15 kamyon dolusu eşya İstanbul’a götürüldü ve açık artırmada satıldı. 
     İstanbul’da 29- 30 Ocak ve 5- 6 Şubat 2005 tarihlerinde gerçekleştirilen satışlarda, toplam 891 parça eşya, 651 bin 333 YTL’ye 651 milyar 333 milyon lira alıcı buldu. Elde kalan eşyaların ise pazarlık usulü ilesatılacağı kaydedildi. Çiftlikteki inek, koyun, keçi ve kümes hayvanları ise daha önce açık artırma usulü satılmıştı. 
     Gizli bölmelerin ve çelik kasaların bulunduğu çiftlik evlerinde, TMSF’nin talebi üzerine Türkiye Jeofizik Kurumu Başkanı Prof. Dr. Ahmet Ercan ve 7 kişilik ekibi tarafından radar, ultrason ve röntgen cihazıyla aramalar yapılmıştı. Altın ve kıymetli eşyanın yanı sıra gizli belgeleri arama çalışması yaklaşık bir ay sürmüş, ancak kayda değer bir şey bulunamamıştı. 
     
</TEXT>
</DOC>
