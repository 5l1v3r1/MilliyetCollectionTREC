<DOC>
<DOCNO> 362757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sonsiy04.html </URL>
<DATE> 2005/07/20/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
CHP, Ömer Dinçer için Etik Kurulu'na başvurdu... 
</HEADLINE>
<TEXT>

     CHP Ankara Milletvekili Yakup Kepenek, Başbakanlık Müsteşarı Ömer Dinçer’in "durumunun incelenmesi" için Kamu Görevlileri Etik Kurulu Başkanlığı’na başvurdu. 
     Yakup Kepenek başvurusunda, Başbakanhlık Müsteşarı Dinçer’in Türkiye bürokrasisinin en üst noktasında görev yaptığına işaret ederek, Dinçer’in "21. Yüzyıla girerken Dünya ve Türkiye Gündeminde İslam" başlıklı makalesi ve "intihal" yaptığı konusunda ortaya çıkan gerçeklerin, Dinçer’in durumunun yapmakta olduğu görevle ne ölçüde bağdaştığının sorgulanmasına neden olduğunu kaydetti. 
     Dinçer’in Etik Kurulu Yasası’na uygun davranabileceği konusunda, kamuoyunda çok büyük kuşkular bulunduğunu, kaygılar ve tedirginliklerin dile getirildiğini belirten Kepenek, bu nedenlerle kamu görevlilerinin etik davranış ilkeleri çerçevesinde Ömer Dinçer’in "durumunun incelenmesi" ve ulaşılacak sonucun kendisine bildirilmesini talep etti. 
     Kepenek başvurusuyla birlikte Dinçer’in "21. Yüzyıla girerken Dünya ve Türkiye Gündeminde İslam" başlıklı makalesi ile "intihal" konusundaki tartışmalardan alıntıları da iletti. 
     
</TEXT>
</DOC>
