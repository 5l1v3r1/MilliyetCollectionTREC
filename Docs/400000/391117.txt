<DOC>
<DOCNO> 391117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sonspo01.html </URL>
<DATE> 2005/10/31/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Sergen gölünü attı, sevinemeden sakatlandı... 
</HEADLINE>
<TEXT>

     Beşiktaş'ın Ankaragücü'nü 4-2 yendiği maçta, Sergen Yalçın büyük şanssızlık yaşadı. 
     Beşiktaş'ın deneyimli futbolcusu Sergen Yalçın, takımını öne geçirdiği frikik golü sonrasında sakatlanarak, maçı hemen başında terk etmek zorunda kaldı. 
     Uzun süren sakatlığının ardından Ankaragücü maçına takım kaptanı olarak ilk 11'de başlayan Sergen, 5. dakikada serbest vuruştan attığı golle takımını 1-0 öne geçirdi. Gol vuruşunun ardından sevincini paylaşmak üzere yedek kulübesine yönelen Sergen, ani hareket sonrası sakatlandı. Deneyimli oyuncu yerini İbrahim Akın'a bırakırken, taraftarların sevgi gösterileri arasında soyunma odasına gitti. 
     
     FRİKİK USTASI SERGEN 
     Beşiktaşlı Sergen, bu sezonki 3. golünü de serbest vuruştan atarak, frikiklerdeki ustalığını gösterdi. 
     Sergen, sezonun ilk maçında, deplasmanda Kayseri Erciyesspor ve 8. haftada İstanbul'da Samsunspor filelerini yine serbest vuruşlardan havalandırmıştı. 
     
     İBRAHİM AKIN PAS VERDİ, AİLTON GOLÜ ATTI 
     Konyaspor ile ligde yapılan maçta aralarında pas anlaşmazlığı yaşanan İbrahim Akın ile Ailton, Ankaragücü maçında 3. golde başrolü oynadı. 
     72. dakikada İbrahim Akın'ın asistiyle takımını 3-1 öne geçiren golü atan Ailton ile Akın, gol sonrasında takım arkadaşı ile birbirlerine sarılarak, Konya'da yaşanan krize nokta koydular. 
     Bu arada taraftarlar, 4. golün başında topu mükemmel biçimde taşıyarak Ahmed Hassan'a gol pası veren Tümer'e de sevgi gösterilerinde bulundular. 
     
     OKAN 2 HAFTA SONRA SAHADA 
     Milli takım kampında sakatlanan ve ligde son 2 maçta forma giyemeyen Okan Buruk, Ankaragücü karşısında 2. yarıda forma şansı buldu. 
     Milli futbolcu, 59. dakikada Ahmet Dursun'un yerine oyuna girerken, 2 haftalık forma hasreti de sona erdi. 
     
     İLHAN MANSIZ'A SEVGİ SELİ 
     Beşiktaşlı taraftarlar, eski futbolcuları İlhan Mansız'a olan sevgilerini maç içinde ve sonrasında da sürdürdüler. 
     Devre arasında soyunma odasına giden sarı-lacivertli futbolcuyu kapalı tribünün önüne çağıran taraftarlar, uzun süre tezahüratta bulundu. Taraftarların çiçek verdiği İlhan, formasını çıkararak, bir taraftara hediye etti. 
     Beşiktaşlı taraftarlar, ayrıca ikinci yarının hemen başında attığı beraberlik golü sonrasında sevinmeyen İlhan'ı alkışladılar, maç bitiminde de yine sevgi gösterileriyle uğurladılar. 
     
     AHMED HASSAN SARI KART CEZALISI 
     Ankaragücü maçında bu sezonki 4. sarı kartını gören Beşiktaşlı Ahmed Hassan Kamel, cezalı duruma düştü. 
     Mısırlı futbolcu, gelecek haftaki Malatyaspor maçında forma giyemeyecek. 
     
     MEHMET EKŞİ İLE 2. GALİBİYET 
     Beşiktaş, Rıza Çalımbay'ın istifasının ardından yeni teknik direktör göreve getirilene dek takımın başında sahaya çıkan Altyapı Genel Koordinatörü Mehmet Ekşi yönetiminde yaptığı 2. lig maçını da kazandı. 
     Mehmet Ekşi yönetimindeki siyah-beyazlılar, Konyaspor ile ligde yapılan maçtan da 3 puanla ayrılırken, UEFA Kupası'nda Bolton Wanderers, Türkiye Kupası'nda ise Konyaspor ile 1-1 berabere kaldı. 
     Taraftarlar, skor 4-1 olduktan sonra Mehmet Ekşi lehine tezahüratta bulundu. 
     Öte yandan, maçı 4-2 kazanan Beşiktaş, ligde bu sezon bir maçta en fazla gole imza attı. 
     
     ''I LOVE YOU TİGANA'' 
     Beşiktalı taraftarlar, prensip anlaşmasına varılan ve yarın sözleşme imzalaması beklenen yeni teknik direktörleri Jean Tigana'ya sevgi gösterilerinde bulundular. 
     Taraftarlar, karşılaşmayı locada izleyen Fransız teknik adama, ''I Love You Tigana'' diye tempo tuttu. 
     
     ANKARAGÜCÜ TRİBÜNÜNDE OLAY 
     Karşılaşmanın ilk yarısında, Ankaragücü taraftarlarının bulunduğu eski açık tribünde olay çıktı. 
     Az sayıda taraftarın bulunduğu tribündeki olaya müdahale eden emniyet güçlerinin, bazı taraftarları stat dışına çıkardığı gözlendi. 
     
</TEXT>
</DOC>
