<DOC>
<DOCNO> 382792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sondun18.html </URL>
<DATE> 2005/09/30/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
AB basınında Avusturya'ya hücum Şantaj yapıyor 
</HEADLINE>
<TEXT>

     Türkiye, Avrupa basınına damgasını vurdu. Türkiye’nin üyelik müzakereleri konusunda AB’de "sinir savaşı" yaşandığı belirtilirken Avusturya’nın müzakereleri "sabote ettiği", "şantaj yaptığı" ifade ediliyor. Avusturya’nın Türkiye-AB ilişkilerini "kopma" eşiğine getirdiği, tarihi önyargılarıyla hareket ettiği yorumları yapılıyor. 
     Türkiye’nin üyelik müzakereleri konusunda Avusturya’nın takındığı tutum nedeniyle AB’de yaşanan kriz, AB gazeteleri, haber, köşe yazıları ve başyazılarında değerlendiriliyor. 
     
     TELEGRAPH "AVUSTURYA TÜRKİYE MÜZAKERELERİNİ SABOTE EDİYOR" 
     İngiliz Telegraph gazetesi, Avusturya’nın müzakerelerin hedefinin Türkiye’nin tam üyeliği olmaması gerektiği konusunda ısrarcı olduğunu belirtti ve Avusturya’nın Türkiye ile AB arasındaki müzakereleri sabote ettiğini ifade etti. 
     
     TIMES "MÜZAKERE 10 YILDAN FAZLA SÜRECEK, ÜYELİK GARANTİSİ 
     YOK" İngiliz Times, üyelik müzakerelerinin 10 yıldan fazla süreceğini ve bu sürenin sonunda da Türkiye’nin "beyaz, Hristiyan Klubü’ne" üyeliğinin garanti olmadığını belirtti. 
     
     GUARDIAN "AVUSTURYA TARİHİ ÖNYARGILARLA HAREKET EDİYOR" 
     İngiliz Guardian, Avusturya’nın Türkiye karşıtlığının tarihi önyargı ve Osmanlı yeniçerilerinin Viyana kapılarına dayanması korkusundan kaynaklandığını ifade etti ve bunu bir "Avusturya-Macaristan nostaljisi" olarak tanımladı. 
     Gazete, bir başka makalede de Avusturya’nın son dakikada razı olacağına dair spekülasyonların olduğunu belirtti. 
     
     BBC "MÜZAKERELER UZUN VE ZOR OLACAK" 
     BBC, Avurpa’daki bazı kesimlerin Türkiye’nin üyeliğine kesinlikle karşı olduğunu diğer kesimlerin ise Avrupa’nın güvenliği için Türkiye’nin bir anahtar olduğunu düşündüğünü aktardı. Gazete, müzakerelerin uzun ve zor olacağını da kaydetti. 
     
     FINANCIAL TIMES "AVUSTURYA DURUMU PROBLEMATİK HALE GETİRDİ" 
     Financial Times gazetesi, Viyana’nın taleplerinde yalnız kaldığını belirttiği haberinde, Abdullah Gül’ün son ana kadar bekleyecekleri açıklamasıyla durumun daha "problematik" bir hale dönüştüğünü yazdı. 
     
     FAZ "AVUSTURYA AB’Yİ ŞEKİLLENDİRMEK İSTİYOR" 
     Alman gazetesi Frankfurter Allgemeine Zeitung, Avusturya’nın akıntıya göre yön belirlemek istemediği ve Avrupa Birliği’ni istediği yönde şekillendirmek için bu politikayı güttüğünü belirtti. Gazete, Avusturya’nın imtiyazlı ortaklık talebinin Türkiye’nin lehine bile olabileceğini, böylece tam üye olamayacak Türkiye’nin en azından birliğe bağlanacağını savundu. 
     
     LİBERATİON "AVRUPA’NIN SON ŞANTAJI" 
     Fransa’nın önde gelen gazetelerinden Liberation da, Pazartesi günü müzakerelerin açılışının yapılması halinde çiçek veya kırmızı halı bulunmayacağını, kuşku ve gücenmenin hakim olacağını belirterek Avusturya’nın imtiyazlı ortaklık talebini bir "şantaj" aracı olarak kullandığını yazdı. 
     
     İNDEPENDENT "BLAİR’İN DÖNEM BAŞKANLIĞININ EN BÜYÜK SINAVI" 
     İngiliz The Independent gazetesi başyazısında "Müzakereler başlamalı" başlığını kullandı. Bu sorunun İngiltere Başbakanı Tony Blair’in Dönem Başkanlığının "ilk büyük sınavı" olacağını öne süren gazete, İslam’ın Hristiyanlıkla birlikle yaşamasının sağlanması için Türkiye’den daha iyi bir üyelik adayı olmayacağını savundu. 
     
     LE FİGARO AB’DE SINIR SAVAŞI 
     Fransız Le Figaro ise, Avusturya’nın itirazlarını sürdürdüğünü, İngiltere’nin ise, AB’nin verdiği sözden vazgeçemeyeceğini söylediğini kayedederek "Bu sınır savaşı, Ankara ile müzakerelerin açılmasını son dakikaya kadar belirsiz kılacak" yorumunu yaptı. 
     
     ABC AVUSTURYA TÜRKİYE-AB İLİŞKİLERİNİ KOPMA EŞİĞİNE GETİRDİ 
     İspanyol ABC gazetesi de, Avusturya’nın taleplerinin Türkiye’nin AB ile ilişkilerini kopma eşiğine getirdiğini öne sürdü. Son dakikaya kadar müzakerelerin başlayıp başlamayacağının bilinmeyeceğine dikkat çeken gazete, AB’de siyasi ikliminin çok gerildiğini de yazdı. 
     
     DIE TAGESZEITUNG "AVUSTURYA MÜSLÜMANLARI İSTEMİYOR" 
     Alman Die Tageszeitung Avusturya’nın bu politikalarının arkasında Müslüman ülkeleri Avrupa’nın dışında bırakma isteği olduğunu belirtti. Gazete, bu durumu "başlıbaşına bir medeniyetler çatışması" olarak yorumladı. 
     
     IHT ANLAŞMAZLIK MÜZAKERELERİ TEHDİT EDİYOR 
     International Herald Tribune de, AB’de uzlaşmaya varılmamasının Türkiye ile üyelik müzakerelerini tehdit ettiğini, AB’deki gerilimleri ortaya koyduğunu belirtti. 
     Gazete, bazı Avrupa hükümetlerinin Türkiye’nin müzakerelerden ayrılmasına neden olunmasından kaygılandığını kaydetti. 
     
     NYT "AB, TÜRKİYE KONUSUNDA HALA BÖLÜNMÜŞ DURUMDA" 
     ABD’li New York Times gazetesi de aynı konuyu değerlendirdi. Gazete, AB’nin Türkiye ile müzakerelere başlama konusunda hala bir konsensus sağlayamadığını ifade etti. Avusturya’nın Türkiye konusundaki görüşlerinde yalnız kaldığını belirten gazete, Avusturya’nın veto hakkını kullanıp kullanmayacağının belirsiz olduğunu yazdı. 
     
</TEXT>
</DOC>
