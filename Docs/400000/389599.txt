<DOC>
<DOCNO> 389599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sontur08.html </URL>
<DATE> 2005/10/25/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Hırsız zanlısını bağlayıp dövdüler 
</HEADLINE>
<TEXT>

     














BULUT MÜLHİM İstanbul DHA 

İSTANBUL Bahçelievler’de hırsızlık amacıyla bir eve girdiği öne sürülen zanlıyı fark eden mahalle sakinleri yakaladıktan sonra ellerini iple bağladıktan sonra tekme-tokat döverek hastanelik etti. 
     Bahçelievler Zafer Mahallesi Anadolu Sokak’taki bir apartmanın 3'üncü katında oturan İbrahim Soylu, evine saat 05.00 sıralarında hırsızlık amacıyla girdiği öne sürülen bir kişiyi gördü. Ev sahibi Soylu’nun uyanmasıyla evdeki hırsız zanlısı paniğe kapılarak balkondan atladı. 
     Yere düştükten sonra bir süre sendeleyen genç, sahur için uyanık olan mahalle sakinleri tarafından yakalandı. Mahalle sakinlerinin ellerini iple bağlayarak etkisiz hale getirmeye çalıştığı hırsızlık zanlısı kargaşa sırasında elindeki tornavidayla ev sahibi Soylu’yu yüzünden yaraladı. 
     Öfkeli mahalle sakinleri ellerini bağladığı zanlıyı, çağırdıkları polis ekipleri gelinceye kadar tekme- tokat dövdü. Olay yerine gelen polis ekipleri, öldüresiye dövülen kimliği açıklanmayan zanlı ile yüzünden yaraladığı ev sahibi Soylu’yu ekip otomobiliyle tedavi için Bakırköy Devlet Hastanesi’ne götürdü. Hırsızlık zanlısı ve ev sahibi İbrahim Soylu, tedavilerinin ardından, ifadeleri alınmak üzere 75'inci Yıl Polis Merkezi’ne götürüldü. 
     
     İSTANBUL YALNIZ DEĞİL 

     Dün Türkiye'nin beş yöresinde şüpheliler bizzat vatandaşlarca 'cezalandırıldı.' Aynı yerde öldürdü Yalova'da toptancılık yapan Abdullah D.'nin kızı Elif D., 15 gün önce kayboldu. Aile, savcılığa başvurarak, aynı binada kiracıları olan 23 yaşındaki Harun Yavuz'dan şüphelendiklerini bildirdi. Yavuz adliyeye çıkarıldıktan sonra serbest bırakıldı. Bunun üzerine Yalova Endüstri Meslek Lisesi 2'nci sınıf öğrencisi 17 yaşındaki A.D. Yavuz'u tehdit edip, kardeşinin nerede olduğunu sordu. Harun Yavuz, Elif D.'yi öldürdüğünü ve cesedini Soğucak Köyü'nde Taşocakları Mevkii'nde gömdüğünü söyledi. 
     A.D. de Yavuz'u, Soğucak Mevkii'ne getirdikten sonra sonra pompalı tüfekle öldürdü. Çevre sakinlerinin silah sesleri üzerine aradığı polis ekipleri, Elif. D. ile Harun Yavuz'un cesetlerini aynı yerde buldu. Gözaltına alınan Engin D. ve A.D. kasten adam öldürmek suçundan adliyeye çıkarılacak. 
     Evini yaktılar Malatya'nın Yazıhan ilçesinde 8 yaşındaki H.A. ile 9 yaşındaki Ü.Ü.'yü yakarak öldürdüğü iddia edilen İbrahim Şengül'ün, babası Mehmet Şengül'ün evi yakıldı. Ü.Ü.'nün babası K.Ü., gözaltına alındı. Çocukları yaktığı öne sürülen Şengül cezaevinde bulunuyor. 
     Sokakta kanlı hesaplaşma Van'ın Beyüzümü Mahallesi Muhtarı M.Ali Urak, aralarında daha önceden husumet bulunan Sıddık ve Selim Mete adlı iki kardeşi sokak ortasında öldürdü. Urak, daha sonra yanına gelen kardeşlerin yakını olduğu belitilen bir kişi tarafından kendi tabancasıyla öldürüldü. Zanlı tabancayı bırakıp kaçtı. 
     Tacize aile boyu dayak Kayseri'de 28 yaşındaki B.G., eski komşusu, evli ve bir çocuk annesi N.Y.'yi telefonla taciz ettiği gerekçesiyle, savcılığa şik yet edildi. B.G.'nin telefonları dinlemeye alındı. Ancak tacizlerin sürdürdüğünü öne süren N.Y.'nin eşi 23 yaşındaki F.Y. ile babası 43 yaşındaki N.A. ve kardeşi 11 yaşındaki A.A., randevulaştıkları B.G.'yi sokak ortasında feci şekilde dövdü. Çevredekiler tarafından güçlükle kurtarılan B.G., hastanede yoğun bakıma alındı. N.Y. ile eşi F.Y. yakalanarak gözaltına alındı. N.A. ve A.A.'nın yakalanması için çalışmaların sürdüğü bildirildi. 
     
</TEXT>
</DOC>
