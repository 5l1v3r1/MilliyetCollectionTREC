<DOC>
<DOCNO> 389792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/soneko16.html </URL>
<DATE> 2005/10/26/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Kişiye özel çikolataya ilgi artıyor... 
</HEADLINE>
<TEXT>

     İzmir'de genç kadın girişimci Nilgün Güneş tarafından hazırlanarak piyasaya sunulan kişiye özel çikolata ''My Chocolate Benim Çikolatam '', yurtdışında KKTC ve İngiltere'de de çikolata tutkunlarını fethetmeye hazırlanıyor. 
     Nilgün Güneş, İstanbul'dan İzmir'e yerleştiği günlerde işsiz kalması üzerine kurduğu promosyon ve tanıtım firmasında, farklılık yaratmak amacıyla başladığı kişisel çikolata üretiminin, her geçen gün artan bir ilgiyle karşılandığını belirtti. 
     My Chocolate markasıyla 14-17 Eylül günlerinde, İstanbul bayisiyle birlikte CNR'da düzenlenen ''PromoTurk Promosyon Fuarı''na katıldıklarını ifade eden Güneş, şunları anlattı 
     ''Fuarda, pek çok kişi, kurum ve kuruluşa ulaşabilme imkanımız oldu. Bunun dışında, Antakya'da birincisi düzenlenen Medeniyetler Buluşması'nda, hatıra amaçlı özel tasarımlı çikolatakartlar ziyaretçilere sunuldu. İstanbul, Ankara, Adana, Antakya'da bayilerimiz var. 
     My Chocolate olarak bundan sonraki hedefim, yurtdışına açılmak, ihracat yapmak. Aslında dolaylı olarak ihracat yapıyorum. Şirketler kendilerine özel olarak tasarlanan çikolatalarını yurtdışındaki müşterilerine hediye amaçlı gönderiyorlar. Ancak, gerçek anlamda yurtdışına açılmak için önümüzdeki günlerde KKTC ve İngiltere'de de bayilik açma çalışmalarımız sürüyor.'' 
     
     TÜKENMEYEN LEZZETLER 
     Güneş, My Chocolate'ın gördüğü ilginin ana sebebinin kişiye özel olmasının yanı sıra ''çikolatakart'' olarak adlandırılan yine özel tasarım kutusuyla kişiye tükenmeyen bir lezzet sunmasında yattığını ifade etti. 
     My Chocolate'ı yaratmadan önce, ''Herkesin kendine ait evi, odası, eşyaları, sözcükleri, duyguları, hikayeleri var. Neden kendine ait çikolatası olmasın '' diye düşündüğünü anlatan Güneş, şunları dile getirdi 
     ''Çevremdeki kişilere kendi tasarımım olan çikolatakartları hediye vermeye başladım. Büyük bir sevinç, mutluluk, beğeni ve coşkuyla karşılandığını gördüm. My Chocolate, kişilerin en samimi, en içten ve en gerçekçi duygularını ifade edebilmelerini sağlayan bir ürün oldu. 
     
</TEXT>
</DOC>
