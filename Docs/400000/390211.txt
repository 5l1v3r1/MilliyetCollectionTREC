<DOC>
<DOCNO> 390211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sonspo18.html </URL>
<DATE> 2005/10/27/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Federasyon Aziz Yıldırım ve İlhan Cavcav'ı disipline sevketti 
</HEADLINE>
<TEXT>

     Futbol Federasyonu Başkanı Levent Bıçakcı, aralarındaki maddi bir ihtilafı, federasyon kurullarına zarar verme pahasına demeçleriyle körüklediklerini ifade ettiği Gençlerbirliği Kulübü Başkanı İlhan Cavcav ile Fenerbahçe Kulübü Başkanı Aziz Yıldırım’ın, Yönetim Kurulu tarafından bugün Profesyonel Futbol Disiplin Kurulu’na PFDK sevk edildiğini açıkladı. 
     Bıçakcı, Futbol Federasyonu'nun Beylerbeyi'ndeki tesislerinde yapılan Yönetim Kurulu toplantısından sonra yaptığı açıklamada, İlhan Cavcav ile Aziz Yıldırım'ın, aralarındaki maddi bir ihtilafı federasyon kurullarına zarar verme pahasına, demeçleriyle körükleyerek durumu daha kötü hale getirdikleri iddiasında bulundu. 
     Levent Bıçakcı, "Türk futbolunun en büyük sorunu şiddet. Bu şiddeti körükleyen etkenlerin başında da ne yazık ki yöneticilerin sorumsuz beyanları gelmektedir. Artık Futbol Federasyonu kurulları ve kararları üzerinden, kulüp yönetimlerinin kendi camialarına mesaj verme dönemi kapanmalıdır. Bu davranışların Türk futboluna verdiği kalıcı zararları herkes bir kez daha düşünmeli, şapkasını önüne koyup farklı, olumlu ve yapıcı bir tutum takınmalıdır" diye konuştu. 
     Futbol Federasyonu yönetimi ve kurullarını hedef alan suçlayıcı açıklamaları şiddetle kınadıklarını ifade eden Bıçakcı, şunları kaydetti 
     "Federasyonumuzun icraatlarında bireysel hiçbir girişimin olmayacağının, kamuoyu tarafından bilinmesini istiyoruz. Futbol Federasyonu Başkanı da dahil, hiçbir yönetim kurulu üyemizin kişisel kararlarıyla Federasyon yönetilmemektedir. Tüm kararlar, birlikte varılan uzlaşıların sonucunda çağdaş ve demokratik bir ortamda alınmaktadır. Futbol Federasyonu Yönetim Kurulu, futbolun değerini yükseltmek konusundaki kararlılığını ve hassasiyetini bugüne kadar olduğu gibi, bundan sonra da sürdürecektir. Farklı amaçlara hizmet eden, futbol değerlerini zedeleyip bir kaos ortamı oluşturmaya çalışanların karşısında, talimatların öngördüğü yaptırımlar, ödün vermeden uygulanacaktır." 
     
     "TAHKİM KURULU YENİDEN SEÇİLECEK" 

     Levent Bıçakcı, sön dönemdeki istifalarla gündeme gelen Tahkim Kurulu konusunda ise, "Yönetim Kurulumuzun bugünkü toplantısında, Tahkim Kurulu'nun yeniden seçilmesi için Futbol Genel Kurulu'nun en kısa zamanda olağanüstü toplantıya çağırılmasına karar verildi" dedi. 
     Son günlerde Tahkim Kurulu ile ilgili kamuoyuna yansıyan baskı iddialarını araştırmak için 3 kişilik bir kurul oluşturulmasının da kararlaştırıldığını ifade eden Bıçakcı, sözlerini şöyle sürdürdü 
     "Futbol Federasyonu Başkan Vekili Hasan Doğan ile yönetim kurulu üyeleri Osman Çağlıkoç ve Erdal Atalay'ı, bu iddiaları araştırmakla görevlendirdik. Bir hafta içinde gerekli incelemeleri yapacak olan Kurul, konu ile ilgili hazırlayacağı raporu Yönetim Kurulu'na iletecek. Türk futbolunun sadece tahkim, disiplin ve hakem kurullarından oluştuğunu zanneden zihniyeti kınayan yönetim kurulumuz, kurumsal özerkliğe müdahale edilmesini de şiddetle reddetmektedir." Federasyon Başkanı Bıçakcı, Gençlerbirliği ile Fenerbahçe arasında ihtilafa neden olan Deniz Barış'la ilgili bir soruyu, "Deniz Barış ile ilgili en son verilen karar geçerlidir" diye yanıtlarken, Galatasaraylı futbolcu Hakan Şükür'ün açıklamalarının ise Hukuk Kurulu tarafından inceleneceğini belirtti. 
     Levent Bıçakcı, basın mensuplarının, başkan vekili Şekip Mosturoğlu'na soru sormasına izin vermezken, Mosturoğlu da başkan Bıçakcı'nın gerekli açıklamaları yaptığını söylemekle yetindi. 
     Bu arada, toplantı için kapı önünde Yönetim Kurulu üyelerini bekleyen basın mensupları, Milli Takımlar Teknik Direktörü Fatih Terim'in binaya gelişi esnasında görüntü almak isteyince, tepkiyle karşılaştı. Gösterilen ilgiye şaşıran Terim, görüntüsünün alınmasını istemedi. 
     
</TEXT>
</DOC>
