<DOC>
<DOCNO> 367280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/sondun10.html </URL>
<DATE> 2005/08/05/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
AB teklifini sundu, İran geri adım atmadı... 
</HEADLINE>
<TEXT>

     AB'nin, İran'ın nükleer çalışmalarını durdurması amacıyla hazırlanan teklifi Tahran yönetimine sunduğu bildirildi. 
     İsminin açıklanmasını istemeyen bir kaynak, Reuters haber ajansına yaptığı açıklamada, İran yönetimiyle nükleer sorun konusundaki görüşmeleri yürüten İngiltere, Fransa ve Almanya büyükelçilerinin, teklifi bu sabah ilettiklerini söyledi. 
     Fransa'dan yapılan açıklamada da Avrupalı müzakerecilerin, nükleer soruna son vermek amacıyla hazırlanan teklifi İran'a ilettiği haberi doğrulandı. 
     
     İŞTE TEKLİF 

     AB'nin, Tahran yönetimine, nükleer faaliyetlerine son vermesi karşılığında, Orta Asya'daki doğal kaynakların Avrupa'ya, ağırlıklı olarak İran üzerinden ihraç edilmesi fikrini destekleme vaadinde bulunduğu bildirildi. 
     Fransa, İngiltere ve Almanya ile Tahran yönetimi arasındaki görüşmelere yakın bir İranlı kaynak, "Teklifte, Tahran'ın, 'Orta Asya'dan Avrupa'ya enerji ihracında ana transit hattın İran olması' fikrine destek önerildi" dedi. 
     Kaynak, teklif hakkında daha fazla bilgi vermedi. 
     
     İRAN TEKLİF NE OLURSA OLSUN ÇALIŞMALAR BAŞLAYACAK 

     AB ile Tahran yönetimi arasında yapılan görüşmelere katılan İranlı yetkili Hüseyin Museviyan, ülkesinin, teklif ne olursa olsun İsfahan'daki nükleer yakıt çalışmalarına tekrar başlayacağını açıkladı. 
     Museviyan, Reuters haber ajansına yaptığı açıklamada, "Teklifleri, İsfahan'daki çalışmalara geri dönmeye izin vermese bile, biz faaliyetlere devam edeceğiz" diyerek, İran'ın uranyum dönüştürme tesisindeki çalışmaları başlatma konusunda kararlı olduğunu vurguladı. 
     AB'nin, Uluslararası Atom Enerjisi Ajansı'na, nükleer çalışmalara geri dönen Tahran'ı uyarmak amacıyla gelecek hafta başında toplanması çağrısında bulunması bekleniyor. 
     
</TEXT>
</DOC>
