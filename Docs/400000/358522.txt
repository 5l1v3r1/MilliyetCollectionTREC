<DOC>
<DOCNO> 358522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/siyaset/siy05.html </URL>
<DATE> 2005/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Halkı tahrik ediyorlar' 
</HEADLINE>
<TEXT>


TBMM İnsan Haklarını İnceleme Komisyonu Başkanı Elkatmış, "TAYAD'a randevu verir misiniz " sorusuna, "Teröristlere arka çıkanla ne görüşeceğim" yanıtını verdi 


İnsan hakları alanında faaliyet gösteren sivil toplum kuruluşlarının kapısını rahatlıkla çaldığı TBMM İnsan Haklarını İnceleme Komisyonu Başkanı Mehmet Elkatmış, Ardahan'da halk tarafından taşlanan Tutuklu Aileleri Yardımlaşma Derneği'nin TAYAD faaliyetlerine, "Teröriste destek vermekten vazgeçsinler. Teröriste destek verenlerle ne görüşeceğim" diye tepki gösterdi. 
Elkatmış, Adalet Bakanlığı'nda öldürülen canlı bomba DHKP - C'li terörist Eyüp Beyaz'ın, cenaze törenine katılmak isteyen TAYAD'lıların köylülerce taşlanması ve üzerinde 'Eyüpler Ölmez' yazılı pankart açmalarını şöyle değerlendirdi 
"İsimlendirmek istemiyorum ama bazı sivil toplum örgütleri ideolojik yaklaşım, bazıları da teröristlerin hakkını korumak gibi bir yaklaşım içinde. O zaman ne kimse bunlara inanır, ne de etkinlikleri olur. Bilakis tepki toplar. Bazı sivil toplum örgütleri kendilerini gözden geçirmeli. Halkı tahrik etmek gibi bir yaklaşım içindeler." 

Randevu yok 
TAYAD'a geçmişte randevu verdiğini ve cezaevleri konusunu ele aldıklarını belirten Elkatmış, ancak kendi görüşünün dernek mensuplarının hoşuna gitmediğini söyledi. 
Elkatmış, "Yeniden randevu verir misiniz " sorusuna da "Bu safhada görüşecek bir şey yok. Çünkü onların tutum ve tavırları apaçık ortada. Görüşülecek bir konu yok. Biz herkesle görüşürüz. Ancak yaklaşımın iyi olması gerekir, insan haklarıyla ilgili olması gerekir. Sadece teröristlere arka çıkanla, destekleyenlerle ne görüşeceğim" yanıtını verdi. 

'Parçalansa da sahip çıkardık' 

TAYAD sözcüsü, "Canlı Bomba" Eyüp Beyaz'ın "eylemine değil cenazesine" sahip çıktıklarını söyledi 

İSTANBUL Milliyet 

Tutuklu ve Hükümlü Aileleri Yardımlaşma Derneği'nin TAYAD kurucu üyelerinden Mehmet Güvel, vurularak öldürülen 'canlı bomba' Eyüp Beyaz için "Vücudu parçalansaydı da ona sahip çıkardık" dedi. Güvel, 1986'da kurulan TAYAD'ın amacının cezaevindeki tutuklularla yardımlaşma ve dayanışma olduğunu söyledi. İnsan hakları ihlallerine karşı da mücadele verdiklerini anlatan Güvel, "Son 5 yıldır F Tipi'nin kaldırılması için çok sayıda eylem yaptık. F tipini bizzat yaşadım, hücre işkencedir. İşkenceye karşı girişilen eylemler neticesinde 120 kişi öldü, 500'ü aşkın kişi de sakat kaldı. Artık insanlar ölmesin ve sakat kalmasın diye çalışıyoruz" dedi. Güvel şöyle devam etti "Yıllardır arkadaşlarının gözü önünde ölmesine tahammül edemeyip bir numaralı suçlunun bulunduğu mek nda bir eylem yapmak istedi. Eyüp Beyaz'ın yaptığı da elbette bir suç. Ama bizimle ilgili bir kurumda değil kendisi. Ama DHKP-C'nin açıklamasından sonra, ölüm oruçlarıyla ilgili bir eylem olduğunu biliyoruz. Biz kendisine sahip çıktık. Ne olursa olsun. Vücudu parçalansaydı da, sahip çıkardık." 


</TEXT>
</DOC>
