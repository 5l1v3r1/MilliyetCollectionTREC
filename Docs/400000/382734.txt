<DOC>
<DOCNO> 382734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/siyaset/siy01.html </URL>
<DATE> 2005/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Orhan Pamuk'a ikinci soruşturma 
</HEADLINE>
<TEXT>


Şişli Cumhuriyet Başsavcılığı, Orhan Pamuk hakkında İsviçreli bir gazeteciye verdiği "Türkiye 1 milyon Ermeni'yi ve 30 bin Kürt'ü öldürdü" demeci nedeniyle yeni bir soruşturma başlattı 

LUBE AYAR İstanbul 


"Türklüğü alenen aşağıladığı" gerekçesiyle hakkında 3 yıla kadar hapis cezası istemiyle dava açılan ve 16 Kasım 2005'te görülecek ilk duruşmaya polis zoruyla getirilmesi kararı alınan Pamuk, yeni bir soruşturmayla karşı karşıya kalacak. Yeni soruşturmayı da Pamuk hakkındaki ilk davayı açan Şişli Cumhuriyet Savcısı Turgay Evsen yürütecek. 
İkinci soruşturmanın başlamasına neden olan dilekçenin sahibi gazeteci-yazar Altemur Kılıç'ın iddialarını araştıran Evsen, "terör" içerikli soruşturmanın TCK'nın hangi maddeleri ışığında yürütülmesi gerektiğine karar verecek. 

İki ihtimal var 
Soruşturma sonunda "takipsizlik" kararı çıkabileceği gibi, Pamuk'a ikinci bir dava açılması ihtimali de gündemde bulunuyor. Savcı, gerekli görürse dosyayı ağır ceza mahkemesine de gönderebilecek. 
AB Komisyonu'nun genişlemeden sorumlu üyesi Olli Rehn, 3 Ekim öncesi Pamuk hakkında dava açılmasını "provokasyon" olarak değerlendirmişti. 
Kılıç ise şik yet dilekçesinde PKK'nın eylemlerinde 30 bin kişinin şehit edildiğini ifade ederek, "Böyle iken gerçeği tahrif etmek ve böylelikle milletimizi dünya kamuoyu nezdinde küçük düşürmek, Türk romancısı olduğunu iddia eden Pamuk'un yanına bırakılmamalıdır" dedi. 


</TEXT>
</DOC>
