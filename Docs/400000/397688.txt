<DOC>
<DOCNO> 397688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sonspo14.html </URL>
<DATE> 2005/11/24/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Mehmet Özdilek, yaşadıklarını basın toplantısında anlattı 
</HEADLINE>
<TEXT>

     A Milli Futbol Takımı eski antrenörü Mehmet Özdilek, ''Her ne sebep ve şart altında olursa olsun, kendime yakıştıramadığım bir davranış nedeniyle ülkemin ve ülke değerlerinin zarar görmemesi için görevimi iade ettim'' dedi. 
     Türkiye ile İsviçre A milli futbol takımları arasında 16 Kasım'da İstanbul'da yapılan 18. Dünya Kupası Avrupa elemeleri play-off baraj rövanş maçı bitiminde yaşanan olaylara karışan ve hafta başında görevinden istifa eden Mehmet Özdilek, basın toplantısı düzenleyerek, gelişmeleri anlattı. 
     İsviçre ile yapılan her iki maçta da yaşanan tüm olumsuzluklardan son derece üzüntü duyduğunu anlatan Özdilek, özellikle İstanbul'daki maçtan sonra yaşanan olaylara karışmasının kendisini derinden yaraladığını söyledi. 
     Yaşananları ''bir anlık istem dışı hareket'' olarak nitelendiren Özdilek, ''Her ne sebep ve şart altında olursa olsun, kendime yakıştıramadığım bir davranış nedeniyle ülkemin ve ülke değerlerinin zarar görmemesi için görevimi iade ettim'' dedi. 
     Rövanş maçını, sahaya daha iyi hakim olabilmek ve gördüklerini kulübedeki arkadaşlarına telsizle anlatabilmek için Prof.Dr.Acar Baltaş ile birlikte maraton tribündeki locada izlediğini anlatan Özdilek, bitime çok az kala, her maçta olduğu gibi oyuncuları sporcu girişinde karşılamak için sahaya indiğini, bu sırada anlamsız bir biçimde 11 tane oyuncunun koşarak tünele geldiğini gördüğünü, bu sırada istem dışı, refleksten dolayı bir harekette bulunduğunu, bu hareketi de kendisine yakıştıramadığı için görevinden ayrıldığını kaydetti. 
     
</TEXT>
</DOC>
