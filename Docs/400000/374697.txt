<DOC>
<DOCNO> 374697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sondun47.html </URL>
<DATE> 2005/09/01/ </DATE>
<TIME> 21.15 </TIME>
<AUTHOR>  </AUTHOR>
<HEADLINE>
Gazze Şeridi'nde Neve Dekalim mezarlığı tamamiyle boşaltıldı... 
</HEADLINE>
<TEXT>

     Gazze Şeridi’ndeki 21 Yahudi yerleşimindeki evleri geçen hafta tümüyle boşaltan İsrail, buradaki Yahudi Yerleşimlerinin en büyüğü olan Neve Dekalim’deki mezarlığı da boşalttı. 
     29 Ağustos’ta başlayan mezarlığın nakli işlemleri, tümüyle İsrail 
     Ordusu’nun sorumluluğu altında yapılırken, kalan son 19 mezarda bulunan 15 cenaze, öğleden sonra Kudüs’te yapılan ve binlerce kişinin katıldığı törenle Zeytin Dağı’ndaki Yahudi Mezarlığı’nda yeniden toprağa verildi. 
     Gazze Şeridi’nde boşaltılan Guş Katif yerleşimlerinin girişindeki Kisufim Kontrol Noktası’ndan itibaren ambulanslarla alınan naaşlar, konvoy eşliğinde Kudüs’e getirildi. 
     Kudüs’teki Davidka Meydanı’nda yapılan cenaze töreni nedeniyle, şehrin merkezindeki tüm yollar ve cenazelerin yeniden gömüleceği Zeytin Dağı’na giden güzergahtaki yollar trafiğe kapatıldı. 
     Meydanda hazırlanan katafalka İsrail bayrağına sarılı tabutların getirilmesiyle, saat 16.00 civarında başlayan cenaze töreni, iki saati aşkın devam etti. Cenaze yakınlarının yanısıra, geri çekilme karşıtlarının sembolü kavuniçi renkte tişörtlü ya da kollarında, çantalarında, şapkalarında kavuniçi şeritlerle donanmış binlerce kişinin katıldığı tören sırasında, hoparlörlerden dini müzikler yayınlandı. 
     Törende İsrail Parlamentosu Knesset Başkanı Reuven Rivlin de kalabalıktan parlamento adına af diledi ve "Böyle bir şeyin affedilecek bir yanı yok" şeklinde konuştu. 
     Ardından yeniden ambulanslara taşınan 15 naaş, Zeytin Dağı’na götürülerek, burada toprağa verildi. 
     Kalan 4 cenazenin de başka bölgelerde toprağa verileceği bildirildi. 
     Böylece, Neve Dekalim Mezarlığı’nda toplam 48 mezar tümüyle taşınmış oldu. Cenaze yakınlarının çoğu, Doğu Kudüs-Eski Kent’te, kutsal Yahudi Tapınağı’nın bulunduğuna inandığı Moriah Dağı’nı Müslümanlarca Haremüşşerif olarak adlandırılan bölge gören Zeytin Dağı’ndaki mezarlığı tercih etti. Yahudi inanışına göre, Mesih geldiğinde, Zeytin Dağı’na gömülenler "ilk canlanacak kişiler" olacaklar. 
     
</TEXT>
</DOC>
