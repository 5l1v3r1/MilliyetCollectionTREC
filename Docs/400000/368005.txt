<DOC>
<DOCNO> 368005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/sondun38.html </URL>
<DATE> 2005/08/08/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
"Saddam Hüseyin'in yargılanmasına 2 ay içinde başlanacak" 
</HEADLINE>
<TEXT>

     Iraklı sorgu hakimi Münir Haddad, Irak’ın devrik devlet başkanı Saddam Hüseyin’in yargılanmasına iki ay içinde başlanacağını söyledi. 
     Haddad, Arap uydu kanalı El Arabiye televizyonuna yaptığı açıklamada, Saddam Hüseyin’in, 1982 yılında Dujail köyünde Şii köylülerin kitlesel olarak öldürülmesi olayıyla ilgili olarak yargılanacağı mahkemenin ilk duruşmasının, 45 gün ya da iki ay içinde yapılacağını ifade etti. 
     Saddam Hüseyin, kendisine yönelik başarısız suikast girişiminden sonra Dujail’de 150 erkeğin öldürülmesiyle ilgili olarak resmen suçlanmıştı. Suçlu bulunması halinde, devrik lider ölüm cezasına çarptırılabilecek. 
     Haddad, halen Saddam Hüseyin ve onun yönetiminin üyelerine karşı açılmış 14 esas dava bulunduğunu kaydetti. Münir Haddad, bu davalar arasında bir Şii Kürt mezhebi olan Faili Kürtler’e uygulanan zulümler ve Irak’ın kuzeydoğusundaki Halepçe’de Kürtlerin kimyasal gazlarla katledilmesinin de bulunduğunu bildirdi. 
     Başkent Bağdat civarında Amerikan askerlerinin denetimindeki bir güvenlik kampında tutulan Saddam Hüseyin ile bazı yardımcıları daha önce Irak’ın savaş suçları mahkemesinin önüne çıkarılmışlardı. 
     
</TEXT>
</DOC>
