<DOC>
<DOCNO> 365193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sonyas04.html </URL>
<DATE> 2005/07/28/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Küfürbaz papağan hapsi boyladı 
</HEADLINE>
<TEXT>

     İngiltere'de bir papağan, belediye başkanı ve papaza ağza alınmayacak küfürler yağdırınca özel bir bölüme kapatıldı. Geceyarısı izlediği TV programlarının etkisinde kalan Barney, artık sadece belgesel izleyebilecek. 
     Warwickshire Hayvanat Bahçesi'ndeki 5 yaşındaki papağan önceki gün İngiltere'nin en çok konuşulan konularından biri oldu. Bahçenin en gözde sakinlerinden biri olan Barney, kendisine kuruyemiş vermek için uzanan belediye başkanına "s...tir git" diye bağırdı. 
     Gülüşmelere neden olan Barney, başkana eşlik eden papaza da dönerek aynı küfrü etti. Hızını alamayan papağan, heyeti koruyan polisleri de payladı "Hepiniz s..tirin gidin." 
     
     Belgesel izleme cezası 
     Papağanın ağza alınmayacak bu küfürleri nereden öğrendiğini hayvanat bahçesinin sahibi Geoff Grewcock'un açıklamaları aydınlattı "Barney'yi bize kamyon şoförü olan eski sahibi verdi. Geceleri televizyon izlemeyi çok seviyor. Özellikle geceyarısı yayınlanan programlara bayılıyor." Grewcock, olayın ardından Barney'nin özel bir bölmeye alındığını ve bundan sonra sadece haberleri ve belgeseleri izlemesine izin verileceğini söyledi. 
     
</TEXT>
</DOC>
