<DOC>
<DOCNO> 394860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sonspo34.html </URL>
<DATE> 2005/11/14/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Volkan İsviçre maçı dünyaya bakış açımı değiştirdi... 
</HEADLINE>
<TEXT>

     A Milli Futbol Takımı'nın kalecisi Volkan Demirel, İsviçre ile oynadıkları Dünya Kupası elemeleri play-off baraj ilk maçında yaşanan olayların, dünyaya bakış açısını değiştirdiğini söyledi. 
     Volkan, Milli Takım Psikoloğu Acar Baltaş ile birlikte Conrad Otel'de düzenlediği basın toplantısında, ''Medeniyet ülkesi'' olarak bildikleri bir ülkede bunların yaşanmasının kendisini şaşırttığını ifade ederek, ''İsviçre maçında yaşananlar, benim dünyaya bakış açımı ve değer yargılarımı değiştirdi. Hem şaşırdım, hem üzüldüm. Çünkü ben İsviçre'yi dünyanın en medeni ülkesi olarak görüyordum'' dedi. 
     ''Bütün bu yapılanlar bizi yıldırmadı, orada yapamadığımızı İstanbul'da yapıp, Dünya Kupası finallerine gideceğiz'' diyen Volkan, buna sonuna kadar inandıklarını söyledi. 
     Milli kaleci, çarşamba günü oynanacak karşılaşmada, 60 bin kişilik fanatik ve inanmış bir taraftar kitlesine ihtıyaçları bulunduğunu kaydederek, ''Bize inandıkları zaman, neler yapabileceğimizi görecekler. O gece herkes çok sabırlı olmalı. Turu geçeceğimizden hiç kuşkum yok. 2-0'lık bir dezavantajımız var. İlk yarıda bir gol bulursak, turu kolaylaştıracağımıza inanıyorum. İlk maça gitmeden turu geçeceğimize eminsem, şimdi de aynı şekilde eminim'' diye konuştu. 
     Acar Baltaş ise İsviçre'de yaşananların, bir oyuncunun dünyaya bakış açısını değiştirebilecek düzeyde olduğunu dile getirirek, ''İsviçre'de organize bir yıldırma hareketi ile karşı karşıya kaldık. Bir sporcunun, karşı takımın teknik direktörüne, ortada hiçbir sebep yokken yaptığı hareketler, söylediği küfürler, hiçbir sebeple açıklanamaz. Volkan, profesyonelliği ile bu psikolojiyi atlattı. Çarşamba günü sahada herkes, psikolojisi bambaşka bir milli takım izleyecek'' dedi. 
     Baltaş, milli marşımızın ıslıklanmasına da tepki göstererek, ''FIFA bunu yasaklıyor. Bakalım FIFA, kendi merkezinin bulunduğu bir yerde yapılan olaya ne ceza verecek '' ifadesini kullandı. 
     
</TEXT>
</DOC>
