<DOC>
<DOCNO> 375778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sonsiy12.html </URL>
<DATE> 2005/09/05/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Ulusal Uzmanlar Kurulu EK Protokol'ün onaylanması istemi geri çekilsin 
</HEADLINE>
<TEXT>

     Eski Başbakan Bülent Ecevit’in başkanlığında dün gerçekleştirilen Ulusal Uzmanlar Grubu toplantısına ilişkin açıklamada, "Hükümet, son gelişmeler ışığında sadece sözde kalmayacak bir durum değerlendirmesi yapmalı ve ilk iş olarak TBMM’den ek protokolün onaylanması istemini geri çekmelidir" denildi. 
     Açıklamada, AB gayriresmi Bakanlar Konseyi’nin, Ek Protokol’le birlikte yapılan Türkiye’nin Rum yönetimini tanımama bildirisini "hukuksal etkiden yoksun ilan etme ve kendilerinin tek bir Kıbrıs Cumhuriyeti’ni tanıdıklarını içeren karşı bir bildiri" hazırlama yoluna gittiği dile getirildi. Türkiye’nin tanımama bildirisine rağmen, AB’nin "Kıbrıs Cumhuriyeti" olarak Rum yönetimini muhatap aldığı ve AB hukuku çerçevesinde durumu böyle değerlendirdiğini bildireceği savunulan açıklamada, şöyle devam edildi 
     "Yine gelinen noktada, hem AB gayriresmi Bakanlar Konseyi toplantısından hem de AB Komisyonu’nun genişlemeden sorumlu üyesi Olli Rehn’in Le Monde gazetesindeki yazısından, AB yetkilileri, Türkiye’nin Ek Protokolü bütün üyeleri açısından eşit bir şekilde uygulaması gerektiği üzerinde durulmakta, Türk liman ve havaalanlarını Rum yönetimine de açması yükümlülüğünden söz edilmektedir. 
     Bu konuda 17 Aralık Zirvesi sırasında yeterli dirayeti gösteremeyen ve ısrarla Ek Protokolü imzalama yoluna giden hükümetimizin, bu gelişmeler ışığında sadece sözde kalmayacak, yeni bir durum değerlendirmesi yapması ve ilk iş olarak da TBMM’den Ek Protokol’ün onaylanması istemini geri çekmesi uygun olacaktır. Aksi takdirde, Türkiye ile üyelik görüşmeleri göstermelik olarak 3 Ekim’de başlasa bile, Türkiye’nin Kıbrıs konusunda siyasal ve hukuksal zemin kaybı çok büyük ve geri dönülmez boyutlarda olacaktır. 
     Gerçi, son gelişmeler üzerine Başbakan ve Dışişleri Bakanı, ’bırakıp gideceklerini’ söylediler, ama sorunun bu hale gelmesinin sorumluları da kendileridir." 
     
</TEXT>
</DOC>
