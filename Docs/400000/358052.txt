<DOC>
<DOCNO> 358052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/soneko37.html </URL>
<DATE> 2005/07/04/ </DATE>
<TIME> 16.33 </TIME>
<AUTHOR>  </AUTHOR>
<HEADLINE>
Enflasyon rakamları açıklandı... 
</HEADLINE>
<TEXT>

     Devlet İstatistik Enstitüsü DİE , bu yıl Haziran'da aylık bazda Tüketici Fiyatları Endeksi'nin TÜFE yüzde 0.10 artarken, Üretici Fiyatları Endeksi'nin ÜFE ise yüzde 0.48 oranında gerilediğini açıkladı. 
     DİE'nin 2003 baz yıllı verilerine göre, Haziran ayı itibarıyla yıllık enflasyon TÜFE'de yüzde 8.95, ÜFE'de ise yüzde 4.25 oldu. 
     Yılın 6 ayında fiyat artışları ise tüketicide yüzde 2.59, üretici fiyatlarında yüzde 1.89 olarak hesaplandı. 
     Haziran ayı itibarıyla 12 aylık ortalamalara göre yıllık enflasyon, tüketici fiyatlarında yüzde 8.69, üretici fiyatlarında ise yüzde 12.78 oldu. 
     Piyasalardaki beklenti tüketici fiyatlarında ortalama yüzde 0.26, üretici fiyatlarındaysa ortalama yüzde 0.29 artış kaydedeceği yönündeydi. 
     Merkez Bankası Beklenti Anketi'nde ise enflasyonun yüzde 0.2 seviyesinde çıkması bekleniyordu. 
     DİE, 3 temmuz tarihinin pazar gününe gelmesi nedeniyle, verileri, takip eden işgünü olan bugün yayımladı. 
     
     TÜFE GÖSTERGELERİ 

     Özel kapsamlı tüketici fiyatları endeksi TÜFE göstergeleri ise şöyle 
     Haziran ayında, mevsimlik ürünler hariç TÜFE yüzde 0.78, işlenmemiş gıda ürünleri hariç TÜFE yüzde 0.68, enerji hariç TÜFE ise yüzde 0.04 arttı. 
     DİE'ye göre, işlenmemiş gıda ürünleri ve enerji hariç TÜFE yüzde 0.73'e yükselirken, enerji ve alkollü içkiler ile tütün ürünleri hariç TÜFE'deki artış yüzde 0.04 olarak hesaplandı. 
     Enerji ve alkollü içkiler ile tütün ürünleri hariç TÜFE'de yüzde 0.03 oranında, fiyatları yönetilen yönlendirilen diğer ürünlerde, dolaylı vergiler hariç TÜFE'de yüzde 0.84 artış görüldü. 
     
     TÜFE 

     Yeni endekse göre, Haziran'da aylık bazda TÜFE yüzde 0.10 artarken, yıllık enflasyon da yüzde 8.95 olarak gerçekleşti. 
     Geçen yılın Haziran ayında 1994 baz yıllı eski endekse göre fiyatlarda, aylık yüzde 0.13 gerileme, yıllık ise yüzde 8.93 artış olmuştu. 
     Bu arada, bu yılın Haziran ayında endekste yer alan 423 maddeden, 86 maddenin ortalama fiyatı değişmezken, 192 maddenin fiyatlarında artış, 145 maddenin ortalama fiyatlarında ise düşüş gerçekleşti. 
     
     ÜFE 

     Üretici Fiyatları Endeksi ÜFE ise Haziran ayında yüzde 0.48 oranında gerilerken, yıllık bazda yüzde 4.25 artış gösterdi. 
     Geçen yılın Haziran ayında 1994 baz yıllı eski endekse göre fiyatlarda, aylık yüzde 1.05 gerileme, yıllık yüzde 10.53 artış olmuştu. 
     Öte yandan, Haziran ayında endekste yer alan toplam 751 maddeden, 190 maddenin ortalama fiyatı değişmedi, 228 maddenin ortalama fiyatı arttı, 333 maddenin ortalama fiyatı ise düştü. 

     
</TEXT>
</DOC>
