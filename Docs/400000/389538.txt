<DOC>
<DOCNO> 389538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sonsiy17.html </URL>
<DATE> 2005/10/25/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Gül Türkiye'nin sermayeye ihtiyacı var 
</HEADLINE>
<TEXT>

     Başbakan Vekili ve Dışişleri Bakanı Abdullah Gül, Türkiye’deki tasarruf potansiyeli ile ülkenin kalkınmasının mümkün olmadığını belirterek, "Türkiye’nin sermayeye ihtiyacı vardır. Körfezinki de Rusya’nınki de ABD ve Avrupa’nınki de gelsin. Bunda kararlı bir şekilde devam edeceğiz, kim ne derse desin..." dedi. 
     AK Parti grup toplantısında konuşan Gül, ekonomik konulara değindi. Gül, iktidarda henüz 3. yılı doldurmadıklarını ancak, hazırlıklı olmaları dolayısıyla programlarını günü gününe uyguladıklarını söyledi. 
     Tüm alanlardaki iyileşmelerin etkisinin, siyaset ve toplumsal hayattan çok ekonomide görüldüğünü, bunların kendiliğinden ortaya çıkmadığını vurgulayan Gül, "Eğer bütün bunlar kendiliğinden oluyorsa petrolün varili 9 dolar iken Türkiye niye krize girdi, bankalar niye battı Şimdi petrolün varili 70 dolar olduğu halde niye ekonomik krizler yaşanmıyor da tam tersine iyiye gidiş var Bu, hükümetin, partimizin, grubumuzun başarısıdır. İşleri nasıl sahiplendiğimiz ve iyi götürdüğümüzün göstergesidir. Türkiye, o kadar sağlam bir ekonomik yapıya kavuşmuştur ki içeriden ve dışarıdan gelen şokları çok hafif atlatabilmektedir" diye konuştu. 
     Gül, TBMM’de 2006 yılı maratonunun yakında başlayacağını hatırlatarak, "Cumhuriyet tarihinin en’lerinin" ve karamsar tabloların nasıl olumluya dönüştüğünün görüleceğini kaydetti. "Bunun altında, hükümete olan güven vardır, hükümetin getirdiği istikrar vardır mali disiplin, akılcı ve sürdürülebilir politikalar vardır" diyen Gül, bunun sonucu olarak tüm ekonomik göstergelerde olumlu gelişmeler meydana geldiğini belirtti. 
     Ekonomik göstergelerde nereden nereye gelindiğini örneklerle anlatan Gül, son 3 yıl içinde büyümeye bakıldığında yüzde 22.2’lik artış olduğuna, böyle bir dönemin Cumhuriyet tarihinde görülmediğine dikkati çekti. Büyümenin 2006 yılında ve sonrasında süreceğini ifade eden Gül, "Bunu, defalarca konuştuk. Ama defalarca konuşmaya değer bir husustur. Çünkü, bu dünyada az görülen bir şeydir. Bir taraftan iddialı ekonomik büyüme, diğer taraftan enflasyonda çok hızlı bir düşüş...Bu ikisi normalde bir arada olmaz. Bu nedenle büyük bir başarı hikayesi olarak uluslararası platformlarda da konuşuluyor" dedi. 
     
     "KARDEŞ KARDEŞE BORÇ VERİR MİYDİ " 
     Enflasyonda son 35 yılının en düşük rakamlarının yakalandığını, bugün yüzde 8’e inen oranların 2006 yılında yüzde 5’e düşmesinin hedeflendiğini kaydeden Gül, şöyle konuştu 
     "Bunlar inanılmazdır. Bazıları, ’enflasyon düştü’ deyip geçiyor. 
     Enflasyonunun nasıl bir hastalık olduğunu, insanların ahlakını bile bozduğunu hatırlayın. 4-5 yıl önce kardeş kardeşe borç verebilir miydi . Kardeş kardeşten borç isteyebilir miydi, isteyemezdi. Verirken bir sürü şartlara bağlardı. Her türlü ahlak bozukluğunun temelinde bu yok muydu Herkesin rüyası değil miydi enflasyonunun düşmesi...Hükümet, önceliği buna verdi ve bugünkü noktaya gelindi. O nedenle ’enflasyon düştü ama halka yansımadı’ demek hiçbir şey bilmemektir. Tabii ki halka yansıdı. Eskiden kaşıkla verilen zam kepçeyle geri alınırdı. Bu başarıyla ne kadar övünsek azdır." -"TÜRKİYE’NİN SIRTINDAKİ FAİZ YÜKÜ AZALIYOR"- Çalışana ve emekliye enflasyonun üzerinde zam verildiğini belirten Gül, 2002 Aralık ayında 276 milyon lira maaş alan SSK emeklisinin, bugün 477 milyon lira aldığını ifade etti. 
     Gül, iktidara geldiklerinde yüzde 66 olan faizlerin bugün yüzde 14’e düştüğüne işaret ederek, Türkiye’nin borçları dikkate alındığında 
     bir puanlık faiz düşüşünün maliyetinin 2 milyar dolar olduğunu söyledi. Gül, 3 yıl içinde faizden sağlanan tasarrufun 62 milyar dolar olduğunu belirterek, "Aslında bu rakam, 62 milyar dolardan fazladır. Çünkü, faiz ödemelerini kasadaki hazır parayla yapmıyoruz. Faizle borç alarak ödüyoruz. Bu da hesaba katıldığında 3 yıl içindeki ekonomik politikalarla Türkiye, 90 milyar dolar daha az ödemiştir" dedi. Türkiye’nin sırtındaki faiz yükünün her geçen yıl azaltıldığını söyleyen Gül, bunun sonucu olarak borç stokunun da düştüğünü vurguladı. Bütçe açığının kontrol altına alındığını ifade eden Gül, bunun, "Türkiye’ye güvenilir, Türkiye’ye gelinir, Türkiye’ye yatırım yapılır" imajı oluşturduğunu söyledi. Gül, "Rakamlara bakıldığında Türkiye’nin ne kadar iyiye gittiği görülür" dedi. 
     
     "ONLARI, TÜRKİYE’YE İPLE ÇEKTİK" 
     Türkiye’nin 17 yıldan beri özelleştirmeleri konuştuğunu, hatta Özelleştirme İdaresi’nin masraflarının gelirlerinden çok olduğunu bildiren Gül, ilk kez iktidarları döneminde bu manzaranın değiştiğini, 17 yılda yapılan özelleştirme toplamı 8 milyar dolar iken son 2 yılda 
     15.2 milyar dolar olduğunu söyledi. 
     Daha önceki özelleştirmelerin hatırlanmasını isteyen Gül, şöyle devam etti 
     "Daha önceki özelleştirmelerde televizyonların önünde kıran karana yarışıldığını gördünüz mü Daha önce nasıl olurdu kapıların arkasında, şaibeler altında olurdu. Bazılarının çamur attığı özelleştirmeler dahil olmak üzere hepsi, halkın önünde, kıran kırana yapılmaktadır. Bunun içindir ki değerlerine değer katılıyor. Yabancı sermaye de buna ilgi duymaktadır. Yabancı sermaye güven duyduğu için, ülkenin potansiyelini gördüğü için gelmektedir. Bu da kendiliğinden olmamıştır. Başbakan Kuveyt’e niye gitti Diğer bakan arkadaşlarım niye geziyor Ben de gittim. Sadece Körfez bölgesine değil, Rusya’ya, ABD’ye, Avrupa bölgesine gittim. Türkiye’yi anlattık. Adeta onları Türkiye’ye iple çektik. Onun için bu fiyatlar verilmiştir, milletin malı satılırken değerinin üstünde satılmıştır. Bazıları hala çağın çok gerisinde yaşadıkları için eleştirebilirler. Onların gönlünde Türkiye’ye kalkınma hamleleri yaptırmak olsa bile, eylemleri ve işleri bu yönde olmamıştır. Geçmişte de olmamıştır." Türkiye’de taş üstüne taş koyanın yanında olacaklarını ifade ederek, "başından beri özelleştirme ve yabancı sermayenin önünü açacaklarını söylediklerine" işaret eden Gül, "Buna mecburuz. Çünkü Türkiye’deki tasarruf potansiyeliyle ülkenin kalkınması mümkün değil. 
     Eğer karınca hızıyla yürümek istiyorsanız Türkiye’nin kalkınma hızı da karınca hızıyla olacaktır. Türkiye’nin sermayeye ihtiyaç vardır, dışarıdan gelecek sermayeye ihtiyacı vardır" diye konuştu. 
     Gül, bugün gelinen noktada yabancı bankaların tasarruflarının Türk işadamları tarafından kullanabildiğini belirterek, "Körfezinki de gelsin, Rusya’nınki de gelsin, ABD ve Avrupa’nınki de gelsin. Gelsin ki Türkiye kalkınsın. Bunda kararlı bir şekilde devam edeceğiz, kim ne derse desin... Onlar şimdi eleştirirler ama sonra memnun kalırlar. 
     Aslında onlar kamuoyu, televizyon önünde ve Meclis kürsüsünde tenkit ederler ama kendi aralarında takdir ederler" görüşünü ifade etti. 
     Gül, konuşmasını tamamlarken, SSK borçlarının yeniden yapılandırılmasına ilişkin düzenlemenin Bakanlar Kurulu’nda imzaya açıldığını, Çalışma ve Sosyal Güvenlik Bakanı Murat Başesgioğlu’nun konuyla ilgili daha ayrıntılı açıklama yapacağını kaydetti. 
     
</TEXT>
</DOC>
