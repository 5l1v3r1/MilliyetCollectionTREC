<DOC>
<DOCNO> 382258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/soneko49.html </URL>
<DATE> 2005/09/28/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Acıbadem Hastanesi'nden İzmir'e yatırım... 
</HEADLINE>
<TEXT>

     Acıbadem Sağlık Hizmetleri ve Ticaret A.Ş., İstanbul ve Bursa'dan sonra İzmir'de de hastane açacak. 
     Acıbadem Sağlık Hizmetleri ve Ticaret A.Ş.'den yapılan yazılı açıklamada, şirket Yönetim Kurulu'nun İzmir'de hastane açmak üzere gayrimenkul kiralamaya karar verdiği belirtildi. 
     Bu amaçla Konak Akdeniz Mahallesi'nde 948 metrekare arsa alanına sahip gayrimenkulün 17 yıllığına kiralandığı kaydedilen açıklamada, taraflar arasında yapılan sözleşmeye göre arsa üzerindeki mevcut binanın yıkılıp, 20 bin metrekare kapalı alana sahip 150 yataklı hastane binasının inşa edileceği kaydedildi. 
     Halen Acıbadem, Bakırköy ve Kozyatağı hastanelerinde hizmet veren Acıbadem Sağlık Hizmetleri ve Ticaret A.Ş.'nin, Bursa'daki hastanesinin bu yılın sonunda, İstanbul Maslak ve İzmir'deki hastanelerinin ise 2007 yılında hizmete girmesi planlanıyor. 
     
</TEXT>
</DOC>
