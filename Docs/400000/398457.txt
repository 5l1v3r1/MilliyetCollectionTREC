<DOC>
<DOCNO> 398457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/sonspo24.html </URL>
<DATE> 2005/11/27/ </DATE>
<TIME> 19.40 </TIME>
<AUTHOR>  </AUTHOR>
<HEADLINE>
Derbi böyle başladı... 
</HEADLINE>
<TEXT>

     Galatasaraylı taraftarlar, Fenerbahçe ile yapılan derbi maça büyük ilgi gösterdi. 
     Ali Sami Yen Stadı'nı tıklım tıklım dolduran taraftarlar, takımlarını büyük bir coşkuyla desteklediler. Taraftarların ''Bu gece kuş gribini Sami Yen'e gömeceğiz'' pankartı açmaları dikkati çekti. 
     Galatasaraylı futbolcular, maçtan önce elele tutuşarak tribünleri selamladı. Taraftarlar özellikle kapalı tribünde hazırladıkları organizasyonlarla görsel şov yaptı. 
     Taraftarlar, yönetime olan protestolarını ise hazırladıkları, ''Fikrimiz hiç değişmeyecek'' pankartını açarak sürdürdü. 
     
     FENERBAHÇE'YE ÖNCE BİRA KUTUSU, SONRA ÇİÇEK 
     Derbi maç için Ali Sami Yen Stadı'na gelen Fenerbahçe kafilesine, sarı-kırmızılı taraftarlar yabancı maddeler atarken, yetkililer çiçek ve çikolata verdi. 
     Polis eskortu eşliğinde Samandıra Tesisleri'nden stada gelen Fenerbahçe kafilesi, tam stadın yanına geldiğinde stada giren sarı-kırmızılı taraftarların protestosuyla karşılaştı. Bazı taraftarlar otobüse bira kutuları ve çeşitli yabancı maddeler attı. Daha sonra otobüs stada girerken geniş güvenlik önlemleri alan polisler, sarı-kırmızılı taraftarlar arasında koridor oluşturdu. Otobüs bu koridordan geçerek stada girerken, sarı-kırmızılı taraftarlar yine protesto etti ve bazı taraftarlar elleriyle ''5'' işareti yaptı. 
     Otobüs stada geldiğinde Galatasaray Kulübü yönetimi tarafından görevlendirilen yetkililer, Fenerbahçe Kulübü İdari Menajeri Volkan Ballı'ya çiçek verirken, oyunculara kolonya tutup, çikolata ikram etti. 
     
     5 DAKİKA ARAYLA GELDİLER 
     Galatasaray kafilesi stada 17.40'da gelirken, 5 dakika sonra 17.45'te de Fenerbahçe kafilesi stada giriş yaptı. 
     Galatasaray'ı taşıyan otobüs sarı-kırmızılı taraftarların tezahüratları arasında stada girdi. 
     
     BAŞKAN CANAYDIN GELDİ, GİTTİ 
     Galatasaray Kulübü Başkanı Özhan Canaydın, derbi maç öncesinde stada gelmesine karşın maçı izlemeye kalmadı. 
     Canaydın, stada gelip bir süre kalırken, daha sonra Mecidiyeköy'de bulunan kulüp binasına giderek maçı burada izledi. Başkan Canaydın'ın derbi maçlarda rakip taraftarların maçlara alınması kararını protesto etmek için maçı statta izlemediği öğrenildi. 
     Fenerbahçe Kulübü Başkanı Aziz Yıldırım ise cezalı olması nedeniyle maça gelmedi. 
     
     BAKAN ŞAHİN MAÇTA 
     Derbi maçta protokol tribünü tıklım tıklım dolarken, Devlet Bakanı ve Başbakan Yardımcısı Mehmet Ali Şahin de maça geldi. 
     UEFA Asbaşkanı Şenes Erzik ve Futbol Federasyonu eski başkanı Haluk Ulusoy da prokotol tribünde maçı izledi. 
     
     ÖNCE TEK TEK, SONRA TOPLUCA GELDİLER 
     Fenerbahçeli taraftarlar, formalarını kabanlarının altına saklayarak tek tek veya küçük gruplar halinde maç başlamasına 3 saat kala stada giriş yapmaya başladı. 
     Maçın başlamasına 1.5 sat kala çok az sayıda Fenerbahçeli taraftar stada gelirken, Fulya'da toplanan büyük bir grup ise toplu halde stada yürüyerek geldi. Maça 1 saat kala stada giriş yapmaya başlayan ve tek bir kapıdan alınan Fenerbahçeli taraftarlar sıkı bir aramadan geçirilirken, küfürlü içerik taşıyan pankartlar içeri alınmadı. 
     Taraftarların stada gelirken, geçtikleri yerlerde zaman zaman taşkınlık yaptıkları da öğrenildi. 
     
     GALATASARAY TARAFTARLARI ENGELLENDİ 
     Galatasaray taraftarları, Fenerbahçe taraftarlarının giriş yapacağı eski açık tribün önünde toplanıp tezahürat yaparak beklemeye başladılar. Ancak güvenlik güçleri buna engel olarak taraftarları uzaklaştırdı ve bu bölgenin giriş-çıkışları kontrol altına alındı. 
     Maç öncesinde taşkınlık yapan bir Fenerbahçeli taraftar ise stat içinde gözaltına alınarak dışarı çakarıldı. 
     
     TARAFTARLAR ARASINDA GENİŞ GÜVENLİK BÖLGESİ OLUŞTURDU 
     Eski açık tribünde yerlerini alan 1150 Fenerbahçeli taraftar ile Galatasaraylı taraftarlar arasına büyük bir boşluk, güvenlik bölgesi olarak bırakıldı. 
     Güvenlik bölgesinin çok geniş olması nedeniyle Galatasaraylı taraftarlar arasında izdiham yaşandı. Güvenlik güçleri, bunun için güvenlik bölümünü biraz daha küçülterek sarı-kırmızılı taraftarları rahatlattı. 
     
     SHEVCHENKO MASKELERİ TAKTILAR 
     Galatasaraylı taraftarlar, Avrupa Şampiyonlar Ligi maçında Fenerbahçe'ye 4 gol birden atan AC Milan'ın Ukraynalı golcüsü Shevchenko'nun maskelerini taktılar. 
     Taraftarların hazırladığı çok sayıda dövizde, ''Dört çeker Shevchenko'', ''Yabancı damat Shevchenko'' yazılarının yer alması dikkat çekti. 
     Kapalı tribünde bulunan çok sayıda KKTC bayrağı da dikkati çekerken, stat çevresindeki karaborsacılar, ellerindeki biletleri yüksek fiyatlarla satmaya çalıştılar. 
     
     FENERBAHÇE'YE TEPKİ 
     Fenerbahçeli teknik heyet ve futbolcular, maçtan 1 saat 10 dakika kala sahaya çıkarak, zeminde gezdiler. 
     Taraftarlarının bulunduğu eski açık tribüne giderek alkışlayan Fenerbahçeliler, Galatasaray taraftarlarından büyük tepki gördü. Futbolculara küfür yağdıran Galatasaraylı taraftarlar, konuk ekip sahaya çıktığı anda da sahaya yabancı maddeler yağdırdı. 
     Fenerbahçeli taraftarlar ise bu sırada ligdeki şampiyonluk sayılarının Galatasaray'dan fazla olduğunu göstermek için ''16 büyüktür 15'ten'' yazılı dövizi açtı. 
     
     DAUM'A AYRAN ATTILAR 
     Galatasaraylı taraftarlar maç öncesinde Fenerbahçe Teknik Direktörü Christoph Daum'un bulunduğu yedek kulübesine ayran attı. 
     Daum, önüne düşen iki ayranı yerden alarak yedek kulübesinin üzerine sırayla yerleştirdi. 
     Galatasaraylı taraftarların sahaya attıkları ayranlar, Fenerbahçe Kulübü'nün idari yetkililerinin üzerine de geldi. Fenerbahçe Kulübü Basınla İlişkiler Sorumlusu Mehmet Çatay'ın pantolunu ayrana bulandı. 
     Galatasaray kaptanı Hakan, maç öncesinde yedek kulübesinin önüne dek gelip Daum ile öpüştü. 
     
     GALATASARAY'DA HEINZ VE ALTAN YOK 
     Galatasaray'da, teknik direktör Eric Gerets, Marek Heinz ve Altan Aksoy'u 18 kişilik kadroya almadı. 
     Sakatlığı nedeniyle maçta oynaması kuşkulu olan Hasan Şaş ile birlikte Ergün, Fenerbahçe maçında ilk 11'de görev aldı. Gerets, forvette Hakan ile Necati'ye şans tanırken, Ümit ise yedek soyundu. 
     
     FENERBAHÇE'DE ALEX KADRODA YOK 
     Fenerbahçe'nin Brezilyalı futbolcusu Alex de Souza, AC Milan maçından sonra Galatasaray maçında da 18 kişilik kadroda yer almadı. 
     Sakatlığı nedeniyle yoğun bir tedavi programıyla karşılaşmaya yetiştirilmeye çalıştırılan Alex, bugün yapılan kontrollerin ardından maç kadrosuna alınmadı. Brezilyalı oyuncu sarı-lacivertli takım Ali Sami Yen Stadı'na hareket etmeden önce, Samandıra Tesisleri'nden ayrıldı. 
     
     SELÇUK VE SERVET KADROYA ALINMADI 
     AC Milan maçında ilk 11'de sahaya çıkan Servet Çetin ile sakatlığı bulunan Selçuk Şahin, Galatasaray karşısında 18 kişilik maç kadrosuna alınmadı. 
     Fenerbahçe Teknik Direktörü Christoph Daum, Servet'i kadroya almazken, bu oyuncunun yerine genç Gürhan'a 18 kişilik kadroda yer verdi. 
     AC Milan maçında cezalı oldukları için oynayamayan Aurelio ve Luciano, derbi maçta ilk 11'de sahaya çıktı. 
     Daum, ayrıca AC Milan maçında ilk 11'de oynayan Mehmet'in yerine derbi maçta Nobre'yi ilk 11'de sahaya sürdü. 
     Fenerbahçe'de Rüştü, Mehmet, Can, Gürhan, Semih, Kemal ve Olcan, yedek soyundu. 
     Fenerbahçe sahaya ''Kan ver hayat kurtar'' Galatasaray ise ''Sen de hayat verebilirsin'' yazılı pankartlarla çıktı. 
     
     SIKI GÜVENLİK ÖNLEMLERİ 
     Güvenlik güçleri derbi maçı öncesinde ve sırasında sıkı güvenlik önlemleri aldı. 
     Dev maçta toplam 2 bin 340 güvenlik görevlisi görev yaparak olası bir olayın çıkmasına izin vermedi. 
     
     300 BASIN MENSUBU GÖREV YAPTI 
     Derbi maçta 5'i yabancı olmak üzere toplam 300 basın mensubu görev yaptı. 
     Derbi maçı izleyen basın mensupları içinde 2'şer Alman ve Fransız'ın yanısıra 1 de Belçikalı gazeteci yer aldı. 
     
     İLK KEZ GALATASARAY-FENERBAHÇE DERBİSİ HEYECANI YAŞADILAR 
     Derbi maçta her iki takımda da bazı futbolcular ezeli rekabette ilk kez forma giyme heyecanı yaşadı. 
     Galatasaray'da Saidou ve Iliç ve Fenerbahçe'de ise Appiah, ilk kez forma giydiler. 
     Karşılaşmayı yöneten Serdar Tatlı da ligde ilk kez bir Galatasaray-Fenerbahçe derbi maçını yönetti. 
     
</TEXT>
</DOC>
