<DOC>
<DOCNO> 377156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sontur48.html </URL>
<DATE> 2005/09/09/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
ABD ile terörle mücadelede sıkı işbirliği 
</HEADLINE>
<TEXT>

     ABD'nin Avrupa'daki Kuvvetlerinin Komutanı Orgeneral James Jones, terörle mücadelenin uluslararası bir çaba olduğunu vurgulayarak, ''Türkiye ile aramızdaki işbirliğini güçlendirdik'' dedi. 
     Ankara'da temasları kapsamında Genelkurmay Başkanı Orgeneral Hilmi Özkök ile görüştükten sonra açıklamalarda bulunan Jones, küresel terörle mücadeleyi ele aldıklarını söyledi. 
     Türkiye'nin teröre karşı verdiği mücadeleyi desteklediklerini belirten ABD'li komutan, "TSK ile elimizdeki bilgilerin çok hızlı el değişiminin sağlandığı bir çalışma içine gireceğiz. Görülmemiş bir işbirliği içindeyiz" diye konuştu. 
     
     'Irak'taki sorunları bölge ülkeleri çözecek' 
     ABD ve koalisyon güçlerinin Irak'ta büyük bir mücadele içine girdiğini ifade eden Jones, "egemen bir hükümetin Irak'ta varolması gerekiyor. Bu ülkenin geleceğindeki sorunlar, Türkiye'nin de dahil olduğu bölgedeki ülkeler tarafından çözelecektir" dedi. 
     Jones, sorunların çözümünde ABD'nin destek olacağını da vurguladı. 
     Açıklamalarının ardından habercilerin sorularını da yanıtlayan General Jones, terör örgütü PKK'nın Irak'ın kuzeyindeki varlığına karşı ABD'nin oynadığı ve oynayacağı rolle ilgili olarak ise ''atılabilecek somut adımlara ilişkin işbirliğimiz verimli görüşmelerde teyit edildi. Hepimizin aynı mücadelede yer aldığından emin olarak buradan ayrılıyoruz'' dedi. 
     Bir habercinin 'kendisinin somut adımlardan söz etmesine karşın, Türk kamuoyunda ABD'nin terör örgütüyle yeterince mücadele etmediği yönünde bir görüş olduğunu' belirten sorusu üzerine General Jones, 'silahlı kuvvetlerin terörizmle mücadele konusunda elinden gelen herşeyi yaptığını' belirtti ve ''bu mücadelede Türkiye ile işbirliğimizden gurur duyuyorum. İlişkilerimiz ve işbirliğimiz her zamankinden güçlü'' dedi. 
     Türkiye'ye dün gelen Orgeneral Jones ile Merkezi Kuvvetler Yardımcısı Korgeneral Lance Smith'e Irak ve PKK konusunda geniş brifing verildi. ABD'li komutanların akşam saatlerinde Türkiye'den ayrılması bekleniyor. 
     
</TEXT>
</DOC>
