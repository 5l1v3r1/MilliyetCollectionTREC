<DOC>
<DOCNO> 367303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/sondun34.html </URL>
<DATE> 2005/08/05/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
ABD, İngiltere ve Japonya'dan Rusya'ya denizaltı kurtarma yardımı 
</HEADLINE>
<TEXT>

     ABD ve Japonya, Büyük Okyanus'taki Kamçatka Yarımadası açıklarında deniz tabanında sıkışan mini Rus denizaltısının kurtarılması için harekete geçti. 
     Rus donanma sözcüsü Yüzbaşı Igor Dygalo, televizyonda yaptığı açıklamada, ABD donanmasının insansız kurtarma aracı sağlayacağını söyledi. Dygalo, California San Diego'daki üsten kalkacak bir Amerikan uçağının, kurtarma aracı robotu Kamçatka açıklarındaki kaza bölgesine getireceğini kaydetti. 
     İngiltere'nin de kurtarma yardımı sağlayacağını ifade eden Dygalo, ancak bu konuda bilgi vermedi. 
     Japon Donanma Savunma Güçleri sözcüsü Hidetsubu Iwamasa da Moskova'nın yardım talebi üzerine, Japonya'nın bölgeye kurtarma denizaltısı taşıyan bir gemi ile 3 ayrı gemi gönderdiğini söyledi. 
     Iwamasa, ancak Japon yardım gemilerinin gelecek hafta başından önce bölgeye ulaşabileceğini sanmadıklarını da sözlerine ekledi. 
     
     İNGİLTERE BÖLGEYE SUALTI ARACI GÖNDERDİ 

     İngiltere'nin, Büyük Okyanus'taki Kamçatka Yarımadası açıklarında deniz tabanında sıkışan mini Rus denizaltısının kurtarılması için bölgeye bir sualtı aracı gönderdiği bildirildi. 
     İngiltere'nin Moskova Büyükelçiliği sözcüsü Anton Atrashkin, İskoçya'da Prestwick havaalanında, Kraliyet Hava Yolları'na ait C-17 tipi kargo uçağına yüklenen Scorpio aracının, bölgeye en yakın yer olan Petropavlovsk-Kamçatski'ye indirileceğini söyledi. 
     İngiliz sualtı aracının, ABD'nin gönderdiği araçtan daha erken bölgeye varmasının beklendiği belirtildi. 
     7 mürettebatlı mini denizaltının, Kamçatka Yarımadası açıklarında askeri eğitim sırasında belirlenemeyen bir cisimle çarpıştıktan sonra deniz tabanında sıkıştığı ve denizaltıda 4 gün yetecek kadar oksijen kaldığı açıklanmıştı. Ancak, son bilgilere göre denizaltıda yalnızca 1 gün daha yetecek oksijen olduğu belirtiliyor. 
     Rusya'da 12 Ağustos 2000 tarihinde Barents Denizi'nde Rus nükleer denizaltısı Kursk, denizaltıda meydana gelen patlamalardan sonra batmış, denizaltı 118 denizciye mezar olmuştu. 
     
</TEXT>
</DOC>
