<DOC>
<DOCNO> 364533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/ekonomi/eko01.html </URL>
<DATE> 2005/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yapı Kredi Bankası için B Planı arayışı 
</HEADLINE>
<TEXT>


Koç Holding yönetimi, Ankara'da Cumhurbaşkanı Sezer'in, Bankalar Kanunu'nun üç maddesini veto etmesi ile devrinde gecikme ortaya çıkan Yapı Kredi için yeni bir çözüm arıyor 

EKONOMİ SERVİSİ 

Cumhurbaşkanı Ahmet Necdet Sezer'in, Bankacılık Kanunu'nun üç maddesini veto etmesi ile Yapı Kredi Bankası'nın YKB Koç Unicredito ortaklığına devrinde ortaya çıkan gecikmeye çözüm aranıyor. Koç Holding Yönetim Kurulu Başkanı Mustafa Koç, dün, Meclis'in açılmasını ve Cumhurbaşkanı'nın veto ettiği maddelerin tekrar yasama sürecinden geçirilerek, Cumhurbaşkanı onayına gönderilmesini beklemeden, bankanın devrini gerçekleştirecek bir ara formül için hükümetle görüştü. 
Koç Holding Yönetim Kurulu Başkanı Mustafa Koç'un başkanlığındaki Koç yetkilileri bu amaçla ilk görüşmeyi Devlet Bakanı Abdüllatif Şener ile gerçekleştirdi. Görüşme bitiminde basına Banka'nın satış sürecinin uzamaması için ne tür talep ve tedbirler üzerinde konuşulduğu hakkında bilgi verilmedi. Koç heyetinin Bankacılık Düzenleme ve Denetleme Kurumu BDDK Başkanı Tevfik Bilgin ile yapacağı duyurulan görüşme de dün akşam saatlerine kadar gerçekleşmedi. 

Süre 31 Ekim'de doluyor 
Yapı Kredi Bankası'nın satış takvimi Çukurova Grubu ile BDDK arasında 2003 yılı başında yapılan anlaşma gereği 31 Ekim 2005 tarihinde bitiyor. Bu tarihten sonra bankanın satış yetkisi Tasarruf Mevduatı Sigorta Fonu'na TMSF geçiyor. 
Görüşme sonrasında basının sorunlarını yanıtlayan Şener, Meclis açıldıktan sonra Bankacılık Yasası'nın tekrar görüşüleceğini söyledi. Üç maddesi Cumhurbaşkanı Sezer tarafından veto edilen Bankacılık Yasası'nı görüşmek için Meclis'i olağanüstü bir toplantıya çağırma gibi bir düşünceleri olmadığını belirten Şener, "Ama herhangi bir nedenle Meclis toplanırsa Bankacılık Yasası da görüşülür. Bankacılık Yasası'nın bazı maddelerinin iadesiyle ilgili de görüştük. Daha doğrusu bu konuda nasıl bir tutum sergileyeceğimiz konusunda bilgilenmek istediler. Bu çerçevede karşılıklı konuşmuş olduk" dedi. 

'Sandık genel sorun' 
Bilindiği gibi Cumhurbaşkanı'nın veto ettiği maddeler, sandıkların genel sağlık sigortası kapsamına alınmasını öngörüyordu. Bu konu Yapı Kredi'nin satışında da tek şart durumundaydı. Hükümet Yapı Kredi'nin satışının önünü açmak için, ilgili maddeyi Bankacılık Kanunu içine koyarak öncelikle çıkarmak istemişti. 
Sezer'in vetosunun yalnızca Yapı Kredi Bankası çalışanlarının sandığının değil tüm banka sandıklarını ilgilendirdiğini belirten Şener, herhangi bir bankanın böyle bir düzenlemeye itirazının olmadığını söyledi. Şener, şunları kaydetti 
"Genel bir mutabakat içinde değerlendirilmiştir ve yasal düzenleme ona göre yapılmıştır. Dolayısıyla konuyu biz zaten değerlendirdik. Bu çerçeve içinde Meclis açıldıktan sonra tekrar Bankacılık Yasası Meclis'te görüşülecektir ve bu 3 madde tekrar Meclis'ten geçirilecektir. Hükümetin düşüncesi budur, eğilimi budur. Ama yasama yetkisi TBMM'ye aittir." 
Koç'ların herhangi bir talepleri ya da önerileri bulunup bulunmadığıyla ilgili bir soru üzerine Şener, "Herhangi bir talep ve önerileri yok. Hükümetin bakış açısının ne olduğunu bilmek istediler. Biz de olaya bakış tarzımızı belirttik" diye konuştu. 

Banka çalışanlarına e - mail gönderildi 
'Süreç biraz uzayabilir ama mutlaka olacak' Yapı Kredi Bankası'nın hisselerinin yüzde 57.42'sini Çukurova Grubu'dan satın almak için nihai anlaşma için gün sayan Koç Finansal Hizmetler'in Koç - UniCredito ortaklığı yetkilileri, gelişmeler konusunda banka çalışanlarını e-mail yoluyla bilgilendiriyor. 
Dün, Koç Finansal Hizmetler CEO'su Kemal Kaya imzası ile banka çalışanlarına gönderilen elektronik bilgilendirme mesajında, Yapı Kredi'nin alım sürecinin biraz uzayabileceği ancak anlaşmanın mutlaka yapılacağı ifade edilerek endişelenecek herhangi bir durum olmadığı belirtildi. 
Banka çalışanlarından, başlatılan çalışmaları aksatmadan devam etmelerini isteyen KFS yetkilileri, daha önce yapılan grup içi bilgilendirmelerde de bankanın satış işlemlerinin, İtalyan ortak UniCredito'nun kendi ülkesinde alması gereken yasal izinler ve bir aylık yaz tatili nedeniyle eylül ayında tamamlanacağını duyurmuşlardı. KFS yetkileri, Yapı Kredi ile Koçbank'ın birleşmesine ise 2006 yılından itibaren başlamayı planlıyor. 


</TEXT>
</DOC>
