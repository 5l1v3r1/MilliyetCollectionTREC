<DOC>
<DOCNO> 359061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sonspo28.html </URL>
<DATE> 2005/07/07/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
4 büyüklerden Kulüpler Birliği'ne veda Kupa maçları Lig TV'de... 
</HEADLINE>
<TEXT>

     Futbol Federasyonu Başkanı Levent Bıçakcı, yeni hazırladıkları ve kulüplere önerdikleri yayın gelirleri dağılımının gelecek hafta sonuna kadar son halini alacağını söyledi. 
     Kulüpler Birliği Vakfı'na Mövenpick Otel'de bilgi veren Federasyon Başkanı Bıçakcı ve yöneticiler, daha sonra aynı otelde kendi aralarında görüşme yaptılar. Toplantının ardından gazetecilere açıklama yapan Bıçakcı, "Hepsi federasyona olan teşekkürlerini ilettiler. Çalışmalardan memnun olduklarını söylediler. Birtakım görüş alışverişlerimiz oldu. Biz bunları federasyon içinde değerlendiriyoruz. Yönetim kurulumuzla da konuştuk. Son şeklini önümüzdeki hafta sonuna kadar vereceğimizi tahmin ediyorum" dedi. 
     Biçakcı, bir gazetecinin "Toplantının gergin geçmesi bekleniyordu" şeklindeki sorusuna ise, "bu sadece sizin tarafınızdan bekleniyordu. Bizim tarafımızda böyle bir gerginlik yok. Biz zaten bu çalışmalarımızı kulüplerimizle karşılıklı görüşerek, konuşarak yürüttük ve son derece gergin olmayan bir toplantı yaptık" diye cevapladı. 
     Yeni havuz sistemi modeli içinde 4 büyüklerin sıralamada ilk 4 içinde oldukları sürece geçen yıllardan daha az gelir almayacaklarını hatırlatan Bıçakcı, Fenerbahçe Kulübü İkinci Başkanı Nihat Özdemir'in, 4 büyük kulüp olarak bundan böyle Kulüpler Birliği Vakfı içinde olmayacağıyla ilgili açıklamasının hatırlatılması üzerine de, "Nihat Özdemir'in kendi yorumudur. Kulüpler Birliği'yle olan ilişkisidir, Futbol Federasyonumuzla değildir" dedi. 
     
     TÜRKİYE KUPASI MAÇLARI LİG TV'DE 

     Federasyon Başkanı Levent Bıçakcı, yeni sezonda Türkiye Kupası maçlarının yayını için açtıkları ihaleyi 13 milyon 500 bin dolar veren Digitürk firmasının kazandığını ve sözleşme yapılacağını duyurdu. 
     Bıçakcı, Türkiye Kupası maçlarının önümüzdeki sezon Lig TV'den yayınlanacağını söyledi. 
     
     4 BÜYÜK KULÜPTEN KULÜPLER BİRLİĞİ'NE VEDA 

     Fenerbahçe Kulübü İkinci Başkanı Nihat Özdemir, bundan böyle 4 büyük kulüp olarak Kulüpler Birliği Vakfı içinde olmayacaklarını söyledi. 
     Toplantı bitiminde otelden ayrılırken gazetecilerin ısrarlı sorularını yanıtlamayan Özdemir, yeni havuz sistemi modelinde geçen yılki gelirlerinin altına düşmelerinin söz konusu bile olmadığını vurgulayarak, bu konudaki çalışmaların süreceğini söyledi. 
     4 büyük kulüp olarak daha önce aldıkları ortak kararın arkasında olduklarını anlatan Özdemir, bundan böyle Kulüpler Birliği Vakfı içinde de olmayacaklarını kaydetti. 
     
     CAVCAV "4 TANE KULÜP TÜRK FUTBOLU DEMEK DEĞİLDİR" 

     Kulüpler Birliği Vakfı Başkanı İlhan Cavcav, yeni yayın gelirleri dağılımı konusunda isteksiz gözüken 4 büyük kulübe sitem etti. 
     Cavcav, Nihat Özdemir'in 4 büyük kulübün bundan böyle Kulüpler Birliği Vakfı içinde yer almayacağı konusunda yaptığı açıklamanın hatırlatılması üzerine şunları kaydetti 
     "Bundan önce de Kulüpler Birliği içinde olmadıklarını ifade ettiler. Fakat, maalesef buraya katılan 4 kulübümüzün yetkilileri bizim almış olduğumuz kararda, 'bizim yetkimiz yok, bunu yönetim kuruluna soracağız' dediler. Madem yetkileri yoktu neden geldiler buraya Bunu sormak lazım kendilerine. Nitekim ben de sordum. Herhangi bir sorun olduğuna inanmıyorum. Futbol Federasyonu özerk değil mi Almış olduğu karar Türkiye'deki bütün kulüpleri bağlamaz mı 
     Bağladığına göre, Futbol Federasyonu da bizim federasyonumuz olduğuna göre herhangi bir pürüz yok. 4 tane kulüp böyle düşünür, onların düşüncelerine saygı göstermek lazım. 4 tane kulüp Türk futbolu demek değildir. 4 tane kulüp Türkiye demek de değildir. Kendileri bilirler. Düşünürler, düşünmezler, federasyonun vereceği karar ne olursa ona katılırlar veya katılmazlar, onların görüşleri. Önemli olan çoğunluk değil mi 14 tane kulüp 'biz bu yönde karar veriyoruz' derse, 4 tane kulübümüzün bizden ayrılmaması düşüncesine hakimiz. Ama aksini savunacağız derlerse onlara da diyecek birşeyimiz yok." 
     
     DOĞAN "4 BÜYÜK KULÜP MEVCUT STATÜKONUN DEVAMINI İSTİYOR" 

     Gaziantepspor Kulübü Başkanı Celal Doğan ise, 4 büyük kulübün mevcut statükonun korunmasından yana olduğunu söyledi. Havuzdaki yüzde 14'lük bölümün şampiyona mı, yayınlanan maçlardaki izlenme oranına göre mi dağıtılacağı konusunun toplantıda tartışıldığını anlatan Doğan, "14 Anadolu kulübü şampiyonluğa pay dağıtılmasının doğru olmadığını, uluslararası standartlarda, UEFA, FIFA kriterlerinde de bunun yerinin olmadığını, Avrupa'da örneğinin olmadığını, izlenme oranına göre dağıtılması gerektiğini söyledi. Kararı federasyon verecek" dedi. 
     Doğan, "4 kulübün 'Kulüpler Birliği'nde yokuz' demesi yeni bir olay değil. Geçmişte de söylenmiş laftır. Şu anda bunu uyguluyorlar. Biz bunun doğru yol olmadığını söyledik. Ama herkesin kendi bildiği yol doğru yoldur. 4 büyük kulüp benim anladığım kadarıyla statükonun devam etmesini, 4 takımdan başkasının şampiyon olmamasını istiyor. Rekabete, başarıya dayalı sistemi kabul etmiyorlar. 100 kiloluk boksörüz ama 10 kiloluk çocuklarla kavga ederken acaba ayağımız kayarsa ihtimali üzerine gelecekteki kayıpları istemiyorlar" diye konuştu. 
     Ankaragücü Kulübü Başkanı Cemal Aydın ise, hiçkimsenin kaygılanmasına gerek olmadığını Türk futbolunun ilerlemesi için bütün çalışmaların yapıldığını söyledi. 
     14 Anadolu kulübü ile 4 büyük kulüp arasında bir ayrım olmadığını anlatan Aydın, yüzde yüz olmasa da büyük oranda anlaşma sağlanacağının altını çizdi. 
     Aydın, ortada çok az pürüzlerin kaldığını, bunu da federasyonun 4 büyük kulübün başkanları ile yapacağı toplantıda çözeceğine inandıklarını kaydetti. 
     
     KUPA MAÇLARININ YAYIN HAKKINI DIGITURK'E VEREN KARAR ONAYLANDI 

     Futbol Federasyonu Yönetim Kurulu, Türkiye Kupası maçlarının naklen yayın haklarını Digitürk'e veren kararı onayladı. 
     Futbol Federasyonu'ndan yapılan yazılı açıklamada, Türkiye Kupası'nın ticari ve yayın haklarının, Digital Platform İletişim Hizmetleri A.Ş.'ye verildiği belirtilerek, "Futbol Federasyonu Yönetim Kurulu bugün yaptığı toplantıda, ihale ile ilgili teklifleri değerlendirdi. 15 miliyon 930 bin ABD Doları öneren Digital Platform İletişim Hizmetleri A.Ş.'nin, Türkiye Kupası'nın ticari ve yayın haklarını almasını onayladı" denildi. 
     Açıklamada, 4 Temmuz'da yapılan ihalede Merkez ATV Televizyon Prodüksiyon A.Ş. ile DTV Haber ve Görsel Yayıncılık A.Ş. ortaklığının ise 15 milyon 363 bin 600 ABD Doları teklif ettiği hatırlatıldı. 
     Bu arada, Futbol Federasyonu Yönetim Kurulu, Akdeniz Oyunları'nda ikinci olan Olimik Milli Futbol Takımı oyuncularına, 5'er bin YTL prim verilmesini de kararlaştırdı. 

     
</TEXT>
</DOC>
