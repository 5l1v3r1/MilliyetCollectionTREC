<DOC>
<DOCNO> 369146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/siyaset/siy10.html </URL>
<DATE> 2005/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Maneviyatı olmayan dağa çıkıyor 
</HEADLINE>
<TEXT>


ABDULLAH KARAKUŞ Ankara 


Başdanışmanı Prof. Dr. Hasan Tahsin Fendoğlu, Başbakan Erdoğan'a bugün yapacağı Diyarbakır gezisi öncesi "maneviyat ve dini öğeleri" öne çıkan bir Güneydoğu - PKK raporu sundu. Rapor hakkında bilgiler veren Fendoğlu, terör ve maneviyat başlıklı bölümün önemli olduğunu vurgulayarak, "PKK, inancı az olan insanlar üzerinde yoğunlaşıyor. Maneviyatı olmayan insanlar dağın cazibesine kapılıyor. Bu eksiklik giderilirse, dağ cazibesini tamamen yitirecek. Böylece PKK gençleri ikna edemeyecek. Gençlere eğitim verilmesi lazım" dedi. 'İnancı çok zayıf teşkilat' olarak nitelediği PKK'nın halk üzerindeki etkinliğini kırmaya yönelik tedbirlerin artırılmasını isteyen Fendoğlu, bölgenin sürgün yeri olarak görülmemesi gerektiğini söyledi. Bölgeye, devleti kötüleyen bürokratlar yerine bölgeyi tanıyan başarılı bürokratların tayin edilmesini isteyen Fendoğlu, gerilim politikasından uzak kalınmasını, devletin "şahin"likten "güvercin" siyasetine geçmesini tavsiye etti. 


</TEXT>
</DOC>
