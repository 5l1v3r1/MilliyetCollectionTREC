<DOC>
<DOCNO> 389747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sondun10.html </URL>
<DATE> 2005/10/26/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Merve Kavakçı’nın türbanı ABD Senatosu’nda sergileniyor 
</HEADLINE>
<TEXT>

     SALİH ZEKİ Washington DHA 

      ESKİ Fazilet Partisi Milletvekili Merve Kavakçı’nın TBMM’de büyük tartışmalara neden olan türbanı, Avrupa Güvenlik ve İşbirliği Komisyonu’nun katkılarıyla ABD Senato binasında düzenlenen ’İnancın vücudu’ adlı sergide yer aldı. 
     ’Dinler İçin Becket Fonu’ tarafından hazırlanan sergi daha önce Cenevre, Birleşmiş Milletler İnsan Hakları Komisyonu ile New York Metropolitan Kulüp’te gösterime açılmıştı. Merve Kavakçı’nın 1999 yılında TBMM’de taktığı türbanın da bulunduğu sergide, ağırlıklı olarak Türkiye ve Fransa’daki başörtüsüyle ilgili uygulamalara yer veriliyor. 
     Türkiye’deki türban yasağının vurgulandığı serginin afişlerinde Merve Kavakçı’nın gözü yaşlı bir resmi ve Türk polisinin bir kızın türbanını çıkarırken çekilmiş bir resim ile trafik kazasında ölen bir Türk kızının türbanına da yer verildi. 
     Sergi davetiyesinde, "Biz vücudumuzu kapatan semboller ve kıyafetlerle inancımızı ortaya koyuyoruz. Ancak pek çok ülke şimdi kamu binalarında ya da okullarda inancın gösterilmesini yasaklıyor. Hatta bazıları işyerlerinde de yasaklıyor" ifadeleri göze çarpıyor. 
     Merve Kavakçı’nın, 2 Mayıs 1999’da TBMM’de giydiği başörtüsünü daha sonra hiçbir yerde takmadığı ve sergi için sandıktan çıkardığı belirtildi. Russell Senato binasının ana giriş kapısının hemen ardındaki geniş salonda açılan sergi perşembe gününe kadar açık kalacak. 
     
</TEXT>
</DOC>
