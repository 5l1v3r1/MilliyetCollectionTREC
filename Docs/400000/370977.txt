<DOC>
<DOCNO> 370977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/sontur11.html </URL>
<DATE> 2005/08/18/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Kaptı kaçtı düğünde oynarken yakalandı 
</HEADLINE>
<TEXT>

     Taylan YILDIRIM DHA 

      İZMİR'in Konak İlçesi'nde 25 yaşındaki Berrin Şanlı'nın cep telefonunu konuştuğu sırada elinden alıp kaçan 21 yaşındaki A.A., yakınlarının düğününde oynarken yakalandı. 
     Olay, dün saat 08.30 sıralarında Gaziler Caddesi, PTT binası yakınlarında meydana geldi. A.A., kaldırımda yürüyen Berrin Şanlı'nın cep telefonunu, arkadaşıyla konuştuğu sırada elinden alarak kaçtı. Sokak aralarına kaçarak kayıplara karışan A.A., polisin aramalarına rağmen bulunamadı. Berrin Şanlı'nın, fotoğraflardan yaptığı teşhiste, kapkaççının daha önce de kapkaç suçundan poliste kaydı bulunan A.A., olduğu belirlendi. 
     Asayiş Şube Müdürlüğü Yankesicilik ve Dolandırıcılık bürosu ekipleri, yaptıkları araştırma sonunda bir yakınının düğününde olduğunu belirledikleri A.A.'yı yakalamak için harekete geçti. Boğaziçi semtindeki düğün salonuna gelen polisler, arkadaşlarıyla pistte oynayan A.A.'yı yakalayarak gözaltına aldı. Sorgusunda suçlamaları kabul etmeyen A.A., yapılan işlemlerin ardından adliyeye sevk edildi. 
     
</TEXT>
</DOC>
