<DOC>
<DOCNO> 363094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sonsiy10.html </URL>
<DATE> 2005/07/21/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Bakan Özak Kendimizi CHP ile aynı takımın elemanları olarak görüyoruz 
</HEADLINE>
<TEXT>

     Bayındırlık ve İskan Bakanı Faruk Nafiz Özak, CHP ile rakip olduklarını ama kendilerini aynı takımın elemanları olarak gördüklerini söyledi. 
     CHP Trabzon İl Başkanlığı’nı ziyaret eden Özak’ı, parti binasında CHP Trabzon Milletvekili Şevket Arz, Trabzon Belediye Başkanı Volkan Canalioğlu, CHP Trabzon İl Başkanı Cafer Hazaroğlu ve parti üyeleri karşıladı. 
     Trabzon’a bakanlık verilmesinin Trabzon’a verilen değeri gösterdiğini belirten Özak, "Trabzon her alanda önemli bir şehirdir. 
     Bu önemi hep birlikte daha yukarıya taşımaya çalışacağız. Ben siyasetçiyim, AK Parti’den seçildim ama artık rozetim yok. Herkese eşit yakınlıktayım" dedi. 
     Görevlerinin halka ve ülkeye hizmet etmek olduğunu ifade eden Özak, şöyle konuştu 
     "Türkiye’de en eski ve deneyimli parti CHP’dir. Biz Meclis’te de dışarıda da CHP’nin yaşamış olduğu deneyimlerinden yararlanacağız. Biz CHP ile rakibiz ama kendimizi aynı takımın elemanları olarak görüyoruz. Siyasi partiler olmazsa demokrasi olmaz. Demokrasi hepimizin ortak üst kimliği, tutkusudur. ’Ben’ değil, ’biz’ demeyi bilmeli ve takım ruhu oluşturmalıyız." Seviyeli, makul eleştirilere her zaman açık olduklarını kaydeden Özak, şunları söyledi 
     "Eleştiri olmazsa hiçbir şey yapamazsınız. Adil, rasyonel planlama yaparak aziz milletimizi 21. yüzyılda layık olduğu yere hep beraber çıkarmamız lazım. Katiyen parti taassubu içinde olmayacağız. 
     Biz herkese değer veriyoruz. İstişare zaten sünnettir, biz istişare edeceğiz." Özak, 2011 Gençlik Olimpiyatı’nın Trabzon ya da Rize’de yapılması için çalışma başlattıklarını söyledi. 
     CHP Trabzon Milletvekili Şevket Arz ise Özak’ın yapacağı başarılı çalışmaların kendilerini sevindireceğini belirterek, " Özak, başarılı olsun ki yarın göreve biz geldiğimizde işler azalmış olsun" dedi. 
     
     MHP VE SAADET PARTİSİ’Nİ DE ZİYARET ETTİ 
     Özak, daha sonra MHP Trabzon İl Başkanı Süleyman Latif Yunusoğlu ve Saadet Partisi Trabzon İl Başkanı Mustafa Özdaş’ı da ziyaret etti. 
     Türkiye Haber-İş Sendikası tarafından Meydan Parkı’nda bulunan "Türk Telekom’un Özelleştirilmesine Hayır" imza kampanyası standındaki görevlilerle de konuşan Özak, görevlilerin "Türk Telekom’un özelleştirilmesini istemiyoruz. Bu nedenle de imza kampanyası başlattık" sözleri üzerine, "Biz de Türk Telekom’un özelleştirilmesini istiyoruz. Bu sizin demokratik hakkınızdır. Bunu tabi ki kullanacaksınız. Size başarılar diliyorum" dedi. 
     
</TEXT>
</DOC>
