<DOC>
<DOCNO> 352362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sonyas13.html </URL>
<DATE> 2005/06/15/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
ÖSS adaylarına beslenme önerileri... 
</HEADLINE>
<TEXT>

     Erciyes Üniversitesi Tıp Fakültesi Halk Sağlığı Ana Bilim Dalı Öğretim Üyesi Prof. Dr. Mualla Aykut, ÖSS’ye girecek üniversite adaylarına beslenme önerilerinde bulundu. 
     Aykut, insan yaşamının temel gereksinimlerin başında gelen beslenmenin, yaşamın çeşitli dönemlerinde ve çeşitli çalışma koşullarında daha da önem kazandığını, ÖSS gibi önemli bir sınava girecekler için de beslenmenin büyük önem taşıdığını belirtti. 
     Sağlıklı ve doğru beslenmenin sınav öncesi ve sınav sırasında performansın artmasında etkili olduğunu ifade eden Aykut, vücuttaki besin yedeklerinin dolu tutulması için yeterli ve dengeli beslenmenin sağlanması gerektiğini kaydetti. 
     Yeterli ve dengeli beslenme için insanların et, yumurta ve kuru baklagiller grubu, süt ve süt mamulleri grubu, tahıl ve tahıl mamulleri grubu, yağlar ve şekerler grubu ile sebzeler ve meyveler grubu besinlerden gerektiği kadar tüketmeleri gerektiğini vurgulayan Aykut, ÖSS adaylarından da yeterli ve dengeli beslenme ilkelerini sürdürmelerini istedi. 
     
     SINAV ÖNCESİ 
     Sınav öncesi alınacak besinlerin özenle seçilmesi gerektiğine dikkati çeken Aykut, şu önerilerde bulundu 
     "Sınav öncesi akşam yemeğinde yağda kızartılmış veya yağlı yiyecekler, acılı ve baharatlı yiyecekler alınmamalıdır. Önceden alışık olunmayan gıdalar kesinlikle yenmemelidir. Normalde hiçbir zararı olmayan besinler, alışık olunmadığı durumlarda, alerji, bulantı, kusma, su kaybı, tiksinme ve performans kaybına yol açabilir. Dışardan açıkta satılan gıdalardan uzak durulmalıdır." 
     
     SINAV SABAHI VE SINAV SIRASI 
     Sabah kahvaltısının yeterli ve dengeli beslenme için büyük önem taşıdığını hatırlatan Aykut, sınav sabahı yapılacak iyi ve uygun kahvaltının performansı artıracağını bildirdi. 
     İyi bir kahvaltıda adayların peynir, haşlanmış yumurta, reçel, bal, pekmez veya tahin, zeytin, kabuğu soyulmuş domates, ekmek veya kek açık çay, süt veya meyve suyundan oluşan kahvaltı yapmalarının uygun olacağını belirten Aykut, kahvaltıda da alışık olunmayan gıdaların yenmemesi tavsiyesinde bulundu. 
     Sınav öncesi ve sınav sırasında dikkat edilecek bazı hususların performansı ve başarıyı etkileyeceğini kaydeden Aykut, şöyle devam etti 
     "Sınav öncesi sucuk, pastırma, salam, sosis gibi baharatlı ve tuzlu gıdaların yenmesi sınav sırasında susuzluk hissini artırır. 
     Fazla miktarda su içilmesi de sınav sırasında sık tuvalet ihtiyacına neden olabilir. Kola gibi asitli içecekler içilmesi sindirim bozukluğuna neden olabilir. Kahvaltıda proteini zengin besinlerin fazla miktarda alınması da idrar çıkışını artırır. Sınav öncesi fazla miktarda şekerli besin alınması kan şekerini geçici olarak yükseltir, insülün salgılanması ile birlikte bu kez kan şekeri ani düşebilir. 
     Ancak, sınav öncesi yerine sınav ortalarında alınacak az miktarda sade çikolata veya şekerleme, kan şekerinin düşmesini engeller. Sınav sırasında kola, bisküvi gibi yiyecekler alınmamalı, adaylar yanlarına sadece yarım litre su almalıdır." 
     
</TEXT>
</DOC>
