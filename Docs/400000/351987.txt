<DOC>
<DOCNO> 351987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sonyas13.html </URL>
<DATE> 2005/06/14/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
ÖSS öncesi riskli sporlara ve beslenmeye dikkat 
</HEADLINE>
<TEXT>

     ÖSS’ye sayılı günler kala stres atmaya çalışırken küçük de olsa sakatlanmalara, kramp ve kas kasılmalarına yol açabilecek futbol, basketbol, yüzme ve hentbol gibi riskli sporlardan uzak durulması gerektiği bildirildi. 
     Selçuk Üniversitesi Beden Eğitimi ve Spor Yüksekokulu Sporda Psikososyal Alanlar Anabilim Dalı Başkanı Yrd. Doç. Dr. Yalçın Kaya, AA muhabirine yaptığı açıklamada, yüz binlerce öğrencinin birkaç gün sonra kendileri için büyük önem taşıyan ÖSS’ye gireceğini belirtti. 
     Sayılı günlerin kaldığı sınav öncesi öğrencilerin doğal olarak yoğun stres yaşayacağını ifade eden Yrd. Doç. Dr. Kaya, stresten kurtulmak için birçok öğrencinin kendisini spora vermeye çalıştığını söyledi. 
     Bu dönemde yapılacak küçük bir hatanın ciddi sonuçlar doğurabileceğini kaydeden Yrd. Doç. Dr. Kaya, şöyle konuştu "Bu dönemde stresin en iyi ilacı, hafif egzersiz hareketleridir. Kan basıncını ve buna paralel olarak beyin fonksiyonlarını artıran, damarları genişleten egzersizler, stresten uzaklaştırdığı gibi öğrencileri daha iyi motive eder. Ancak stres atmaya çalışırken özellikle küçük de olsa sakatlanmalara, kramp ve kas kasılmalarına yol açabilecek futbol, basketbol, yüzme ve hentbol gibi riskli sporlardan uzak durulmalı. Yaşanacak küçük bir aksaklığın sonucunda ortaya çıkacak konsantrasyon bozukluğunun faturası ağır olur." Yrd. Doç. Dr. Kaya, öğrencilerin heyecandan korkmaması gerektiğini belirterek, heyecanın beyindeki pasif olan hücreleri harekete geçireceğini, bunun da başarıda önemli rol oynayacağını söyledi. 
     
     BESLENMEYE DİKKAT 
     Selçuk Üniversitesi Fen-Edebiyat Fakültesi Biyoloji Bölümü Mikrobiyoloji Anabilim Dalı Başkanı Prof. Dr. Yusuf Durak da AA muhabirine yaptığı açıklamada, ülke nüfusunun yüzde birine yakınının her gün zehirlenme riski taşıdığını bildirdi. 
     Zehirlenme oranının çok yüksek olduğunu, ancak bu vakaların önemli bir kısmının hastanede tedaviye gerek duyulmayacak boyutlarda olduğunu ifade eden Prof. Dr. Durak, ancak zehirlenme sonucu ortaya çıkacak baş ağrısı ve ishal gibi rahatsızlıkların öğrencinin hayatını etkileyebileceğini kaydetti. 
     Bu yüzden ÖSS öncesi zehirlenme açısından yüksek risk taşıyan tavuk, konserve, balık, mantar ve döner gibi yiyeceklerin tüketilmemesi gerektiğine dikkati çeken Prof. Dr. Durak, "Bu gıdalar, öğrenciler için risk taşıyabilir. Hava sıcaklığının etkisi de göz önünde bulundurulduğunda, zehirlenme riski daha da artıyor" dedi. 
     Prof. Dr. Durak, sadece beslenme yüzünden binlerce öğrencinin zehirlenme riskiyle karşı karşıya kaldığının unutulmaması gerektiğini belirterek, sözlerini şöyle sürdürdü 
     "Sınav öncesi dışardan gıda tüketiminden de uzak durulmalı, yağlı yiyecekler tüketilmemelidir. Meyve ve sebze ağırlıklı beslenme hem daha sağlıklı olacak hem de riski azaltacaktır. Sınav sırasında yaşanacak her türlü olumsuzluk, öğrencinin hayatını ciddi anlamda etkileyebilir." 
     
</TEXT>
</DOC>
