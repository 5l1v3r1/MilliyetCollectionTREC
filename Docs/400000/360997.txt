<DOC>
<DOCNO> 360997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/soneko04.html </URL>
<DATE> 2005/07/14/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
IMF'nin borç tahsilatının yüzde 24'ü Türkiye'den 
</HEADLINE>
<TEXT>

     IMF’yle anlaşma yürüten 44 ülke arasıda en borçlu ülke konumuna gelen Türkiye, bu yılın ilk yarısı itibariyle IMF’nin yaptığı borç tahsilatının tek başına yüzde 24’ünü gerçekleştirdi. 
     IMF’nin temmuz ayı Mali İşler Raporu’na göre, Brezilya’nın stand-by anlaşması sona erdikten sonra yeni anlaşma yapmamasıyla, Türkiye halen IMF’yle anlaşma yürüten en borçlu ülke konumuna geldi. 
     IMF’yle stand-by anlaşması yürüten 12 ülke arasında Türkiye’den sonra ikinci yüksek borçlu ülke konumunda olan Arjantin’in 7 milyar 690 milyon SDR ödeme yapması gerekiyor. 
     Yani Türkiye, kendisinden sonra yüksek borca sahip stand-by anlaşması yürüten Arjantin’den 4 milyar 503 milyon SDR daha fazla borçlu bulunuyor. IMF’nin Türkiye’den olan alacağı, stand-by anlaşması yürüten 12 ülkenin toplam 22 milyar 865 milyon SDR olan borcun yüzde .33’ünü oluşturuyor. 
     Stand-by anlaşması yürüten 12 ülkeye genişletilmiş anlaşmalar ve yoksulluğun azaltılması, büyümenin kolaylaştırılması çerçevesindeki mali anlaşmaları yürüten 44 ülke dahil edildiğinde toplam 27 milyar 383 milyon SDR’lik borcun yüzde 44.5’inin Türkiye’ye ait olduğu belirlendi. 
     IMF, yılın ilk 6 ayında stand-by anlaşması kapsamında 9.2 milyar dolarlık borç tahsilatı gerçekleştirdi. Bu tahsilatın yüzde 24’ü tek başına Türkiye’den sağlandı. 
     Rapora göre, bu yılın ilk 6 ayında IMF’nin kullandırdığı 900 milyon SDR’lik kaynağın da 555 milyon 170 bin SDR ile yüzde 61.7’sini Türkiye kullandı. Stand-by kapsamında olan ülkeler arasında da yeni anlaşma yapması nedeniyle Türkiye, 6 milyar 107 milyon dolarla gelecek dönemde en fazla kaynak kullanacak ülke olarak yer alıyor. 
     
     KOTASINA GÖRE TÜRKİYE BREZİLYA’DAN DAHA BORÇLU 

     IMF’ye en borçlu ülke olan Brezilya ise Mayıs 2005 itibarıyla 15 milyar 356 milyon dolar SDR borçlu durumda bulunuyor. Ancak Brezilya’nın kota miktarının 3 milyar 36 milyon dolar SDR olması nedeniyle kotasının yüzde 505’i oranında borçlu durumda bulunuyor. Türkiye ise Mayıs 2005 itibarıyla 964 milyon SDR olan kotasının yüzde 1288’i düzeyinde IMF’yle borçlu gözüküyor. IMF kullandırdığı borcun faizini borcun ülke kotasına oranına göre belirlediği için ve kotanın yüzde 3007ünü aşan kısmına yüksek faiz uyguladığı için Türkiye IMF’ye yüksek faiz uyguluyor. 

     
</TEXT>
</DOC>
