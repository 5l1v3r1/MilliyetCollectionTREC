<DOC>
<DOCNO> 362260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/guncel/gun07.html </URL>
<DATE> 2005/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Avcı operasyonu' The Economist'te 
</HEADLINE>
<TEXT>


DIŞ HABERLER SERVİSİ 

İngiliz The Economist dergisi, Susurluk soruşturmasında verdiği ifadeyle dikkat çeken ve son enerji operasyonuna imza atan eski Kaçakçılık ve Organize Suçlarla Mücadele Daire Başkanı Hanefi Avcı'nın görevinden alınmasına geniş yer verdi. Dergi, Avcı'nın son görevinde mafya babalarının ipinin çekilmesini isteyerek "rahatsız ettiği" yorumunu yaptı. 
The Economist, önceki sayısında Türkiye'de gerek adli, gerek ekonomik alanda yaşanan yolsuzlukları mercek altına aldı. Sorunu mafya - politikacı ilişkileri, parlamenter dokunulmazlığı, şaibeli devlet ihaleleri ve yolsuzluklara karşı yapılan temizlik operasyonları çerçevesinde irdeleyen dergi, enerji sektöründeki ihalelerle ilgili soruşturma yapan Avcı'nın görevinden alınarak Edirne'ye gönderilmesine yönelik operasyona sayfalarında yer verdi. 
Dergiye göre Avcı, enerji yolsuzluğuna ilişkin soruşturmayı aralarında AKP Genel Sekreteri İdris Naim Şahin'in de bulunduğu bazı AKP milletvekillerine kadar götürmek isteyince gözden düştü. Avrupalı meslektaşlarınca rüşvet alması imkansız bir kişi olarak nitelenen Avcı, ayrıca İçişleri Bakanı Abdülkadir Aksu'nun da tepkisini çekti. Avcı Aksu'ya, müfettişlere baskı yapan avukat oğlu Murat'ı dizginlemesini söyledi. 


</TEXT>
</DOC>
