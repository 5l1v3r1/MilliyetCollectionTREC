<DOC>
<DOCNO> 378599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sondun24.html </URL>
<DATE> 2005/09/15/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
'Yeni Naziler', bir kızın yüzüne çakıyla gamalı haç çizdi 
</HEADLINE>
<TEXT>

     İspanya'nın kuzeyindeki Oviedo kentinde sol görüşlü bir kıza saldıran ''Yeni Naziler''in, çakıyla kızın yüzüne gamalı haç çizdikleri belirtildi. 
     Oviedo'da öğrenci sendikası ve komünist grup üyesi 24 yaşındaki bir kızın geçen cuma günü ''Yeni Naziler'' olarak bilinen gruba bağlı 2 kişi tarafından saldırıya uğraması İspanya'da tedirginlik yarattı. 
     Evinin kapısının önünde saldırıya uğrayan kızın yüzüne çakıyla Nazilerin sembolü gamalı haç kazındığı belirtildi. 
     Saldırganların genç olduğunu ve Nazi kıyafetleri giydiğini söyleyen 24 yaşındaki kız, öğrenci sendikası ve komünist grup üyesi olmasına rağmen aktif bir görevinin bulunmadığını, neden kendisine saldırıldığını anlayamadığını ifade etti. 
     Polis, ilk kez böyle bir saldırıyla karşılaştıklarını belirterek, sorumluların yakalanması için geniş çaplı soruşturma başlatıldığını kaydetti. 
     ''Yeni Naziler'' olarak adlandırılan Nazi Almanyası'nı savunan gruba yönelik geçen yıllarda Barcelona kentinde operasyonlar düzenlenmişti. 
     
</TEXT>
</DOC>
