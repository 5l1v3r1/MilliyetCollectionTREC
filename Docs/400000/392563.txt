<DOC>
<DOCNO> 392563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/son/soneko08.html </URL>
<DATE> 2005/11/06/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Acıbadem, İngiltere'de 3 hastane özelleştirmesine talip... 
</HEADLINE>
<TEXT>

     Medine Taşdelen 

Acıbadem Sağlık Grubu Yönetim Kurulu Başkanı Mehmet Ali Aydınlar, İngiltere'de 3 hastanenin özelleştirmesine talip olduklarını açıkladı. 
     Aydınlar, AA muhabirine yaptığı açıklamada, İngiltere'de 24 ayrı bölgede toplam 3 milyar sterlin tutarındaki ihalede 3 bölgedeki hastane için müracaat ettiklerini belirterek, bu hastaneleri özel hale getirip ilave yatırım yapmayı planladıklarını bildirdi. 
     İngiltere Sağlık Bakanlığı'na bağlı Ulusal Sağlık Teşkilatı tarafından açılan hastaneler ve polikliniklerin işletilmesine ilişkin ihaleye katılmak üzere İngiltere'de göz konusunda faaliyet gösteren Levent Clinics ile bir konsorsiyum sözleşmesi imzaladıklarını hatırlattı. 
     İngiltere'de aile hekimliği sisteminin son yıllarda çökmüş durumda olduğuna ve ameliyatlarda hatta tanılarda bile çok uzun süre beklendiğine işaret eden Aydınlar, sorunun çözümü konusunda özelleştirme yoluna giden İngiltere hükümetinin ameliyat ve hasta garantili ihaleler açtığını söyledi. 
     Mehmet Ali Aydınlar, bu kapsamda İngiltere'de 24 ayrı bölgede toplam 3 milyar sterlin tutarında ihale açıldığını kaydederek, söz konusu ihalede 3 bölgedeki Kuzey Londra, Birmingham Treatment Centre ile Hampshire and Isle of Wight Treatment Centers için 25 Ekim'de müracaat ettiklerini, ihale sürecinde bu hastanelerdeki ameliyat ve tedavi yoğunluğunun ne şekilde azaltılacağına dair modeller sunulacağını bildirdi. 
     
     ''BU İŞTEN BAŞARIYLA ÇIKACAĞIMIZA İNANIYORUM'' 
     İhalenin alınması halinde 5 yıl süreyle ameliyat ve ayakta tedavi edilecek hasta sayısının garanti edileceğini, daha sonra da buraların özel hastane olarak devam ettirileceğini belirten Aydınlar, şöyle devam etti 
     ''İngiltere Ulusal Sistemi hasta gelmese de belli sayıyı garanti ediyor. Biz de buraya girmek istedik. Buraya girebilmek için birtakım ön koşullar olması gerekiyor. Mevcut hastaneleri özel hale getirip ilave yatırım yapmayı planlıyoruz. Londra'daki hastane yetersiz. Ayakta tedaviyi karşılayabilmemiz için bir hastane daha yapmamız, 8-10 poliklinik eklememiz gerekiyor.'' Mehmet Ali Aydınlar, uzun sürecek ihale sürecinde her bölge için 3 aday belirleneceğini ifade ederek, ''Biz herhangi bir bölgede bu 3 adaydan biri olmak istiyoruz. Adaylarla pazarlık yapılacak. Bu süreçte bizim için bir Türk sağlık şirketinin dünyanın en gelişmiş ülkelerinden birinde hastane işletmesi ve yeni hastane yapmak için talip olması, Türkiye'den İngiltere'ye know-how götürmesi çok önemli'' şeklinde konuştu. 
     Aydınlar, İngiltere'nin istediği tüm bilgiler ve kalite kriterlerinin Acıbadem'de bulunduğunu dile getirerek, ''Ben bu işten başarıyla çıkacağımıza inanıyorum'' dedi. 
     Yakın civarda ilgilendikleri 3 ülke daha bulunduğuna işaret eden Aydınlar, buralarda yeni hastaneler kurmak istediklerini bildirdi. 
     Aydınlar, gelişmekte olan ülkelerde sağlık sektörünün giderek yükselen bir trend haline geldiğini vurgulayarak, ''Acıbadem'i sağlık dışında başka hiçbir alanda kesinlikle görmeyeceksiniz'' diye konuştu. 
     
</TEXT>
</DOC>
