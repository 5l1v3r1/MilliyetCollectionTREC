<DOC>
<DOCNO> 363234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/guncel/axgun02.html </URL>
<DATE> 2005/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, minyatür AB'ye 'giremedi' 
</HEADLINE>
<TEXT>


Brüksel'de, AB ülkelerinden 'sembol maketlerin' bulunduğu 'Mini Europe' parkına, Türkiye'den maket konulmadı 

GÜVEN ÖZALP Brüksel 

Avrupa Birliği kapısını 40 yılı aşkın süredir aşındıran ve birçok siyasi engelle karşılaşan Türkiye, Brüksel'in en önemli turistik cazibe merkezlerinden biri olan ve AB ülkelerinin en ünlü yapılarının minyatürlerinin sergilendiği "Mini Europe" adlı tematik parkta da yer bulmakta zorlanıyor. Sebep, parkın genişleme nedeniyle yer darlığı çekmesi. 
Açıldığı 1989'dan bu yana 4 milyondan fazla ziyaretçinin gezdiği parkta, Paris'teki Eyfel Kulesi'nden Londra'daki Big Ben'e, Almanya'daki Brandenburg Kapısı'ndan İtalya'daki Pisa Kulesi'ne kadar tüm önemli yapıtların 25 kez küçültülmüş maketleri görülebiliyor. Parkta, AB üyesi ülkelerde yer alan 70 şehirden 350 maket bulunuyor. 

Yenilere yer yok 
Ancak parkın en önemli sorunlarından birini AB'nin uyguladığı genişleme politikası oluşturuyor. Çünkü parkta yeni üyelerden seçilen eserlerin maketlerini koyacak yer bulunamıyor. Baltık ülkelerine yer açmak için Danimarka biraz kaydırılmış. Almanya'yı da aynı akıbet bekliyor. 2007'de AB üyesi olması beklenen Romanya'yla pazarlıklar sürüyor. 
Türkiye için ise yer gözükmüyor. Parkın sahibi Thierry Meuus, İngiliz Daily Telegraph gazetesine yaptığı açıklamada, "Şu aşamada çok erken olduğunu söylemeliyim" diyor. 

Kesin tarih yok 
Bunun gerekçesi olarak ise Türkiye'nin kesin bir üyelik tarihi bulunmaması gösteriliyor. Daily Telegraph, bu sözler üzerine, Türkiye'nin AB üyeliğine karşıtlığın gittikçe arttığını belirterek, Türkiye'nin belki de hiçbir zaman AB üyesi olamayacağını yazdı. 


</TEXT>
</DOC>
