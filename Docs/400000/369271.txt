<DOC>
<DOCNO> 369271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/soneko38.html </URL>
<DATE> 2005/08/12/ </DATE>
<TIME> 20.50 </TIME>
<AUTHOR>  </AUTHOR>
<HEADLINE>
İş Bankası'na, 750 milyon avro kredi... 
</HEADLINE>
<TEXT>

     Türkiye İş Bankası’nın uluslararası mali piyasalardan sendikasyon yoluyla temin ettiği 750 milyon avroluk kredinin imza töreni, İstanbul’da yapıldı. 
     Bir yıl vadeli olarak libor artı yüzde 0,40 faizle verilen krediye, 27 ülkeden toplam 68 uluslararası banka katıldı. Sağlanan kredi, İş Bankası’nın bugüne değin bir seferde temin ettiği en yüksek tutarlı yurtdışı borçlanma işlemini oluşturuyor. 
     Sendikasyon kredisinde, İş Bankası tarafından 600 milyon avroluk tutar için yetki verilmiş olmasına karşın, bankalardan gelen yoğun talep üzerine, kredi tutarı 750 milyon avroya yükseltildi. 
     İş Bankası, 750 milyon avro tutarındaki bu sendikasyon kredisiyle geçen yıl sağlanan 400 milyon dolar tutarındaki sendikasyon kredisini, yeni bankaların da katılımıyla artırarak yeniledi. 
     Kredinin imza töreni, sendikasyonda yer alan banka temsilcileri ve İş Bankası yetkililerinin katılımıyla, İş Bankası Genel Müdürlük Binası’nda gerçekleştirildi. 
     İmza töreninde konuşan İş Bankası Genel Müdür Yardımcısı Aykut Demiray, 68 uluslararası bankanın verdiği 750 milyon avroluk kredinin, uluslararası mali piyasaların Türk ekonomisine ve İş Bankası’na duyduğu güvenin bir göstergesi olduğunu söyledi. 
     
</TEXT>
</DOC>
