<DOC>
<DOCNO> 351919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sonspo49.html </URL>
<DATE> 2005/06/14/ </DATE>
<TIME> 22.05 </TIME>
<AUTHOR>  </AUTHOR>
<HEADLINE>
Malatyaspor'da kombine kartları yarın satışa çıkıyor... 
</HEADLINE>
<TEXT>

     Malatyaspor’da 2005-2006 sezonu kombine kartları yarın satışa çıkıyor. 
     Yönetici Ali Cengiz, Ticketturk satış noktası önünde yaptığı basın açıklamasında, taraftarların kombine kartlara ilgi göstermesini beklediklerini söyledi. 
     Cengiz, kartların yarından itibaren İnönü Kapalı Çarşı üzerindeki Ticketturk satış gişesi ile "ticketturk.com" internet sitesinden satışa sunulacağını, geçen yılın VIP, numaralı ve kapalı tribün kart sahiplerine, aynı koltuklarını seçebilmeleri için 1 haftalık öncelik tanınacağını bildirdi. 
     Malatyaspor’un, 40. kuruluş yıldönümü nedeniyle kombine kartlarını cazip koşullarla satışa sunacaklarını ifade eden Cengiz, şunları söyledi 
     "Yeni sezon kombine kartlarına taraftarların yoğun ilgisini bekliyoruz. Ticketturk, 40, 1040, 2040, 3040, 4040 ve 5040. kombine kart sahiplerini orijinal Malatyaspor forması ile ödüllendirecek. 
     Kartlar geçen seneki gibi isme özel olarak hazırlanacak ve yanında Malatyaspor rozeti ile Başkan Hikmet Tanrıverdi’nin teşekkür mektubuyla birlikte taraftarlara verilecek." Firma sorumlusu Fuat Sağıroğlu ise taraftarlara yaptığı çağrıda, "Tüm sezon maçlarını koltuğunuzda rahatlıkla izlemek ve takımınıza bu anlamlı yılda da desteğinizi sürdürmek için kombine kartlar sizleri bekliyor" diye konuştu. 
     "40. yılında takımının yanında ol" sloganıyla satışa sunulacak kartların fiyatları, VIP Kırmızı 500 YTL, VIP Sarı 350, numaralı 250, kapalı A üst 300, kapalı A alt 200, kapalı B üst 200, maraton 150, açık A 75 YTL olarak belirlendi. Ödemelerin nakit, kredi kartı, peşin veya kredi kartına 3 taksit şeklinde yapılabileceği kaydedildi. 
     
</TEXT>
</DOC>
