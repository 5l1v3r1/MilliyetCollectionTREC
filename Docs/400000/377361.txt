<DOC>
<DOCNO> 377361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/son/sontur03.html </URL>
<DATE> 2005/09/10/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Okullar Pazartesi günü açılıyor... 
</HEADLINE>
<TEXT>

     Emine Dalfidan 

2005-2006 eğitim-öğretim yılı 12 Eylül Pazartesi günü başlıyor. 
     İlköğretim ve ortaöğretim okullarındaki 13.5 milyon öğrenci ile 575 bin öğretmen, 3 ay süren yaz tatilinin ardından yeni eğitim-öğretim yılına ''merhaba'' diyecek. 
     2005-2006 eğitim-öğretim yılının başlaması dolayısıyla Kütahya'da Başbakan Recep Tayyip Erdoğan'ın da katılımıyla tören düzenlenecek. 
     Ankara'da, Vali başkanlığında yerel yöneticiler ile öğretmen ve öğrencilerin yer aldığı heyet, Anıtkabir'i ziyaret edecek. 
     Diğer illerde de valiler, yerel yöneticiler, öğretmenler ve öğrencilerin katılımıyla Atatürk anıtlarına çelenk konulacak ve İstiklal Marşı okunacak. 
     Okullarda düzenlenecek törenlerde de okul yöneticileri ve öğretmenler konuşmalar yapacak, öğrenciler şiirler okuyacak. Törenlere velilerin yanı sıra, eğitim-öğretime emeği geçen hayırseverler, emekli öğretmenler de davet edilecek. 
     
     İSTATİSTİKLER 

     MEB'in 2004-2005 eğitim-öğretim yılı istatistiklerine göre, 35 bin 581 ilköğretim okulundaki 286 bin 290 derslikte 10 milyon 565 bin, 6 bin 861 ortaöğretim okulundaki 88 bin 937 derslikte 3 milyon 40 bin öğrenci öğrenim görüyor. Okullarda 575 bin öğretmen görev yapıyor. 
     Türkiye'de 567 özel anasınıfı anaokulu, 676 özel ilköğretim okulu, 650 özel lise, 2 bin 984 dershane bulunuyor. 
     Özel ilköğretim okullarında 172 bin 348, özel liselerde 71 bin 2 öğrenci okuyor. Dershanelere 784 bin 565 öğrenci devam ediyor. 
     Türkiye'de ilköğretimde 328 bin 870'i kız olmak üzere toplam 698 bin 61 öğrenci taşımalı eğitim görüyor. 29 bin 145 okuldan 6 bin 337 merkezi okula öğrenci taşınıyor. 
     
     İKİLİ ÖĞRETİM 

     İlköğretimde Türkiye genelinde şehirlerdeki okullarda derslik başına 44, köylerdeki okullarda 24 öğrenci düşüyor. 
     İlköğretim okullarında 198 bin 743 derslikte normal öğretim, 87 bin 547 derslikte ikili öğretim yapılıyor. 
     İkili eğitim yapan ilköğretim okullarında şehirlerde sınıf mevcudu ortalaması 67, köylerde ise . İlköğretimde 5 milyon 647 bin 360 öğrenci ikili öğretim görüyor. 
     Normal öğretim yapan ilköğretim okullarında ise şehirlerde sınıf mevcudu ortalaması 26, köylerde 20. Normal öğretim yapan okullarda 4 milyon 651 bin öğrenci okuyor. 
     
     BİRLEŞTİRİLMİŞ SINIFLAR 

     Toplam 16 bin 379 okulda birleştirilmiş sınıf uygulaması yapılıyor. 587 bin 379 öğrenci, birleştirilmiş sınıflarda öğrenim görüyor. Birleştirilmiş sınıflarda 27 bin 685 öğretmen görev yapıyor. 
     238 bin 343 öğrenci iki sınıf bir arada, 178 bin 6 öğrenci üç sınıf bir arada, 18 bin 194 öğrenci dört sınıf birada, 152 bin 836 öğrenci beş sınıf bir arada öğrenim görüyor. 
     
     YENİ DÖNEM 

     Bu eğitim-öğretim yılında ilköğretim okullarının ilk 5 sınıfında yeni müfredat uygulanacak. İlköğretim öğrencilerine ders kitapları ücretsiz dağıtılacak. 
     Yeni düzenlemede, ilköğretimde ders saatleri yeniden belirlenerek, yeni dersler konuldu. İlköğretim 1. sınıfta hece yönteminden ''ses temelli cümle yöntemi''ne geçilecek. Öğrenciler, Satranç, Düşünme Eğitimi, Halk Kültürü gibi dersleri seçebilecekler. 
     Liselerde eğitim-öğretim süresi bu eğitim-öğretim yılından itibaren 4 yıla çıkacak. 
     Öğrenim süresi 3 yıl olan tüm genel ve mesleki teknik ortaöğretim kurumlarına bu eğitim-öğretim yılında yeni kayıt yaptıran tüm öğrenciler, öğrenimlerini 4 yılda tamamlayacaklar. 
     Ortaöğretimde de ders çizelgesi ve ders saatleri yeniden düzenlendi. Liselerin 1. sınıflarında Dil ve Anlatım, Türk Edebiyatı, Din Kültürü ve Ahlak Bilgisi, Tarih, T.C İnkılap Tarihi ve Atatürkçülük, Coğrafya, Matematik, Fizik, Kimya, Biyoloji, Sağlık Bilgisi, Felsefe, yabancı dil, Beden Eğitimi, Milli Güvenlik Bilgisi, Trafik ve İlkyardım ortak dersler olarak okutulacak. 
     Liselerde alan dersleri 10. sınıftan itibaren okutulmaya başlanacak. Liselerin tüm türlerinde her alan için farklı ''alan dersleri'' belirlendi. Öğrenciler, 10. sınıftan itibaren başka liselere de geçiş yapabilecekler. Ayrıca tüm okul türleri için seçmeli dersler de tespit edildi. 
     Liselerde, bu eğitim-öğretim yılında Dil ve Anlatım, Türk Edebiyatı, Din Kültürü ve Ahlak Bilgisi ile Tarih dersleri yeni müfredata göre işlenecek. 
     
     LİSE SON SINIFLARIN ZOR DÖNEMİ 

     Bu eğitim-öğretim yılından itibaren lise son sınıf öğrencilerini, ÖSS'de uygulanacak yeni sistem dolayısıyla daha zor bir dönem bekliyor. 
     Adaylara ÖSS'de yöneltilecek sorular, 1. sınıf yerine lisenin tüm sınıflarının müfredatını kapsayacak. Eski sistemden 15 dakika daha fazla sürede, toplam 195 dakikada yapılacak sınavda adaylara, 8 testten 30'ar soruluk toplam 240 soru yöneltilecek. 
     
     DERS YILI TAKVİMİ 

     2005-2006 eğitim-öğretim yılının ilk dönemi, 9 Ocak 2006'da sona erecek. Yarıyıl tatili Kurban Bayramı ile birleştirildiği için öğrenciler 3 hafta tatil yapacaklar. 2005-2006 eğitim-öğretim yılının ikinci yarısı 30 Ocak Pazartesi günü başlayacak ve 12 Haziran 2006 Pazartesi günü tamamlanacak. 
     
     "ŞU AN İÇİN SERBEST KIYAFET UYGULAMASINA GİREMİYORUZ" 

     Aykut Ünlüpınar 

Milli Eğitim Bakanlığı İlköğretim Genel Müdürü Prof. Dr. Servet Özdemir, bu yıl ilköğretim okulları 1-5'nci sınıfları için 51 yeni kitap hazırlandığını belirterek, "Her ders için 3, Türkçe için 4 kitap hazırlandı. Kitapların biri öğretmenlere yönelik" dedi. 
     Özdemir, AA muhabirine yaptığı açıklamada, yeni eğitim-öğretim yılında dağıtılacak kitaplardan birisinin ders, diğerinin ise "alıştırma kitabı" olduğunu söyledi. 
     Bunları set halinde ve ücretsiz olarak dağıtacaklarını anlatan Özdemir, "alıştırma kitabı" sayesinde ünite dergilerine de ihtiyacın ortadan kalkacağını belirtti. 
     Özdemir, ayrıca, öğretmenin derse daha kapsamlı hazırlık yapabilmesi için geçen yıllardan farklı olarak kılavuz kitaplar hazırladıklarını vurguladı. 
     Kitapların görsel temalar açısından zengin yapıya sahip olduğunu ifade eden Özdemir, şunları kaydetti 
     "Her ders için 3 kitap, Türkçe için 4 kitap hazırlandı. Kitapların biri öğretmenlere yönelik. Kitaplarda yoğun bilgi yerine öğrencinin araştırıp bulacağı ipuçları verildi. Öğrenciler bilgiye çalışıp ulaşmalı. Yani, çocukları keşfetmeye, bulmaya yönlendiriyoruz. Mehmetlerin bir tanesi farklı olup, gemilerin karadan yürüyeceğini fark ederse, Fatih olur. Biz çocukların farklı bakış açılarına sahip olmalarını istiyoruz." 
     
     202 MİLYON KİTAP DAĞITILDI 

     Özdemir, ilköğretim okullarında 202 milyon kitap dağıtılacağını, 1-5'inci sınıflarda ise 51 yeni kitabın hazırlandığı, bunların Pazartesi günü ders ziliyle öğrencilerin masasında olacağını vurguladı. 
     Özdemir, ilköğretim çağında yaklaşık 11 milyon öğrenci bulunduğunu, kitap sayısıyla öğrencinin yükünün de arttığını, ancak, bunun birey ve ülke geleceği için zorunlu olduğunu belirtti. 
     Bu eğitim döneminde toplam 17 dersin bulunacağına dikkati çeken Özdemir, "Türkçe dersinde bir de okuma-yazma kitabı hazırladık" dedi. 
     Ders çizelgelerini ve isimlerini değiştirdiklerini belirten Özdemir, "Fen bilgisi dersinin adını Fen ve Teknoloji olarak değiştirdik. Çocuklar artık, teknolojiyi de bu derste öğrenecekler" diye konuştu. 
     Özdemir, öğretmenlerin ders yılına hazır olduğunu, yeni müfredatla ilgili Yalova'da 3 gün eğitim verildiğini, ayrıca, Haziran-Temmuz ayında bazı bölgelerde seminerler düzenlendiğini kaydetti. 
     
     KIYAFETTE SERBESTLİK HENÜZ YOK 

     Özdemir, AB sürecinde bazı kesimlerin okul kıyafetlerinde serbestlik uygulaması beklediğini, ancak, Avrupa'da dahi bunun yaygın olarak uygulanmadığını söyledi. 
     Avrupa, Asya ve ABD'deki uygulamalar konusunda Bakanlık uzmanlarının araştırma yaptığını dile getiren Özdemir, şöyle devam etti 
     "Çoğu ülke serbest kıyafet yönetmenliğine karşı. İngiltere gibi gelişmiş bir ülke bile okul kıyafetinde tek tip uygulamasını savunuyor. Bunun mensubiyet duygusu, eşitlik göstergesi sağladığını düşünüyor. Ayrıca, öğrenciler de serbest kıyafet olursa farklı gruplar oluşur, televizyonda popüler dizilerden etkilenip farklı kıyafetler giyebilirler. Şu an için serbest kıyafet uygulamasına giremiyoruz." Özdemir, okullara göre renk ve kıyafet uygulamalarının farklı olmasının ise bir sakınca taşımadığını belirtti. 
     
     OKUL, DERSLİK VE ÖĞRETMEN SAYISI 

     Özdemir, ülke genelinde 36 bin ilköğretim okulu bulunduğunu, sadece 1 milyon 600 bin civarındaki öğrencinin kırsal kesimde eğitim gördüğünü vurguladı. 
     Öğretmen açığını kapatabilmek için büyük bir gayret içinde olduklarını vurgulayan Özdemir, "20 bin sözleşmeli öğretmen alıyoruz. Daha önce 10 bin öğretmen aldık. Ayrıca, vekil öğretmen atanabiliyor. Hiçbir ders boş geçmiyor. Ancak, kadrolu öğretmen ihtiyacı var. Geçen yıl, devlete 33 bin personel alındı. Bunun 20 bini öğretmen oldu" dedi. 
     Zorunlu 8 yıllık eğitimle okullaşma oranının ve derslik açığının arttığını kaydeden Özdemir, şöyle devam etti 
     "Erkeklerde okullaşma oranı yüzde 99.1, kızlarda ise 95.6 oranında. Haydi Kızlar Okula gibi kampanyalar düzenleyerek, kızların oranını da yükseltmek istiyoruz. Bu kadar geniş kitleyi aynı anda eğitim sistemine aldığımız için derslik açığı tabii ki var. Bizim hedefimiz 30 kişilik sınıflar oluşturmak. Eğitime Yüzde 100 Destek kampanyasıyla 13 bin 500 yeni derslik yaptırdık." Özdemir, yabancı dil ağırlıklı eğitime önem verildiğini vurgulayarak, "Anadolu liselerinde bir düzenleme yapıldı. İngilizce derslerinin bir kısmına ortaöğretimden öğretmenler girecek. Her şey hazır ve hiçbir sorun yok" diye konuştu. 
     
</TEXT>
</DOC>
