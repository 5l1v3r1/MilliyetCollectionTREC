<DOC>
<DOCNO> 371038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/ekonomi/eko02.html </URL>
<DATE> 2005/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekom'da ilk imza 
</HEADLINE>
<TEXT>


T. Telekom'a 6 milyar 550 milyon dolar teklif veren Oger Telecom'la önümüzdeki haftalarda imzalanacak hisse satış sözleşmesi, imtiyaz sözleşmesi onayından sonra yürürlüğe girecek 


Türk Telekom'un yüzde 55'lik bölümünün satışında en yüksek teklifi veren Oger Telecom'a, hisse satış sözleşmesini parafe etmesi için davet mektubu geçen cuma gönderildi. 
Önümüzdeki haftalarda parafe edilmesi beklenen hisse satış sözleşmesi imtiyaz sözleşmesinin onayından sonra yürürlüğe girecek. Hisse satış sözleşmesinin imzalanması için alıcı firmanın, Türkiye'de yerleşik 250 milyon dolar sermayeli bir anonim şirket kurması gerekecek. 

Taksit için teminat alınacak 
Hisse satış sözleşmesine bu şirket imza koyacak. Ardından imtiyaz sözleşmesi, Telekom ve Telekomünikasyon Kurumu'nca parafe edilerek Danıştay'a gönderilecek. Danıştay'dan olumlu görüş gelmesinden sonra hissedarlar sözleşmesi imzalanacak. 
Bu arada devir için alınacak yüzde 20'lik peşinatın yanı sıra alıcı firmadan bir sonraki taksit ve faizi için, teminat mektubu alınacak. Her taksit ödemesinde teminat mektubu yenilenecek. 
6 milyar 550 milyon dolar teklif eden Oger, 1 milyar 310 milyon dolar peşinat ödeyecek, bir sonraki taksit ödemesi ise 1.4 milyar dolar. 




</TEXT>
</DOC>
