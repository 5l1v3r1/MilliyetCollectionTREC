<DOC>
<DOCNO> 369313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/sonspo26.html </URL>
<DATE> 2005/08/12/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Kıvanç Oktay İkinci maça iyi bir avantaj sağladık... 
</HEADLINE>
<TEXT>

     Futbolda UEFA Kupası 2. ön eleme turu ilk maçında Liechtenstein'ın FC Vaduz takımını deplasmanda 1-0 yenerek tur için avantaj yakalayan Beşiktaş, İstanbul'a döndü. 
     Atatürk Havalimanı çıkışında gazetecilerin sorularını yanıtlayan kulüp asbaşkanı ve futbol şubesi sorumlusu Kıvanç Oktay, bu tür maçların zor olduğuna işaret ederek, ''Rakip güçlü olmayınca herkesin bakışı da farklı oluyor. Gerçi hocamız da devamlı bu konuyu söylemişti. Ama ikinci maça iyi bir avantaj sağladık'' dedi. 
     Oktay, birkaç hafta içinde takımın daha iyi duruma geleceğini ifade ederek, böylece dün görülen sıkıntıların da ortadan kalkacağını, hem ligde hem de UEFA Kupası'nda takımın çok daha iyi yerlere geleceğini söyledi. 
     Siyah-beyazlı futbolculardan Ali Güneş de, ''Çok iyi oynayamadık. Aslında iyi konsantre olmuştuk ama maça iyi başlamadık. Önemli olan maçı galip bitirmekti. Hedefimize de ulaştık'' diye konuştu. 
     Veysel Cihan ise, ''Daha rahat alabileceğimiz bir maçtı. Dışardaki düşünceler her zaman saha içine yansımıyor. Ama 1-0 kazandık. Bundan sonra rakibi çok daha ciddiye almamız gerektiğini anladık. Bizim için bir tecrübe oldu'' dedi. 
     
     DENİZLİSPOR MAÇI BİLETLERİ SATIŞTA 

     Beşiktaş'ın, Turkcell Süper Ligi'nin 2. haftasında 14 Ağustos Pazar günü BJK İnönü Stadı'nda saat 21.15'te Denizlispor ile yapacağı karşılaşmanın biletleri Biletix gişelerinde satışa çıkarıldı. 
     Karşılaşmanın bilet fiyatları tribünlere göre şöyle 
     VIP B-E üst 200 YTL. 
     VIP A-F üst 150 YTL. 
     VIP A-F alt 110 YTL. 
     VIP B-E alt 135 YTL. 
     VIP C-D alt 150 YTL. 
     Numaralı orta 110 YTL. 
     Numaralı kenar 90 YTL. 
     Kapalı üst 70 YTL. 
     Kapalı alt 50 YTL. 
     Yeni açık 20 YTL. 
     Eski açık 15 YTL. 
     
     YENİ FORMALAR SATIŞA SUNULDU 

     Beşiktaş'ta, futbol takımının 2005-2006 sezonunda giyeceği yeni formalar, bugünden itibaren BJK Store'larda satışa sunuldu. 
     4 ayrı modeldeki orijinal formalar 59.90 ve 69.90 YTL'den satılıyor. 

     
</TEXT>
</DOC>
