<DOC>
<DOCNO> 372534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sonspo23.html </URL>
<DATE> 2005/08/24/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Fenerbahçe Taraftar Kartı çıktı... 
</HEADLINE>
<TEXT>

     Fenerbahçe Kulübü'nün, mali kaynak yaratmak ve taraftarla güçbirliği yapmak amacıyla gerçekleştirdiği ''Fenerbahçe Taraftar Kart'' projesi bu sezon yaşama geçecek. 
     Kulüp üst yöneticisi Levent Ersalman ve iş geliştirmeden sorumlu başkan yardımcısı Saner Yüzsüren, Fenerbahçe Kulübü Faruk Ilgaz Tesisleri'nde düzenledikleri basın toplantısında, taraftar kartlarını medyaya tanıttı. 
     Sarı-lacivertli kulübün bu sezon 20 binin üzerinde kombine kart sattığını hatırlatan Ersalman, Fenerbahçe taraftarının, lisanslı ürünlerine destek verdiğini ve takımını her platformda desteklediğinin altını çizerek, ilk sezonunda taraftar kartlarından 80 ile 100 bin arasında satmayı hedeflediklerini açıkladı. 
     ''Fenerbahçe taraftarı artık Fenerbahçe Kulübü'nün kayıtlı taraftarı olsun'' diyen Ersalman, ''Bazı ülkelerde kayıtsız taraftara bilet satmama yoluna bile gidiliyor. İşin doğrusu önümüzdeki dönemde biz de bu yola doğru gidebiliriz. Zaten zamanla kart sahipleri çoğaldıkça, öncelikli bilet alma avantajları nedeniyle bu sonuç ortaya çıkacaktır'' diye konuştu. 
     
     TARAFTAR KARTLARI 
     Premier, Elite, Standart, Kongre Üyesi ve Yüksek Divan Kurulu olmak üzere 5'e ayrılan kartlar için yarından itibaren başvurular kabul edilecek. Kartlar, eylül ayı içinde dağıtılacak. 
     Kartların özellikleriyle ilgili bilgiler veren Saner Yüzsüren, 2 bin adet çıkarmayı düşündükleri Premier kartları, 1 sezonluk 350 YTL, 2 sezonluk ise 630 YTL'den satacaklarını açıkladı. Bu karta sahip olan taraftarlar her maç için Fenerium tribününden, maçtan 72 saat öncesi 2 yer garantisini elde edecek. 
     Bir sezonluk 100 YTL, 2 sezonluk 180 YTL'ye sahip olunabilecek Elite kart sahipleri ise, satıştan 24 saat önce 2 adet bilet satın alabilme önceliği elde edecek. 
     Standart taraftar kartı sahipleri ise 35 YTL karşılığında sağlayacakları 2 sezonluk kartlarıyla, satın aldıkları biletler ve Fenerium'lardaki alışverişlerinden puan toplayarak, bazı önceliklere sahip olacak. 
     Kongre üyeleri ise sezonluk taraftar kartlarını 9 YTL'ye satın alabilecek. 
     Bu avantajları yalnızca futbolla özdeşleştirmek istemediklerini kaydeden Levent Ersalman, basketbol ve voleybolda da çeşitli avantajlar getireceklerini bildirdi. 
     
</TEXT>
</DOC>
