<DOC>
<DOCNO> 390496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sonspo17.html </URL>
<DATE> 2005/10/28/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Galatasaray'da Hakan Şükür ve Yalçın sakatlandı... 
</HEADLINE>
<TEXT>

     Türkiye Kupası A Grubu'ndaki ilk maçında Mersin İdmanyurdu'nu 4-0 yenen Galatasaray, Turkcell Süper Ligi'nde 30 Ekim Pazar günü deplasmanda Gençlerbirliği ile yapacağı karşılaşmanın hazırlıklarına ara vermeden başladı. 
     Florya Metin Oktay Tesisleri'nde, teknik direktör Eric Gerets yönetiminde gerçekleştirilen ve yaklaşık 1.5 saat süren antrenmanda, Mersin İdmanyurdu maçına ilk 11'de başlayan futbolcular koşu yapmakla yetinirken, diğer oyuncular ise pas çalışmasını ardından uzun süre şut çalışması gerçekleştirdiler ve daha sonra yarım alanda çift kale maçla idmanı tamamladılar. 
     Sakatlıkları bulunan Ümit, Orhan ve Saidou'nun katılmadığı antrenmanda, Sabri ise takımdan ayrı çalıştı. 
     
     HAKAN ŞÜKÜR VE YALÇIN SAKATLANDI 

     Sarı-kırmızılılar, Gençlerbirliği maçı hazırlıklarına, Hakan Şükür ve Yalçın'ın sakatlanmasıyla şanssız bir biçimde başladı. 
     Şut çalışması sırasında ayağını zemine çarpan Hakan, sol ayak bileğinden sakatlandı. Yıldız oyuncu çalışmayı yarıda bırakarak ayağına bandaj yaptırdı ve tesislere gitti. 
     Yalçın ise çift kale maçta girdiği bir ikili mücadele sırasında yerde kalmasına karşın tedavisinin ardından maçı sürdürürken, kısa bir süre sonra yeniden sol dizinden sakatlandı ve bu kez antrenmana veda etmek zorunda kaldı. 
     Kulüp doktoru Murat Çevik, sakat futbolcuların durumunun kulübün resmi internet sitesinden duyurulacağını bildirdi. 
     Gençlerbirliği maçı öncesi yarın sabah bir çalışma gerçekleştirecek olan Galatasaray, öğleden sonra Ankara'ya gidecek. 
     
     ÜMİT KARAN GENÇLERBİRLİĞİ MAÇINDA YOK 

     Galatasaray'da, sakatlığı süren oyunculardan Ümit Karan'ın Gençlerbirliği maçında oynayamayacağı, bugünkü çalışmada sakatlanan Hakan Şükür'ün ise forma giyebileceği açıklandı. 
     Kulüp doktoru Murat Çevik, sarı-kırmızılı kulübün internet sitesi aracılığıyla, takımda sakatlığı bulunan oyuncular hakkında bilgi verdi. 
     Arka adelesinde sakatlığı bulunan Ümit Karan'ın tedavisinin sürdüğünü anlatan Dr.Çevik, golcü futbolcunun bu hafta oynayamayacağını, bugün yapılan antrenmanda şut çalışmasında ayağını yere vuran ve tarak kemiğinde zedelenme olan Hakan Şükür'ün ise forma giyebileceğini kaydetti. 
     Yaklaşık 1 aydır sahalardan uzak olan Sabri'nin bugün koşulara başladığını belirten Çevik, sarı kart cezası nedeniyle bu hafta oynayamayacak olan Orhan'ın belindeki rahatsızlığının sürdüğünü, bugünkü çalışmada sakatlanan diğer oyuncu olan Yalçın'ın sol üst adelesinde darbeye bağlı ödem oluştuğunu ve tedavisine başlandığını sözlerine ekledi. 

     
</TEXT>
</DOC>
