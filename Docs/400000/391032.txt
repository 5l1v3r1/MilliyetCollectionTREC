<DOC>
<DOCNO> 391032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sondun22.html </URL>
<DATE> 2005/10/31/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Pakistan depreminde 17 bin çocuk öldü 
</HEADLINE>
<TEXT>

     BM Çocuklara Yardım Fonu UNİCEF , Pakistan'ı 8 ekimde vuran depremde 17 bin çocuğun öldüğünü açıkladı. 
     UNİCEF Başkanı Ann Veneman düzenlediği basın toplantısında, depremin vurduğu bölgede 18 yaşından küçüklerin halkın yarısını oluşturduğunu belirterek, ''Okullarda 17 bin çocuğun öldüğünü tahmin ediyoruz'' dedi. 
     55 bin kişinin öldüğü depremden, 1,6 ila 2,2 milyon çocuğun etkilendiğini belirten Veneman, hayatta kalan çocukların yaşadığı travmanın, Güney Asya'yı geçen yıl vuran tsunami gibi diğer felaketlerin ardındankilerden daha kötü olduğunu söyledi. 
     Pakistan'da çocukların, birçok okulun çöktüğü deprem sırasında sınıflarda olduğunu söyleyen Veneman, ''Hayatta kalanların çoğu yaralandı, birçoğu arkadaşlarını, öğretmenlerini, hayatlarındaki önemli kişileri kaybetti'' diye konuştu. 
     Veneman, depremden sonra hayatta kalmayı başaranlara gerekli tıbbi yardımın yapılmaması halinde çocuk ölümlerinin artacağı uyarısında da bulundu. 
     Pakistan hükümetinin verilerine göre, depremde toplam 8000 okul yıkıldı, yaklaşık 20 bin çocuk sakat kaldı. 
     
</TEXT>
</DOC>
