<DOC>
<DOCNO> 399778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sonyas10.html </URL>
<DATE> 2005/12/01/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Güneş sistemi dışında yeni gezegen bulundu 
</HEADLINE>
<TEXT>

     Fransız ve İsviçreli astronomlar, Güneş sistemi dışında yeni bir gezegen keşfetti. 
     Şili'nin kuzeyindeki La Silla rasathanesinde gözlem yapan Avrupalı astronomlar, Dünya'dan 20,5 ışık yılı ötedeki Terazi takımyıldızında bulunan Gİ581 adlı yıldızın çevresinde dönen gezegenin, Dünya'nın yaklaşık 17 katı olduğunu belirledi. Astronomlar, ''kırmızı cüce'' olarak nitelendirilen Gİ581'in kütlesinin ise bizim güneşimizin üçte biri kadar olduğunu belirtti. 
     Bu keşfin, Güneş sistemi dışındaki gezegenlerin, genellikle kendilerinden küçük yıldızların yörüngesinde dolandığını gösteriyor olabileceğini söyleyen araştırmacılar, ''kırmızı cüce'' adı verilen yıldızların, gezegen keşfi bakımından ideal hedefler olabileceğini düşünüyor. 
     Astronomlar, şimdiye kadar yaklaşık 200 ''kırmızı cüce''yi araştırdı, ancak bunların sadece ikisinin yörüngesinde gezegen bulabildi. 
     Yeni keşfedilen gezegen, Gİ581'in yörüngesinde 5,4 günde dolanıyor. Yıldıza yakınlığı 6 milyon km nedeniyle, gezegenin yüzey sıcaklığının 1500 derece civarında olduğu tahmin ediliyor. 
     ''Kırmızı cüceler'', Samanyolu galaksisinde en çok bulunan yıldız türü. Güneş'e en yakın 100 yıldızın 80'i bu gruptan. 
     Yıldızların büyük kısmını, en azından Samanyolu'ndakilerin çok büyük kısmını, Güneş'ten epey küçük yıldızlar oluşturur. Samanyolu'ndaki 100 milyar kadar yıldız arasında Güneş'ten daha büyük ve daha sıcak olan yıldızların O ve B sınıfı mavi dev yıldızlar, A sınıfı beyaz ve F sınıfı sarı-beyaz yıldızlar oranı, yalnızca yüzde bir. Güneş'in de dahil olduğu G sınıfı sarı yıldızların oranı yüzde 4. Güneş'ten biraz daha küçük olan turuncu yıldızların toplama oranıysa yüzde 15 kadar. Güneş'ten çok daha küçük ve çok daha soğuk olan ''kırmızı cüce'' türü yıldızlarsa, toplamın yüzde 70'iyle en büyük grubu oluşturuyor. Geri kalan grubu da, kütleleri Güneş'e yakın olan yıldızların, ömürlerinin sonunda dış katmanlarını uzaya saldıktan sonra sıkışıp Dünya boyutlarına kadar çökmüş merkezleri olan ''beyaz cüceler'' oluşturur. 
     
</TEXT>
</DOC>
