<DOC>
<DOCNO> 380879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/soneko50.html </URL>
<DATE> 2005/09/23/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Koç Holding TÜPRAŞ için önerdiğimiz fiyat, adil ve mantıklı... 
</HEADLINE>
<TEXT>

     Koç Holding, TÜPRAŞ için önerilen fiyatın "adil ve mantıklı" olduğunu belirterek, finansman konusunda yerli ve yabancı 30 bankayla görüşmelerin sürdürüldüğünü bildirdi. 
     Koç Holding’den, yatırımcılarını bilgilendirmek için yapılan açıklamada, 12 Eylül’deki TÜPRAŞ ihalesinde en yüksek teklifi, 4.14 milyar dolar ile Koç-Shell konsorsiyumunun verdiği hatırlatıldı. 
     Konsorsiyumda Koç Holding’in yüzde 80 ile en yüksek paya sahip olduğu kaydedilen açıklamada, diğer katılımcıların yüzde 9.9 ile Shell Overseas Investment BV, yüzde 7 ile Aygaz, yüzde 3 ile Opet ve yüzde 0.1 ile Shell Türkiye olduğu belirtildi. 
     İhalede ortaya çıkan fiyata göre TÜPRAŞ’ın toplam piyasa değerinin 8.12 milyar dolara geldiği hatırlatılan açıklamada, "TÜPRAŞ için önerdiğimiz fiyat adil ve mantıklı. Bunu ortaya koyacak birçok gösterge var. İhaleye katılan 9 gruptan 3’ü, en az 4 milyar dolar ödemek istediğini gösterdi. Bu rakam da, nihai bedele 4.14 milyar dolar oldukça yakın" denildi. 
     İhale bedelinin ödenmesi konusunda 2 opsiyon bulunduğu belirtilen açıklamada, peşin ödemeyle, yarısı peşin kalanı vade farkıyla birlikte 2 yılda ödeme seçeneklerinin değerlendirildiği kaydedildi. 
     Açıklamada, finansman için konsorsiyumun, yerli ve yabancı 30 bankayla görüşmelerini sürdürdüğü de ifade edildi. 
     
</TEXT>
</DOC>
