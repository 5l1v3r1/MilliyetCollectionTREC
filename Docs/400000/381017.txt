<DOC>
<DOCNO> 381017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/dunya/axdun01.html </URL>
<DATE> 2005/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Anayasa Irak'ı böler 
</HEADLINE>
<TEXT>


Dışişleri Bakanı, 15 Ekim'de referanduma sunulacak Irak Anayasası'nın ayrılık tohumları içerdiğini söyleyerek, kaos çıkabilir uyarısında bulundu 

SEMA EMİROĞLU New York 


Dışişleri Bakanı Abdullah Gül, Irak'ta hazırlanan yeni anayasanın ayrılık tohumları içerdiğini ve parçalanmanın da kaos anlamına geldiğini belirterek, "Parçalanmaya giden bütün yollar kapatılmalıdır. Yeni parlamento ve yeni kanunlar, ayrılıkçılara hiçbir umut vermemelidir" dedi. 
BM Genel Kurulu'nun bakanlar düzeyindeki 60. dönem toplantılarına katılmak üzee New York'ta bulunan Gül, The American Turkish Society ve Turkish - American Business Forum adlı Türk kuruluşlarının onuruna verdiği öğle yemeğine katıldı ve bir konuşma yaptı. 
Daha sonra soruları yanıtlayan Gül, Irak'taki anayasal süreçle ilgili bir soru üzerine, Irak'ın toprak bütünlüğü ve siyasi birliğinin sadece Türkiye değil, ABD, bölge ülkeleri ve diğer komşu ülkeler için de önemli olduğunu vurguladı. 
"Ortadoğu'daki mevcut büyük problemleri çözmeden bölgede başka bir kaos, büyük bir sorun görmek istemiyorsak, bu soruna odaklanmalıyız" diyen Gül, Irak'ta hazırlanan yeni anayasasının "pek çok ayrılık tohumu içerdiğine" de dikkat çekti. Yeni Irak Parlamentosu'nun ve yeni kanunların ayrılıkçılara hiçbir umut vermemesi gerektiğini vurgulayan Gül, "Sanırım ilgili tüm taraflardaki liderler ve uluslararası toplum bu sorunun farkında. Biz bu konuda kendilerine yardım ediyoruz, çünkü orada kaos istemiyoruz" ifadesini kullandı. 
Gül, "Kuzey Irak'ta istenmeyen bir gelişme meydana gelirse Türkiye'nin seçenekleri nedir " şeklindeki bir soruyu yanıtlarken de, bölgenin PKK teröristleri için bir barınak haline geldiğine işaret etti ve "Burada en az 4 bin terörist var. Bu konuda harekete geçilmesini beklemek meşru hakkımızdır. Halkımız da bunu görmek istiyor" dedi. Gül, "Bu konuda ABD'den daha fazla destek bekliyoruz" diye ekledi. 


</TEXT>
</DOC>
