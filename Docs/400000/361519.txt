<DOC>
<DOCNO> 361519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/dunya/adun.html </URL>
<DATE> 2005/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin yüzde 20'si İslamcı teröre sıcak 
</HEADLINE>
<TEXT>


Pew anketine göre, Türkiye'de her 5 kişiden biri, 'İslam adına sivillere sık sık, bazen veya nadiren şiddet uygulanabilir' diyor. Halkın yüzde 34'ü aşırı İslamcılığı tehdit olarak görmüyor 

DIŞ HABERLER SERVİSİ 


"Pew Global Attitudes" Pew Küresel Tutumlar adlı araştırma şirketi tarafından aralarında Türkiye'nin de bulunduğu 17 ülkede yapılan kamuoyu yoklamaları, Türkiye'de El Kaide lideri Usame Bin Ladin'e ve İslam adına sivillere yönelik şiddet eylemlerine desteğin azaldığını ortaya çıkardı. Ancak yine de Türklerin yüzde 14'ü, İslam adına sivillerin hedef alındığı saldırıların "sık sık veya bazen" haklı görülebileceğini söyledi. 
Araştırma Türkiye'de, 27 Nisan-14 Mayıs 2005 tarihleri arasında, 18 yaşını aşmış 1003 kişi ile yüz yüze görüşülerek yapıldı. Türkiye hakkında elde edilen bulguların yüzde 3'lük hata payı içerdiği belirtildi. 

Türklerin yüzde 66'sı teröre karşı 
Araştırmaya göre, Türklerin yüzde 14'ü, İslam adına sivillere yönelik şiddet eylemleri düzenlenmesinin sık sık bazen haklı görülebileceğini söyledi. Bu rakam, Mart 2004'teki yüzde 15'lik seviyeden bir puanlık düşüşe işaret ediyor. Türklerin yüzde 66'sı bu tür eylemlerin asla haklı görülemeyeceğini, yüzde 6'sı ise nadir durumlarda haklı görülebileceğini belirtti. Mart 2004'te, her ne gerekçeyle yapılırsa yapılsın sivillere yönelik saldırılara karşı çıkan Türklerin oranı yüzde 67, 2002 yılı yazında ise yüzde 64'tü. Çoğunluğu Müslüman olan ülkeler arasında, sivillere yönelik saldırılara en fazla karşı çıkanlar Faslılar olarak belirlendi. 2004'te Fas halkının yüzde 38'i bu tür eylemlerin asla haklı görülemeyeceğini söylerken, bu sene bu oran yüzde 79'a yükseldi. Ürdün'de ise haklı görmeyenlerin oranı 2002'de yüzde 26, 2005'te ise yüzde 11 olarak belirlendi. 

'İslamcı tehdit var' diyenler daha fazla 
Nüfusunun çoğunluğu Müslümanlardan oluşan ülkelerde bile İslami aşırılığı tehdit olarak görenlerin oranının yüksek olduğu görüldü. Türklerin yüzde 47'si İslami aşırılığı ülkeye tehdit olarak değerlendirirken, yüzde 34'ü böyle bir tehdit algılamadığını belirtti, yüzde 19'u ise görüş bildirmedi. Fas halkının yüzde 73'ü, Pakistanlıların yüzde 52'si İslami aşırılığın tehdit oluşturduğunu söylerken, Lübnanlı Müslümanların yalnızca yüzde 4'ü, Ürdünlülerin de yüzde 10'u bu yönde görüş bildirdi. 

Yahudilere sıcak bakanlar yüzde 18 
Pew araştırmasına göre, Türklerin yalnızca yüzde 21'i Hıristiyanlara karşı olumlu bir bakış açısına sahip. Bu oranın Yahudilere bakış açısından daha da düştüğü görülüyor. Türklerin yalnızca yüzde 18'i Yahudilere olumlu baktığını söyledi. Türkiye'de Hıristiyanlar hakkında olumsuz görüşleri olduğunu söyleyenlerin oranı yüzde 63, Yahudilere karşı olumsuz düşünenlerin oranı da yüzde 60 olarak belirlendi. Lübnan ve Ürdün'de Yahudilere olumlu baktığını söyleyenlerin oranının yüzde sıfır olması da dikkat çekti. 

'Önce Müslümanım' 
Çoğunluğu Müslüman olan ülkelerin halklarının büyük kısmı, kendilerini önce Müslüman, daha sonra ülkesinin vatandaşı olarak gördüklerini söyledi. Müslüman kimliğinin Türk vatandaşı kimliğinden önce geldiğini belirtenlerin oranı yüzde 43'ken, "Önce Türkiye Cumhuriyeti vatandaşıyım" diyenlerin oranı yüzde 29'da kaldı. Pakistanlıların yüzde 79'u, Faslıların yüzde 70'i, Ürdünlülerin yüzde 63'ü Müslüman kimliklerinin ağır bastığını ifade etti. 

Demokrasiye güven Fas'tan az 
"Demokrasinin Batı'ya özgü bir yönetim olduğunu mu yoksa sizin ülkenizde de işleyebileceğini mi düşünüyorsunuz " şeklindeki soruya Türklerin büyük kısmı, demokrasinin Türkiye'de de işleyebileceği yanıtını verdi. Ancak bu cevabı verenlerin oranının Mayıs 2003'te yüzde 50 iken, bu sene yüzde 48'e gerilediği gözlendi. "Demokrasi Batı işi" diyen Türklerin oranı ise yüzde 38 olarak belirlendi. Mayıs 2003'te bu oran yüzde 37'ydi. Lübnan, Fas ve Ürdün halklarının ise yüzde 80'den fazlasının demokrasinin ülkelerinde işleyebileceğine inandığı ortaya çıktı. 

Bin Ladin'e güven yüzde 15'ten 7'ye düştü 

Terörist Usame Bin Ladin'e bir "dünya lideri" olarak güvenenlerin oranı Türkiye'de Mayıs 2003'te yüzde 15 iken, son araştırmanın sonuçlarına göre yüzde 7'ye geriledi. Bin Ladin'e pek güvenmediklerini söyleyenlerin oranı yüzde 7'den yüzde 6'ya düşerken, El Kaide liderine hiç güvenmeyen Türklerin oranı yüzde 73 olarak belirlendi. 2003'te bu rakam yüzde 67'ydi. Türklerin yüzde 14'ü bu soruya cevap vermedi. Ürdün'de ise 2003'te halkın yüzde 55'i Usame bin Ladin'e güvendiğini söyerken, bu sene bu oranda yüzde 5'lik artış oldu. Pakistan halkının da yüzde 51'inin Bin Ladin'e güvendiği belirlenirken, bu oranın 2003 yılından yüzde 6 oranında fazla olduğu dikkat çekti. 

Türban yasağına destek yüzde 29 

Ankete katılan Türklerin yüzde 64'ü, başörtüsünün kamuya açık alanlarda yasaklanmasının "kötü bir fikir" olduğunu söylerken, bu oranın, İngiltere'deki yüzde 62'lik orana çok yakın olduğu dikkat çekti. Türklerin ve İngilizlerin yüzde 29'u başörtüsü yasağının "iyi bir fikir" olduğunu savundu. Başörtüsü yasağına en fazla karşı çıkanların yüzde 97'lik oranla Ürdünlüler olduğu belirlenirken, Fransızların ise yüzde 78'i kamuya açık alanlarda başörtüsünün yasaklanması gerektiği şeklinde görüş bildirdi. 


</TEXT>
</DOC>
