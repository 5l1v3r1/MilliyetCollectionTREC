<DOC>
<DOCNO> 362104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sonsiy09.html </URL>
<DATE> 2005/07/18/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
İdamı önlemek için Türkiye'nin talebine Libya cevap vermemiş 
</HEADLINE>
<TEXT>

     Adalet Bakanlığı, geçtiğimiz günlerde Libya’da idam edilen Türk vatandaşları Selim Arslan ve Yunus Özkan’ın infazlarının önlenebilmesi için 2001’den bu yana girişimde bulunmalarına karşın sonuca ulaşılamadığını bildirdi. 
     Adalet Bakanlığı’ndan yapılan yazılı açıklamada, Arslan ve Özkan’ın 1995’te bir Libya vatandaşını kasten öldürmek ve gasp suçlarından ölüm cezasına çarptırıldıkları ve cezaların da Libya Yüksek Mahkemesince onandığı anımsatıldı. 
     
     LİBYA YANIT VERMEDİ 

     İnfazın ertelenmesi için çeşitli defalar girişimde bulunulduğu belirtilen açıklamada, özellikle 2001 yılında çalışmalarına başlanan Libya ile Türkiye arasında adli yardımlaşma anlaşmasına, bu iki vatandaşın iadesini sağlayacağı gerekçesiyle bir an evvel imzalanması için yoğun çaba gösterildiği kaydedildi. Bu amaçla Libya Adalet bakanlığının birçok kez Türkiye’ye davet edildiği ifade edilen açıklamada, "Ancak Libya makamlarından bu adli yardımlaşma anlaşmasını imzalama arzularına ilişkin bir bilgi alınamamıştır" denildi. 
     Yakınlarının, Yunus Özkan’ın kalan cezasının Türkiye’de çektirilmesi için 2003’te yaptığı başvuru üzerine Dışişleri Bakanlığı kanalıyla talebin Libya’ya iletildiği, ancak bugüne kadar yanıt alınamadığını anlatılan açıklamada, "Bu vatandaşlarımızın ülkemize nakillerinin sağlanması, bu amaçla adli yardımlaşma anlaşmasının imzalanması ile ilgili çabalar dışında, sayın Adalet Bakanlarımız tarafından çeşitli tarihlerde muhataplarına yönelik mektuplarla idamların infazı durdurulmaya çalışmıştır" denildi. Son olarak Adalet Bakanı Cemil Çiçek tarafından 31 Mayıs 2005’te Libya Adalet Bakanı Ali al-Hasnawi’ye de mektup yazıldığı bildirilen açıklamada, Dışişleri Bakanlığınca, Libya’daki sistem nedeniyle idam cezasının durdurulmasının ancak mahkumların yakınlarınca talep edileceği bilgisi alınınca, bu durumun da Özkan ve Arslan’ın yakınlarına iletildiği de duyuruldu. 
     
</TEXT>
</DOC>
