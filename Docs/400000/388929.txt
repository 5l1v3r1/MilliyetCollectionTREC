<DOC>
<DOCNO> 388929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/siyaset/siy01.html </URL>
<DATE> 2005/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
YÖK'e misilleme 
</HEADLINE>
<TEXT>


'Yurtdışına gönderilen, ancak irticai faaliyetler gerekçesiyle 28 Şubat sürecinde ilişiği kesilen akademisyenlerin üniversitelere dönüşünü' sağlayacak tasarı, TBMM'ye getiriliyor 

BÜLENT SARIOĞLU Ankara 


Van Yüzüncü Yıl Üniversitesi Rektörü Prof. Dr. Yücel Aşkın'ın tutuklanması ve Başbakanlık Müsteşarı Ömer Dinçer'in öğretim üyeliğinden çıkarılmasıyla tırmanan gerilim, gelecek hafta Meclis'e taşınacak. 
Hükümet, Meclis tatile girmeden komisyonlardan geçmesine rağmen tepkiler nedeniyle bekletilen, "yurtdışına gönderilen, ancak irticai faaliyetler gerekçesiyle özellikle 28 Şubat döneminde ilişiği kesilen akademisyenlerin üniversitelere dönüşünü" sağlayacak tasarıyı yeniden gündemine aldı. YÖK'e misilleme olarak TBMM Genel Kurulu'na getirecek "2. torba yasa" olarak adlandırılan kamu alacaklarının silinmesine ilişkin tasarıya, YÖK'ün görüşü alınmadan eklenen düzenlemenin en geç 27 Ekim'de Genel Kurul'da kabul edilmesi planlanıyor. Yasa değişikliği için Meclis'te gece mesaisi de yapılacak. 
Tasarıya göre, yüksek lisans amacıyla yurtdışına gönderilen akademisyen adaylarından, "süre içerisinde öğrenimlerini tamamlamayanlar, çeşitli nedenlerle Türkiye'ye çağrılanlar, istifa edenler ve mecburi hizmete başlamayıp çekilmiş sayılanlara" af geliyor. 
Bu durumda olanlar, yasanın yürürlüğe girdiği tarihten itibaren 3 ay içinde, eski kadrolarının bulunduğu kurumlar öncelikli olmak üzere üniversitelere "öğretim elemanı" olarak atanacak. Atamada sınav şartı ve açıktan atamaya ilişkin sınırlamalar geçerli olmayacak. Üniversitelerin kadro taleplerine karşı çıkan Bakanlar Kurulu, böylece af kapsamına alınan akademisyenler için öğretim elemanı kadrolarında unvan ve derece değişikliği yapabilecek. 
Yurtdışına gönderilip yüksek lisans eğitimini başarıyla tamamlayamayanlar da boşta bırakılmayacak. Master eğitimini bitirmeyenler, 3 ay içinde Devlet Personel Başkanlığı'na başvurmaları halinde, yine sınav şartı aranmaksızın ve açıktan atamaya ilişkin sınırlamalara bağlı olmaksızın, memur kadrolarına atanacak. Devlet kaynağının tahsil edilmesi için bu kişilere çıkarılan borçların tahsilat işlemine de son verilecek. 

'Kaliteyi düşürecek' 

CHP milletvekilleri, komisyonlarda görüşüldüğü sırada düzenlemeye şu görüşlerle muhalefet şerhi koymuştu 
"İricai veya bölücü faaliyetleri nedeniyle Türkiye'ye çağrılmış olanlar, bu tasarı yasalaştığında üniversitelere öğretim üyesi olarak atanacak. Bu durum, sınava girerek ve kurallara uyarak atananlara karşı büyük bir haksızlıktır, çifte standarttır. Bu anlayışın, üniversitelerdeki öğretim üyesi kalitesini olumsuz etkileyeceği açıktır." 


</TEXT>
</DOC>
