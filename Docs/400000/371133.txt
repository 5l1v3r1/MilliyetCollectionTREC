<DOC>
<DOCNO> 371133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sondun23.html </URL>
<DATE> 2005/08/19/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Papa, Türkiye'ye geliyor... 
</HEADLINE>
<TEXT>

     20. Dünya Gençlik Günü vesilesiyle Almanya'da bulunan Papa 16. Benediktus, Türkiye'nin kendisine 28-30 Kasım günleri için yaptığı daveti kabul etti. 
     Alman N24 özel televizyonu, Papa'nın Türkiye tarafından kendisine yapılan daveti kabul ettiğini bildirdi. 
     Papa 16. Benediktus'un selefi olan Papa İkinci Jean Paul de 28-30 Kasım 1979'da Türkiye'yi ziyaret etmişti. 
     Öte yandan, Papa, bugün Köln kentindeki havrayı ziyaretinde yaptığı konuşmada, Hıristiyanları ve Yahudileri daha iyi bir dünya için birlikte çaba harcamaya çağırdı. 
     Tevrat'taki 10 emrin Hıristiyanlarla Yahudilerin ortak mirası olduğunu belirten Papa, her iki dinin de insan haklarının, insan yaşamının, aile değerlerinin, sosyal adaletin ve dünya barışının savunulması ve teşvik edilmeleri konusunda ortak çaba harcamaları gerektiğini söyledi. 
     Havradaki törene çok sayıda davetlinin yanı sıra Federal İçişleri Bakanı Otto Schily ve Köln Büyükşehir Belediye Başkanı Fritz Schramma katıldı. 
     Papa 16. Benediktus'un bu ziyaretiyle Almanya'da ilk kez bir Papa bir havrayı ziyaret etmiş oldu. 
     
</TEXT>
</DOC>
