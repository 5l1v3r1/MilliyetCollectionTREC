<DOC>
<DOCNO> 354170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sonyas04.html </URL>
<DATE> 2005/06/21/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Aşırı ağlayan ve gülen çocukta fıtık tehlikesi 
</HEADLINE>
<TEXT>

     İkram TEKMANLI DHA 

      ERZURUM Numune Hastanesi Çocuk Cerrahisi Uzmanı Dr. Vedat Bakan, çocukların aşırı derecede gülmesinin veya ağlamasının fıtık oluşumuna neden olabileceğine dikkat çekti. Dr. Bakan, Aşırı ağlama veya gülme anında karın kasları basınç yapar. Basınç altında kalan karıniçi organları yumurtalıklara ve kasığa doğru boşluk oluşturur. Oluşan bu boşluk da fıtığa neden olur'' dedi. 
     Doğuştan itibaren vücutta var olan boşlukların aşırı reflekslerle fıtık yatağı haline gelebileceğini ifade eden Dr. Vedat Bakan, Bir kaç aylık olan çocukların çok fazla gülmesi, ağlaması veya öksürmesi karın zarıyla yumurtalık arasındaki boşluğun açılmasını sağlar. Böyle durumda anne babalar çocuğun karın içi bölgesinde herhangi bir şişlik farkettikleri zaman mutlaka bir çocuk cerrahi doktoruna müracaat etsinler. Başlangıçta karın bölgesinde var olan şişlik farkedilmediği zaman erkek çocuklarda bağırsak ve idrar torbası, kız çocuklarında ise yumurtalık ve tüplere kadar ulaşır. Fıtık oluşumunda tek yol ameliyattır. Ameliyatla alınmayan fıtık, kan zehirlemesi yoluyla kangren yapabilir. Zamanında müdahale edilmeyen fıtık vakaları ölümle sonuçlanabilecek kadar tehlikelidir'' diye konuştu. 
     Fıtığın çocuklarda doğuş anında veya doğuştan hemen sonra da ortaya çıkabileceğini kaydeden Dr. Bakan, Görülme sıklığı yüzde 1- 5 arasında olan fıtık yumurtalıklardan dolayı erkek çocuklarında daha fazla olur. Ayrıca erken doğan çocuklarda da çok sık görülür. Aileler çocuklarının çok gülmesini memnunlukla karşılıyorlar. Ancak gülmenin ve ağlamanın fazlası bazen zararlı olabiliyor'' dedi. 
     
</TEXT>
</DOC>
