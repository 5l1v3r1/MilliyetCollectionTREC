<DOC>
<DOCNO> 358542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/yasam/axyas02.html </URL>
<DATE> 2005/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Nargile içmek sigaradan beter 
</HEADLINE>
<TEXT>


Yapılan bir araştırmada, nargile içenlerin kanlarındaki karbon monoksit miktarı sigara içenlere göre 4 misli fazla çıktı 

DIŞ HABERLER SERVİSİ 

NARGİLENİN popüler olması, uzmanları kaygılandırıyor. Bir dönem Türkiye, Arap ülkeleri, Pakistan ve Çin'de revaçta olan nargilenin yeniden gözde olması ve günde 100 milyon kişinin nagile içmesi, tıp uzmanlarını telaşlandırdı. "Pediatrics" dergisinde yayımlanan araştırmaya göre, nargile tütününde sigaradakinden daha yüksek oranda, nikotin, katran ve ağır metaller gibi kanserojen maddeler bulunuyor. 

NARGİLE içmenin sigaraya göre daha az zararlı olduğu şeklinde yanlış bir kanı olduğunu belirten rapor, nargilenin bazı ülkelerde daha kolay ulaşılabilir olmasının tehdidi artırdığına dikkat çekti. Ölçümlerde, nargile içenlerin kanlarındaki karbonmonoksit miktarı sigara içenlere göre 4 misli fazla çıktı. Nikotinin de nargile tiryakilerinin kanına daha yüksek oranlarda geçtiği belirlendi. 


</TEXT>
</DOC>
