<DOC>
<DOCNO> 370802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/yasam/ayas.html </URL>
<DATE> 2005/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
F-1 sayesinde euro yağacak 
</HEADLINE>
<TEXT>


Formula 1'in İstanbul yarışları öncesi kentte boş otel kalmadı. Yarışlar için İstanbul'a akın eden 150 bin turistin, 450 milyon euro bırakması bekleniyor 

Dilek Taş 

İstanbul'da ilk kez düzenlecek dünyanın en büyük spor organizasyonlarından Formula 1 yarışları, daha yapılmadan İstanbul ve çevresindeki otellerin doluluk oranlarını önemli ölçüde etkiledi. 
İstanbul'da 5 yıldızlı otellerin tamamı aylar öncesinden yapılan rezervasyonlarla dolarken, yer bulamayanlar 3 ve 4 yıldızlı otellere yöneldiler. Turistik Otelciler ve İşletmeciler Birliği Başkanı TUROB Timur Bayındır, F-1 izleyicilerinin İstanbul'a bırakacağı dövizi ortalama 450 milyon euro olarak tahmin ettiklerini kaydetti. 

4 günlük paket 
Bayındır, İstanbul'a sadece Formula 1 yarışı için beklenen turist sayısını da 150 bin olarak açıkladı. 
Çırağan Kempinski gibi 5 yıldızlı bazı oteller, F-1 döneminde odalarını günlük olarak açmazken sadece 4 günlük paketler halinde satış yapıyor. İstanbul'da otel bulamayanlar için Tuzla Belediyesi'nin alternatif olarak yazlık kiraladığı 'Otelkent' projesinin ise ilgi görmediği belirtiliyor. 

Gece hayatını F-1 renklendirdi 

Formula 1 sadece turizmcilerin değil, eğlence sektörünün de yüzünü güldürdü. İstanbul'un Reina, Sortie, Sunset, Feriye gibi gözde eğlence yerleri ve restoranları, son bir haftadır tam kapasite çalışıyor. İstanbul'da cumadan itibaren yaşanacak Formula 1 partileri ise özetle şöyle 
Reina'da 19 Ağustos'ta Formula 1'in patronu Bernie Ecclestone ve Formula 1 pilotlarının tamamının katılacağı federasyonun resmi partisi yapılacak.Çırağan Sarayı'nda 20 Ağustos'ta davetlilerin katılacağı ve F-1 pilotlarının hazır bulunacağı bir parti düzenlenecek.Pazar günü de pek çok eğlence yerinde, dev ekranlardan yarışların izlenebileceği partiler düzenlenecek. Parkorman'da sadece 5 milyonluk otopark ücretinin dahil olduğu bir organizasyona imza atılacak.Yarışların sponsorlarından Redbull da Küçüksu Kasrı'nda yarışlar sonrası sadece davetlilerine özel bir parti düzenleyecek.Sortie işletmecisi Ali Sayar da bugün Efes Pilsen'in düzenleyeceği bir parti olacağını ve 900 kişinin katılacağını belirtti. Sayar ayrıca pazar günü Fashion International TV'nin Formula 1 ile ilgili olarak bir defile düzenleyeceğini açıkladı. 

F-1 pilotu Webber Anzak Koyu'ndaydı 

ERDEM SÜREK Çanakkale DHA 
Formula 1'de, BMW Williams takımının Avustralyalı pilotu Mark Webber, İstanbul'dan önce Çanakkale'ye gitti. Webber, ziyaret ettiği Anzak Koyu'ndaki mezarlıkta, dedesinin ismini aradı. Ancak mezarı bulamayan Webber, Conkbayırı'ndaki Lone Pine Anıtı'na da gitti. Mezar taşlarını kamerasıyla görüntüleyen Webber, "Dedem 1915 yılında Çanakkale'de er olarak savaşmış ve yaşamını yitirmiş. Bu nedenle Gelibolu Yarımadası'nı ziyaret ettim. Fakat dedemin ismini bulamadım. Atalarımın savaştığı bölgede duygulu anlar yaşadım" dedi. 

Schumacher 39 yıllık Ferrari'ye binecek 

GÖKHAN KARAKAŞ İstanbul 
Formula 1'in İstanbul Park'ta yapılacak Türkiye ayağında yarışacak pilotlar, yarışseverleri önce klasik otomobillerden selamlayacak. 
Motor Sporları ve Organizasyonu A.Ş. ile Türkiye Klasik Otomobil Kulübü'nün organizasyonu kapsamında, 21 Ağustos günü 12.00 - 13.00 saatleri arasında gerçekleştirilecek turda, F-1 yıldızlarının binecekleri klasik arabalar şöyle 
Ferrari pilotu Micheal Schumacher, 1966 model Ferrari 275 GTS'ye binecek. Aracı, Artam Vakfı Klasik Otomobil Müzesi Sahibi Cengiz Artam kullanacak.Yine Ferrari pilotu Rubens Barichello ise, bir başka İtalyan efsanesi 1963 model Alfa Romeo 2300'e binecek. Aracı Cem Sipahi kullanacak.Honda pilotu Fernando Alonso, Banu Hasırcıoğlu'nun kullanacağı 1963 model Renault Floride'de yer alacak. BMW Williams pilotu Mark Weber, Murat Özgörkey'in kullanacağı 1938 model BMW 327 ile pistte olacak.Yine BMW Williams'tan Kimi Raikkonen ise, 1968 Mercedes 280 SL'e oturacak. Bu aracı da Aydın Harezi'nin süreceği belirtildi.Honda adına yarışan Japon pilot Takuma Sato'nun bineceği 1967 model Datsun Fairlady'i de Yusuf Erden kullanacak. 



</TEXT>
</DOC>
