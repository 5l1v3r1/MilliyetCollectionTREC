<DOC>
<DOCNO> 365322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sondun21.html </URL>
<DATE> 2005/07/29/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Yahudilerden Papa'ya eleştiri 
</HEADLINE>
<TEXT>

     Almanya Yahudiler Merkez Konseyi Başkanı Paul Spiegel, Papa 16. Benediktus'u, ''İsrail'deki terör saldırılarını kınamadığı'' gerekçesiyle eleştirdi. 
     Spiegel, Alman Die Welt ve Berliner Morgenpost gazetelerinde yayımlanan röportajında, Dünya Gençlik Günleri kapsamında Papa ile Köln kentindeki havrada görüşeceğini belirterek, ''Kendisinden özellikle Mısır, İngiltere, Türkiye ve Irak'taki terör saldırılarını kınayarak, İsrail'de uzun yıllardan bu yana süren terörizmi neden kınamadığını öğrenmek istiyorum'' dedi. 
     Paul Spiegel, Papa'nın Almanya'da bir havrayı ziyaret eden ilk Papa olmasından ise büyük mutluluk duyduğunu kaydetti. 
     Almanya'da terör ve şiddeti destekleyenlere de müsamaha gösterilmemesini isteyen Spiegel, nefret yayan kişilerin kararlı şekilde izlenmeleri konusunda, Almanya'da yasaklanan İslam Cemiyet ve Cemaatleri Birliği'nin İCCB yöneticisi Metin Kaplan'ın sınır dışı edilmesiyle önemli bir adımın atıldığını, ancak açık alanların video kameralarla kontrol edilmeleri gibi diğer bazı önlemler konusunda da tartışılması gerektiğini söyledi. 
     Dünyadaki tek tanrılı büyük dinlerle yıllardan bu yana diyaloga girmeye çalıştıklarını, ancak özellikle Müslümanlar arasında görüşme muhatabı bulamadıklarını öne süren Spiegel, ''Dünya üzerinde insanların öldürülmesini program haline getiren bir din düşünemiyorum. Büyük 3 dinin aktif şekilde katıldıkları büyük bir toplantı düzenlenmeli. Bu, herkes için iyi bir işaret olacaktır'' dedi. 
     Spiegel, Almanya'nın sağlam bir demokrasiye ve ''sağlıklı bir yurtseverliğe'' sahip olduğunu, bunu başta Cumhurbaşkanı Horst Köhler olmak üzere çok sayıda politikacının başardığını kaydetti. 
     
</TEXT>
</DOC>
