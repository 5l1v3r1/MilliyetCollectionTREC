<DOC>
<DOCNO> 383803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sondun17.html </URL>
<DATE> 2005/10/04/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Grossman Lüksemburg'da çok iyi birşey oldu 
</HEADLINE>
<TEXT>

     ABD eski Dışişleri Bakan Yardımcısı Marc Grossman, Lüksemburg’da "çok iyi bir şey olduğu"nu söyledi. 
     AB’nin Türkiye’yi üyeliğe kabul ederek çok önemli stratejik bir varlığı alacağını vurgulayan Grossman, Türkiye’nin reformları sürdürmesini ve Yunanistan ve Ermenistan ile daha iyi ilişkilerin kurulduğunu görmek istediklerini söyledi. 
     Marc Grossman, Türkiye ile AB arasında bir mutabakata varılmasından sonra BBC World ile yaptığı söyleşide Türkiye’nin bu aşamaya gelmesinin kendisi için bir "sürpriz" oluşturmadığını söyledi. Türklerin böyle bir sonuç elde etmek için çok uzun bir süre çalıştıklarını ifade eden Grossman, "AB ve Türkiye için çok iyi bir gün olduğunu düşünüyorum" dedi. 
     Müzakere sürecinin 10 yıl devam edebileceğini belirten Grossman, 10 yıl sonra öngörülen reformların gerçekleşmesi halinde Türkiye’nin farklı bir ülke olacağını vurguladı. 
     Grossman, "O zaman AB vatandaşlarının çok önemli bir stratejik varlığı AB’ye almakta olduklarını anlayacaklarını sanıyorum" şeklinde konuştu. 
     Türkiye’nin üyeliği gerçekleştirmek için daha yapacak çok işi olduğunu kaydeden Grossman, AB’nin sadece bir Hristiyan Kulübü dolarak görülmesi halinde başarılı olmayacağını savundu. Grossman, "Türkiye gibi aynı anda laik, Müslüman ve demokratik olmak isteyen bir ülkeye evet denmesi" gerektiğini söyledi. 
     AB’nin Lüksemburg’da Türkiye’ye "evet" demesinin çok iyi bir şey olduğunu belirten Grossman, ABD’nin neden Türkiye’nin AB üyeliğini istediğini anlatırken de ABD’nin güclü bir Avrupa’ya inandığını ifade etti. Ayrıca ABD’nin son üç başkanının AB’yi böyle önemli bir adım atmayı cesaretlendirdiğini ifade eden Grossman şöyle devam etti 
     "Çünkü orada Türkiye’de reformların sürdüğünü görmek istiyoruz. Yunanistan ile daha iyi bir ilişkiyi görmek istiyoruz. Ermenistan ile, komşuları ile de. Daha özgür bir ekonomi, daha özgür bir Türkiye. Demokratik bir Türkiye sadece Avrupa ve elbette Türkler için değil, ABD için de iyi bir şeydir." 
     
</TEXT>
</DOC>
