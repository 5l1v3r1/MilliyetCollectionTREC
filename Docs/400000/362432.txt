<DOC>
<DOCNO> 362432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sonsiy05.html </URL>
<DATE> 2005/07/19/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Türkiye'ye Ek Protokol baskısı 
</HEADLINE>
<TEXT>

     CNNTÜRK 

      AB Komisyonu'nun Genişlemeden Sorumlu Üyesi Olli Rehn, ''Türkiye'nin Uyum Protokolü'nü kısa zaman içinde imzalamasını bekliyoruz'' dedi. 
     Avrupa Birliği dışişleri bakanları bugün Brüksel'de biraraya geldi. Toplantıda Olli Rehn bakanlara, Komisyon tarafından 29 haziranda yayımlanan Müzakere Çerçeve Belgesi hakkında bilgi verdi. 
     "Müzakere Çerçeve Belgesi'nin ucu açık" diyen Rehn, hedefin Türkiye'nin tam üyeliği olduğunu vurguladı. 
     Toplantıda söz alan Kıbrıs Rum kesimi Dışişleri Bakanı Yorgo Yakovu, "Türkiye Uyum Protokolü'nü imzalamazsa, biz de Çerçeve Belgesi'ni onaylamayız" dedi. 
     Yakovu bu konuda çok zaman kaybedildiğini söyleyerek, "AB, 15 haziranda Protokol'ü imzaladı, ancak hala Türkiye'den somut bir adım atılmadı" dedi. 
     
     Straw'dan Türkiye'ye destek 
     Avusturya Dışişleri Bakanı da Hırvatistan'a net bir tarih verilmeden Türkiye'yle müzakerelerin başlamasına destek vermelerinin zor olduğunu söyledi. 
     Toplantıdan sonra bir basın toplantısı düzenleyen İngiltere Dışişleri Bakanı Jack Straw ise Türkiye'ye desteğini yineledi. 
     Bir gazetecinin, AB kamuoyunda çoğunluğun Türkiye'nin katılımına karşı olduğunu ileri sürmesi ve Fransa ile Hollanda referandumlarının sonuçlarını bu konuya bağlaması üzerine Straw, ''görüşler her konuda değişken olabilir'' diyerek, AB Konseyi'nin çok net bir karar aldığını belirterek, "AB stratejik bir karar aldı. Türkiye'nin katılımı AB'nin stratejik menfaatleri gereğidir. On yıl sürebilecek bir müzakere süreci söz konusudur'' ifadelerini kullandı. 
     
     Önümüzdeki hafta imzalanabilir 
     Türkiye'nin 3 ekimde müzakerelere başlamasının koşulu olan Kıbrıs'la ilgili Ek Protokol'ün imza süreci önümüzdeki hafta tamamlanacağı belirtiliyor. 
     AB Dönem Başkanlığı'nı yürüten İngiltere'den gelen bir heyetle Ankara'da yapılan görüşmeler sonunda uzlaşma sağlandığı ifade ediliyor. 
     Avrupa Birliği Türkiye'yle 3 ekimde müzakareleri başlatmak için hükümetin Kıbrıs'la ilgili Ek Protokol'ü imzalamasını bekliyor. 
     
     İngiltere itiraz etmişti 
     Türkiye, 17 aralık zirvesinde Gümrük Birliği'ni Kıbrıs Rum kesimi dahil birliğe üye olan 10 ülkeye genişleteceğini, bunun için de bir protokol imzalayacağını taahhüt etmişti. 
     Ankara bu imza sırasında bir deklarasyon yayımlayarak Rum Kesimi'nin tanınmadığı da dünyaya ilan edecekti ancak Avrupa Birliği Dönem Başkanı İngiltere itiraz etmişti. 
     İngiltere, deklarasyonun imzalar atıldıktan sonra yapılmasını istemiş ancak Ankara, Türk tarafının pozisyonunu belli etmesi açısından bu deklarasyonun imza sırasında yayımlanmasında ısrar etmişti. Bu anlaşmazlık nedeniyle protokolün imza tarihi de kesinleştirilememişti. 
     
</TEXT>
</DOC>
