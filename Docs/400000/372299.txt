<DOC>
<DOCNO> 372299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sonyas01.html </URL>
<DATE> 2005/08/23/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Newsweek Avrupa'nın en büyük metropollerinden biri-Havalı İstanbul 
</HEADLINE>
<TEXT>

     Newsweek dergisi son sayısında kapak yaptığı İstanbul’u "Havalı İstanbul" olarak tanımladı. 
Newsweek İnternational dergisinin son sayısında Owen Matthews ve Rana Foroohar tarafından kaleme alınan yazı "Türk Lokumu" başlığını taşıyor. 
İstanbul’un, modern kimliğinin yeniden keşfi ile mutlu olduğunu belirten yazıda, İstanbul, "dünyanın en havalı şehirlerinden biri" olarak tanımlanıyor. 
İstanbul’un İstiklal Caddesi’nde bir yaz akşamı, Ortaasya ezgilerinden rembetiko namelerine, Balkan müziğinden elektronik sufi müziğe kadar değişik kültürlere ait müziklerin duyulabileceği ifade edilerek başlayan yazı, bu tarzların her birinin tarihi boyunca bugünkü dünyanın yarısına başşehirlik yapmış İstanbul’un ’yerlisi’ haline gelmesi mucizesinden bahsediliyor. 
Bugünün İstanbulu’nun seslerinin, şehrin dünya çapında bir kavşak olarak kendi tarihi mirasını değerlendirmesine yardım eden kültürel canlanışın kanıtı olarak ifade edilen yazıda, "İstanbul’un Avrupa’nın en büyük metropollerinden biri olarak yeniden doğduğu" kaydedildi. 

KÖKLER 

Şehrin zengin müzikal geleneğinin anlatıldığı "The Sound of Istanbul" filminin yönetmeni Fatih Akın’ın Almanya doğumlu olduğu ancak Türk köklerini son 10 yıl içince keşfettiği belirtilen yazıda yönetmen Akın’ın "Burada pek çok zenginlik var. İstanbul’dan çok fazla insan geçmiş ve burada kültürlerini bırakmış. İstanbul kimliğinin yeniden doğuşunu yaşıyor" şeklindeki sözlerine de yer veriliyor. 
Yenilenmiş, kendine güvenin işaretlerinin şehrin her yerinde görülebildiği kaydedilen yazıda, şehrin pazarlar, kiliseler ve Osmanlı köşkleri ile hala eski zamanların atmosferini yansıttığı, borsanın geliştiği, genç ve batı eğitimi alan Türklerin kendi işlerini kurmak için ülkelerine döndükleri, Türk ressam, yazar, müzisyen, moda tasarımcısı ve film yapımcılarının uluslararası piyasada yükselişi örneklerle anlatılıyor. 
"Şehrin rönesansının" Türkiye’nin Avrupalı olma sürecinin bir parçası olduğu ve Avrupa Birliği’ne giriş için yapılan reformların Türkiye’nin politik ve sosyal yapısını yeniden şekillendirdiği vurgulanan yazıda, Türkiye’nin Avrupa’ya katılma hedefi sonucu yapılan ekonomik reformların hem Türklere hem de yabancılara ülkede yatırım yapma güvencesi verdiği, enflasyonun son 30 yılda ilk kez tekli rakamlarla ifade edildiği, işsizliğin azaldığı ve gayri safi milli hasılanın yüzde 9 oranında arttığı belirtiliyor. 
Yazıda ayrıca, İstanbul’un yeni görünüşü için "eğer hükümet Batıya yönelimini kanıtlamak için bu kadar kararlı olmasaydı, bu görünüş mümkün olmazdı" deniyor. 

BİENAL 

Bu yılki İstanbul Biennali’ne Bosna, İran, Mısır, Yunanistan ve Lübnan’dan sanatçıların katıldığı, Ermeni, Ukraynalı, Sırp, Makedon ve Romanyalı sanatçıların eserlerinin de internet üzerinden görülebileceği belirtilen yazıda, İstanbul Çağdaş Sanatlar Müzesi Müdürü Genco Gülan’ın, "İstanbul son zamanlarda New York kadar dinamik bir şehir" sözüne yer veriliyor. 
Şehirdeki kültürel canlılığın fiziksel değişimle birlikte oluştuğu, 15 yıl önce çekinerek gidilecek bir yer olan Beyoğlu’nun bugün değişik restoranları, organik gıda ürünleri ya da özel tasarımlı mumlar satan mağazaları ile şehrin en havalı dükkan, galeri ve kulüplerine ev sahipliği yapan bir yer haline geldiği, bölgede yaşayan film yapımcısı Gülen Güler’in ağzından aktarılıyor. 
Beyoğlu’nun ayrıca, ucuz apartman dairesi alarak bölgeye yerleşen genç yabancıların yaşam alanı haline geldiği de belirtiliyor. Yazıda Beyoglu’nun yükselişi, İstanbul’un yükselişinin de örneği olarak sunuluyor. Bu değişimin en iyi şartlarda, şehrin orijinalliği ve hareketliliğini, en kötü şartlarda ise tam tersini yani Türkiye’nin kültürel güvensizliğini yansıttığı anlatılıyor. 
"İstanbul Modern"in Yönetim Kurulu Başkanı Oya Eczacıbaşı’nın "Kültürel bir değişim söz konusu. Hem Türkler hem de yabancılar uzun süredir iyi saklanan bir sır olan İstanbul’un sunduğu seçenekler konusunda heyecan duyuyor" dediğini hatırlatan yazı şu ifadelerle son buluyor 
"Avrupa henüz Türkiye’yi kabul etmemiş olabilir. Etmese de bu dünyanın sonu olmaz. İstanbul kendisini yeniden üretmeye devam edecek. İstanbul sokaklarında Avrupalı ve Türk, Balkan ve Ortadoğu ezgileri güzel bir uyum oluşturuyor." 

     
</TEXT>
</DOC>
