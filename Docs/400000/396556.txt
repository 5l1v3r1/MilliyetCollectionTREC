<DOC>
<DOCNO> 396556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/son/sontur08.html </URL>
<DATE> 2005/11/20/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Bolu ve çevresinde yağış ve fırtına etkili... Uludağ'da kar yağdı... 
</HEADLINE>
<TEXT>

     Sabah saatlerinde başlayan kar yağışı ve zaman zaman etkili olan sis nedeniyle Bolu Dağı'nda görüş mesafesi 30 metreye kadar düşüyor. 
     Bolu Emniyet Müdürlüğü trafik ekipleri, sürücüleri yakın takip ve hız yapmamaları, işaret ve işaretçilere uymaları konusunda uyardı. 
     Öte yandan, doğal güzellikleriyle ünlü Abant Tabiat Parkı'nda kar yağışı tatilcileri sevindirdi. Gölün etrafında dolaşan tatilciler, karın Abant'ı başka bir güzelliğe bürüdüğünü söylediler. 
     
     DÜZCE 

     Düzce ve çevresinde gece başlayan sağanak yağış ve fırtına etkisini sürdürüyor. 
     Yetkililer, sürücülerin yağış nedeniyle dikkatli olmalarını çağrısında bulundu. 
     Düzce'nin Akçakoca İlçesi'nde de fırtına nedeniyle denizde dalga boyunun zaman zaman 5 metreyi bulduğu bildirildi. 
     Yağış nedeniyle bölgede avlanan balıkçılar da barınaklara sığındı. 
     
     ULUDAĞ'DA KAR KALINLIĞI 22 CM 

     Öte yandan kış turizminin önde gelen merkezlerinden Uludağ'da, lodos nedeniyle düşen kar seviyesi, dün gece başlayan yağışın ardından yeniden 22 santimetreye ulaştı. 
     Uludağ Meteoroloji İstasyonu yetkililerinden alınan bilgiye göre, oteller bölgesinin, 7 Kasım'da 45 santimetreyle ulaştığı sezonun en yüksek kar seviyesi, yağışların kesilmesi ve ardından etkili olan lodos nedeniyle 18 santimetreye kadar düştü. 
     Uludağ'da, dün gece başlayan yağışla birlikte kar seviyesi, yeniden 22 santimetreyi buldu. 
     Bugün ve yarın aralıklarla devam edecek yağışın salı günü kesilmesinin beklendiği belirtildi. 
     Hava sıcaklığının eksi 4 derece olarak ölçüldüğü Uludağ'da, görüş mesafesinin yoğun sis nedeniyle zaman zaman 50 metreye kadar düştüğü bildirildi. 
     
</TEXT>
</DOC>
