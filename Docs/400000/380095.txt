<DOC>
<DOCNO> 380095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/dunya/axdun02.html </URL>
<DATE> 2005/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz Bakan Basra'da doğru olanı yaptık 
</HEADLINE>
<TEXT>


Savunma Bakanı John Reid, Irak polisinin tutukladığı 2 İngiliz askerinin, tutukevinin tanklarla yerle bir edilerek kurtarılmasının yerinde bir hareket olduğunu savundu 

DIŞ HABERLER SERVİSİ 


İngiltere Savunma Bakanı John Reid, Irak'ın güneyindeki Basra kentinde Irak polisi tarafından önceki gün gözaltına alındıktan sonra büyük olayların çıkmasına yol açan 2 İngiliz askerinin tanklar kullanılarak "zorla kurtarılmasının" doğru hareket olduğunu söyledi. Reid, BBC ile yaptığı söyleşide, 2 askerin Irak polisi tarafından gözaltına, alındıktan sonra yasa gereğince İngiliz güçlerine teslim edilmesi gerektiğini, ancak bunun yapılmaması üzerine İngiliz güçlerinin tank ve zırhlı araçlarla 2 İngiliz askerin gözaltında tutulduğu karakolu çevreleyen duvarı yıktığını belirtti. Bakanlığın verdiği bilgiye göre, karakolda olmadıkları anlaşılan 2 İngiliz askeri daha sonra bölgedeki bir evde bulundu ve kurtarıldı. 
Basra'daki 12. Mekanize Tugayı komutanı İngiliz Tümgeneral John Lorimer de, Irak polisinin, gözaltına alınan 2 İngiliz askerini milis güçlere teslim ettiğine ilişkin haber alınması üzerine karakolun bulunduğu bölgeye birliklerin gönderildiğini söyledi. 
Önceki gün meydana gelen olayda sivil giyimli 2 İngiliz askeri şüphe üzerine Iraklı polislerce durdurulmuş ve çatışma çıkmış, olaylarda 2 Iraklının öldüğü bildirilmişti. 


</TEXT>
</DOC>
