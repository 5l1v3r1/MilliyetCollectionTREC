<DOC>
<DOCNO> 372813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sonsiy07.html </URL>
<DATE> 2005/08/25/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Nijeryalı Bakan'ın Türkiye'de en çok dikkatini çeken şeyler 
</HEADLINE>
<TEXT>

     Nijerya İçişleri Bakanı Magaji Muhammed, Türkiye'de en çok dikkatini çeken şeyin, turist yoğunluğu ve barış ortamı olduğunu bildirdi. 
     İçişleri Bakanı Abdülkadir Aksu'nun resmi konuğu olarak Türkiye'yi ziyaret eden Muhammed ve beraberindeki heyet, İstanbul'un tarihi ve turistik yerlerini ziyaret etti. 
     Konuk Bakan Muhammed ve beraberindekiler, önce Sultanahmet Camii'ni, ardından da Ayasofya Müzesi'ni gezerek görevlilerden yapılar hakkında bilgi aldılar. 
     Bu arada basın mensuplarının sorularını yanıtlayan Muhammed, iki ülke arasında ekonomik, sosyal ve güvenlik alanındaki anlaşmaları güncellemek amacıyla Türkiye'ye geldiğini belirterek, öncelikle İçişleri Bakanı Aksu ile güvenlik ve göçmen sorunlarını ele alacaklarını söyledi. 
     Türkiye'yi ikinci kez ziyaret ettiğini, ancak bakan olarak ilk kez geldiğini kaydeden Magaji Muhammed, ''Çok güzel bir ülkeniz var. Gerçekten çalışkan insanları var. Bu sayede büyük sosyal ve ekonomik gelişmeler kaydeden bir ülke. Burada en çok dikkatimi çeken şey, turist yoğunluğu ve ülkenizdeki barış ortamı'' dedi. 
     
</TEXT>
</DOC>
