<DOC>
<DOCNO> 382919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sonspo29.html </URL>
<DATE> 2005/09/30/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Turgay Demirel'den yeni sezon mesajı... 
</HEADLINE>
<TEXT>

     Basketbol Federasyonu Başkanı Turgay Demirel, yeni sezon öncesi yayınladığı mesajda, tüm takımlara başarılar diledi. 
     Federasyonun resmi internet sitesinde yayınlanan mesajda, bugün başlayacak Türkiye Basketbol 2. Ligi TB2L maçları ve 15-16 Ekim tarihlerinde başlayacak olan Türkiye Basketbol Ligi TBL ve Türkiye Bayanlar Basketbol Ligi TBBL maçları öncesinde takımlar başarılar dileyerek, ''Yeni sezon tüm takımlara hayırlı, uğurlu olsun'' dedi. 
     Demirel'in yeni sezon mesajı şöyle 
     ''Bayanlar ve erkekler liglerinde yer alan tüm kulüplerimiz büyük özverilerle kadrolarını en iddialı şekilde 2005-06 sezonuna hazırladılar. Sezon öncesinde oynanan ve oynanmakta olan hazırlık maçlarında alınan sonuçlar da gösteriyor ki, çok çekişmeli ve mücadele düzeyi üst seviyede bir lig bizi bekliyor. 7-9 Ekim tarihlerinde Denizli, Edirne, Şanlıurfa ve Tokat'ın evsahipliği yapacağı Türkiye Kupası eleme grubu maçları ve 13 Ekim'de İstanbul'da oynanacak olan Cumhurbaşkanlığı Kupası müsabakaları inanıyorum ki yeni sezon öncesinde görkemli bir gala niteliğinde geçecek. 
     Avrupa arenasında Türk basketbolunu temsil edecek olan güzide takımlarımız için yine başarılarla ve ilklerle dolu bir sezon olması ise en büyük arzumuz. 
     Zorlu lig maratonlarında büyük bir mücadele verecek olan takımlarımızın teknik, idari kadroları ve değerli oyuncularına başarılar dilerken, hakemlerimiz açısından da başarılı bir sezonun geride kalmasını temenni ediyorum. Ayrıca basketbolun en önemli unsuru olan seyircilerimizi de 2005-06 sezonunda salonlara davet ediyor ve tüm yurtta basketbol coşkusunu en üst düzeyde yaşayabilmek adına camiamızın ve medyamızın kıymetli desteklerini bekliyoruz.'' 
     
</TEXT>
</DOC>
