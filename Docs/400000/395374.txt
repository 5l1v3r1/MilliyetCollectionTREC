<DOC>
<DOCNO> 395374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/yazar/yilmaz.html </URL>
<DATE> 2005/11/16/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Koç, Ayvalık'ta müze, Sabancı, köy kuracak 
</HEADLINE>
<TEXT>

Rahmi Koç, Ayvalık'ın Tavuk Adası'nda 3. Rahmi Koç Müzesi'ni kuracak. Ada'daki küçük kiliseyi kütüphaneye dönüştürecek. Güler Sabancı, satın aldığı köyü yenileyerek misafirhane yapacak 

Ege'nin tarihi dokusunu ve kültürünü diri tutan ender yerleşimlerden Ayvalık'a müze kuruluyor. Koç Topluluğu Onursal Başkanı Rahmi Koç, 5-6 yıl önce Ayvalık'a bağlı Alibey Adası'nda eski adı ile Cunda eski bir Rum evi alıp yenilemiş, fırsat buldukça da burada kalmaya başlamıştı. 
Koç, Ayvalık'ın 24 adasından biri olan Tavuk Adası'nda, üçüncü Rahmi Koç Müzesi'ni açmak için girişimler başlattı. Ayvalık'ın kültür hayatına katkı sağlamak için kolları sıvayan Rahmi Koç, Alibey'den Ege'ye tepeden bakan bir noktada yer alan şapeli de küçük kilise kütüphaneye dönüştürmek için Anıtlar Kurulu'ndan izin bekliyor. 

Kültür kompleksi 
Ayvalık'a ilgi gösteren yalnızca Koç değil... Yıllardır aile dostu Cem ve Ümit Boyner çiftinin Alibey Adası'ndaki evlerine konuk olan Sabancı Holding Yönetim Kurulu Başkanı Güler Sabancı da, Patriçya mevkiinde elektriği-suyu olmayan ve "Eski Köy" ve "Yeni Köy" olarak bilinen, içinde 6-7 ev bulunan küçük bir köyü satın aldı. Sabancı, yenileyeceği bu evleri "misafirhane" olarak kullanacak. 
Koç, içinde yıkık bir manastır da bulunan Tavuk Adası ile ilgileniyordu. Adanın 14 bin 500 metrekarelik kıyı şeridini, bu dönemde, Eskidji'nin sahibi Dikran Masis 900 bin dolara satın aldı. 
Masis'in satın aldığı parseller, Ayvalıklı Sokol ailesine, Mahmut Yorulmaz'a ve Nazmi Erbirlik'e aitti. Hazine'ye ait olan ve adanın zirvesinde yer alan 3099 metrekarelik alan için ise Koç, Tabiat ve Kültür Varlıkları'na başvurarak müze kurma izni istedi. Koç, burada İstanbul ve Ankara'dan sonra üçüncü Rahmi Koç Müzesi'ni açmak istiyor. Projede kültür kompleksi de yer alıyor. 

Harvardlı zeytinci 
Koç'un üç oğlundan biri olan ve grubun iş geliştirme bölümünün başında bulunan Ali Koç, bu yaz Alibey Adası'nda 18 dönüm zeytinlik içindeki bir manastırı yeniledi ve zeytinyağı işine girmiş oldu. Güler Sabancı'nın şaraplarından sonra belki de bundan sonra Harvard mezunu Ali Koç'un zeytinyağını görebileceğiz. 200 zeytin ağacının bulunduğu zeytinlik, bugün için Koç'un ekonomik bir faaliyeti olmaktan ziyade, hobisi gibi duruyor. 

Başbakan Erdoğan istedi AB'nin girişimiyle, Yunanistan'la karşılıklı tarihi varlıkları yenileme projesi kapsamında, Alibey'deki 100 yıllık şapel ve yel değirmeni de onarıma alınıyor. Ayvalıklılar, Başbakan Erdoğan'ın Koç'tan bu şapeli yenilemesini istediğini belirtiyorlar. 
Koç, bir de kütüphane kuracak. The Coca-Cola Company'nin Kuzey Asya, Avrasya ve Ortadoğu Grup Başkanı Muhtar Kent'in, 2. Dünya Savaşı yıllarında, Türk vatandaşı Yahudileri Naziler''in elinden kurtaran merhum babası Necdet Kent'e ait "kitap koleksiyonu" yenilenecek şapelde sergilenecek. 



</TEXT>
</DOC>
