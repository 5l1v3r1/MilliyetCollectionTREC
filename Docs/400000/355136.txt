<DOC>
<DOCNO> 355136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sonsiy07.html </URL>
<DATE> 2005/06/24/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Emniyet'ten Belçika'ya Fehriye Erdal eleştirisi 
</HEADLINE>
<TEXT>

     Emniyet Genel Müdürlüğü Sözcüsü İsmail Çalışkan, Belçika’nın Fehriye Erdal’ın yargılanması konusundaki tutumunu eleştirdi. 
     Emniyet Genel Müdürlüğü’nde düzenlenen basın toplantısında İsmail Çalışkan, gazetecilerin sorularını yanıtladı. Fehriye Erdal’ın yargılanması konusundaki soruyu geçen hafta İstanbul’da yapılan güvenlik zirvesini hatırlatarak yanıtlamaya başlayan Çalışkan, güvenlik zirvelerine katılan bir çok ülkenin uluslar arası işbirliği ve terörle mücadele konusunda karşılıklı sözler verdiğini söyledi. Belçika’yla yaşanan Fehriye Erdal olayının bu sözlerin uygulamaya geçmediğinin göstergesi olduğunu kaydeden Çalışkan, Belçika’nın "terör" tanımlamasını da eleştirdi. "Yarı otomatik silahla işlenen cinayetler terör kapsamına alınamaz" gibi bir anlayışın mantıklı olmadığını ifade eden Çalışkan, "yarı otomatik silahla cinayet işlenmiş teröre girmez gibi mazeretler kabul edilemez, bıçak ya da zehirlenme ile yapılan terör faaliyeti faaliyet değil mi " dedi. Çalışkan, konunun muhatabının öncelikle Adalet ve Dışişleri Bakanlıkları olduğunu sözlerine ekledi. 
     
     EVİN KAPISINA KADAR TAKİP EDİLEN HIRSIZ YAKALANAMIYOR 
     Çalışkan, 1 Haziran’da yürürlüğe giren TCK’nın zaman zaman aksaklıklara yol açtığını kaydetti. Evin kapısına kadar takip edilen hırsızların arama izni olmaması nedeniyle yakalanamamasının, yaşanan aksaklıklardan biri olduğunu belirten Çalışkan, savcılıkların değişik uygulamalarda bulunduğunu, hukukçuların görüşlerinde de farklılık bulunduğunu söyledi. Çalışkan, tüm savcılıkların aynı yeknasaklık içinde karar alabilmesi için çalışıldığını bildirdi. 
     Çalışkan, yeni TCK ile yaşanan sorunlardan birinin de herhangi bir terör ya da organize suç olayını önlemede kullanılan "önleyici dinleme" konusunda yaşandığını söyledi. 
     Hazırlanan yeni bir yasa tasarısı ile önleyici dinleme konusunda polisi rahatlatacak tedbirler alınacağını açıklayan Çalışkan, tasarının istismara izin vermeyen, AB normlarında bir tasarı olduğunu vurguladı. 
     Çalışkan ayrıca, Lübnan’da öldürülen Komünist Parti liderlerinden George Havvi suikastinin aydınlanması için, Türkiye’den de bir terör uzmanının bir uluslar arası komite içinde yer aldığını açıkladı. 
     
</TEXT>
</DOC>
