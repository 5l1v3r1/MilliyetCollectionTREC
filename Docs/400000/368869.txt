<DOC>
<DOCNO> 368869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/sondun05.html </URL>
<DATE> 2005/08/11/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Annan, İran ve AB'yi görüşmelere devam etmeye çağırdı 
</HEADLINE>
<TEXT>

     BM Genel Sekreteri Kofi Annan, İran ve İran’la nükleer görüşmeleri sürdüren 3 AB ülkesinden görüşmelere devam etmelerini istedi. 
     Annan, gazetecilere yaptığı açıklamada "şu andaki tıkanıklığı gidermenin önemli olduğuna inanıyorum ve bunun en iyi yolu da görüşmelere devam etmektir" dedi. 
     "Her iki tarafın da soruna çözüm aramaya hazır olduğu yönünde belirtiler bulunduğunu" belirten Annan, "bütün tarafların gerginliği daha da artıracak herhangi bir hareketten kaçınacaklarını ve sürece görüşme masasında devam edeceklerini umuyorum" diye konuştu. 
     Annan, kısa süre önce İran Cumhurbaşkanı Mahmud Ahmedinecad ile görüştüğünü ve Ahmedinecad’dan Avrupa Birliği üyesi 3 ülke ile diyaloga devam etmesini istediğini de belirtti. 
     Ahmedinecad’ın Annan ile yaptığı telefon görüşmesinde nükleer çalışmaları konusundaki anlaşmazlık konusunda yeni fikirler sunmaya hazırlandıklarını söylemişti. 
     İran ile görüşmeleri sürdüren İngiltere, Fransa ve Almanya, İran’ın nükleer çalışmalarına yeniden başlaması üzerine konuyu Uluslararası Atom Enerjisi Kurumu UAEK gündemine taşımıştı. 
     ABD ve üç AB ülkesi, İran’ın nükleer çalışmalara yeniden başlama kararından geri adım atmaması durumunda, UAEK’dan konuyu BM Güvenlik Konseyi’ne götürmesini isteyebileceklerini belirtmişlerdi. 
     Ancak Annan, sorunun şimdilik UAEK’da ele alınması gerektiğini söyledi. 
     Avrupa Birliği AB dün, İran’ın nükleer faaliyetlerini durdurmasını öngören bir karar tasarısını UAEK’ya sunmuştu. 
     Avrupalı bir diplomat, UAEK’ya sunulan karar tasarısında İran’ın dosyasının BM Güvenlik Konseyi’ne götürülmesinin öngörülmediğini ama İran’ın çalışmaları durdurmayı reddetmesi durumunda UAEK’nun muhtemelen Eylül başında toplanıp konuyu Konsey’e götürüp götürmemeye karar verebileceğini belirtti. 
     Kurum’un bugün öğleden sonra yapacağı toplantıda bu karar tasarısını ele alması bekleniyor. 
     
     İRAN’IN TEPKİSİ 
     Bu arada, İran’ın UAEK nezdindeki heyetinin başkanı Sirus Nasıri, konunun BM Güvenlik Konseyi’ne götürülmesinin "büyük bir hata olacağını" söyledi. 
     Nasıri, BBC televizyonunda yaptığı açıklamada, İran’ın nükleer dosyasının BM Güvenlik Konseyi’ne götürülmesinin hukuki bir dayanağı olmadığını ileri sürdü. 
     Dosyanın BM Güvenlik Konseyi’ne götürülmesinin "ABD ve özellikle Avrupa’nın çatışma yoluna girme doğrultusunda yapacağı ağır bir hesap hatası olacağını" söyleyen Nasıri, "bu büyük bir hata olur" dedi. 
     
</TEXT>
</DOC>
