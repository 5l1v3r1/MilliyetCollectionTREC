<DOC>
<DOCNO> 363949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/guncel/axgun01.html </URL>
<DATE> 2005/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Orgeneral Tolon'dan kritik mesajlar 
</HEADLINE>
<TEXT>


Orgeneral Tolon, şeriat yanlılarının sistemli hareket ettiğini söyledi laik cumhuriyete açıktan açığa saldırıldığını savundu. Güneydoğu'daki operasyonları eleştirenlere de yanıt verdi 

MEHMET YİRUN, ERDAL ÖZCAN Tekirdağ DHA 

1. Ordu Komutanı Orgeneral Hurşit Tolon, şeriat yanlılarının laik cumhuriyete saldırılarının sürdüğünü kaydetti. 
TSK'nın toplumsal gelişime katkı amacıyla Çorlu'nun Önerler köyünde ilköğretim okulu ve sağlık ocağı onarımının ardından düzenlenen törende konuşan Tolon, kadın ve erkeklerin törene bir arada katılmasını örnek göstererek, "Bakınız çağdaşlık bu" dedi. Dünya Mimarlar Kongresi'nde dağıtılan İstanbul rehberinde, cumhuriyet döneminde İstanbul'a şehircilik adına hiçbir şey yapılmadığının yazıldığını anımsatan Tolon, şöyle konuştu 

'Açıkça saldırı' 
"Sizler cumhuriyet döneminde neler yapılıp yapılmadığını çok iyi biliyorsunuz. Cumhuriyet devriminde hilafet sona erdirilince, tekke ve zaviyeler kapatılınca, İstanbul'un mistik havası bozulmuşmuş. Görüyorsunuz işte, laik cumhuriyete açıktan açığa ne şekilde saldırılmaktadır." 
Laik, demokratik cumhuriyetin önüne engeller konulmaya çalışıldığını da vurgulayan Tolon, şunları kaydetti 

'İnanç mı değişti ' 
"Türkiye Cumhuriyeti'nin temel niteliklerini ters düz etmeyi kafasına koymuş hilafet özlemi içindeki şeriat yanlıları, kendilerine 'dur' diyen kişi ve kurumlara karşı sistemli bir saldırıyı sürdürmektedir. İnancın görüntüde, şekilde değil, gönüllerde ve zihinlerde yaşatılması gerektiğini bilmezden geliyorlar. 1940, 1950, 1960 yıllarının fotoğraflarına bakın. O zaman da insanımızın inancı aynıydı. Şimdi inancı mı değişti Bu kafa ile AB kapısında ne kadar daha bekleyeceğiz " 

'Sanki onlara soran var' 
Sınırın çok yakınında eşkıya yuvaları olduğunu bildiklerini söyleyen Tolon "Bu yuvaları yok etmek için meşru müdafaa hakkımızı kullanmak istediğimizde bize 'Ama o eşkıya yuvalarının bulunduğu ülke bağımsız devlet' diyorlar. Hatta şu işe bakın, terörist yuvalarıyla mücadele edenlere terörist, eşkıyalara, bölücü örgüte de milis kuvvet yakıştırmasını yapıyorlar. Ulusal güvenliğimizi sağlamak için yasal ve evrensel mücadelesini sanki onlara soran varmış, sanki onlardan onay talep edilmiş de 'lütfetmişler', ülke sınırlarımız içinde bu mücadeleyi sürdürürsek desteklerini ifade ediyorlar. 

'Aklınca öğüt veriyor' 
Uluslararası geleneklere göre haddini ve hukukunu aşmaması gereken bir temsilci de, her gün vatan evlatları günahsız yere terörist tuzaklarıyla şehit ya da gazi olurken, 'Bunlara karşı silahlı mücadele yapmayın' diyerek aklınca bize öğüt vermektedir. Gördünüz mü uluslararası adaleti, hukuku, eşitliği, çifte standardı " 

Sözlerin adresi Kretschmer mi 

Tolon'un isim vermeden eleştirdiği "bir temsilci", bir süre önce AB ülkelerinin büyükelçileriyle Başbakan Erdoğan'ın geçen ay verdiği yemeğe katılan AB Komisyonu Türkiye Temsilcisi Hans Jörg Kretschmer'i akla getirdi. Büyükelçiler, son zamanlardaki askeri hareketlilikten rahatsızlık duyup "Bölgede eskiye mi dönülüyor " diye sorarken, Kretschmer de, "Güneydoğu'da askeri çözüm dışında çözüm bulun. Demokratik açılımlara yönelin" ifadesini kullanmıştı. 


</TEXT>
</DOC>
