<DOC>
<DOCNO> 373882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sontur14.html </URL>
<DATE> 2005/08/29/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Acılı baba, oğlunu yutan denizi yumrukladı 
</HEADLINE>
<TEXT>

     Soner KOCAER- İbrahim LALELİ ANTALYA, DHA 

ANTALYA'da ailesiyle birlikte Konyaaltı Plajı'na giden 8 yaşındaki Nihat Can, Boğaçay'ın denize döküldüğü bölgede akıntıya kapılarak denizde kayboldu. Vatandaşlarla birlikte aradığı oğlunu bulamayan baba Rasim Can, bir yandan ağlayıp bir yandan denizi yumrukladı. Yarım saatlik aramanın ardından küçük Nihat'ın cesedi bulundu. Jet- ski ile denizden çıkarılan küçük çocuğun cesedinin ambulansa götürülürken, sedyeden düşürülmesi ise vatandaşların tepkisine neden oldu. 
     Hamallık yapan Rasim Can, eşi Gülcan, çocukları ve akrabalarıyla birlikte Konyaaltı Plajı'nda Boğaçay'ın denize döküldüğü bölgede denize girdi. Uyarı tabelalarına rağmen akıntılı bölgede denize giren Nihat Can, bir süre sonra suyun içinde batıp çıkmaya başladı. Küçük çocuğun akıntıyla sürüklendiğini gören vatandaşlar ve yakınları, Nihat'ı kurtarmak için seferber oldu. Vatandaşlarla birlikte Nihat'ı arayan baba Rasim Can, bir yandan gözyaşı dökerken bir yandan oğlunu yutan denizi yumrukladı. 
     Durum, deniz polisi, Antalya Büyükşehir Belediyesi İtfaiye Kurtarma ekipleri, 112 Acil Yardım ekipleri ve polise de bildirildi. 
     Vatandaşların ve bir jet- ski ile yapılan yarım saatlik aramanın ardından küçük Nihat'ın cesedi denizden çıkarıldı. Jet- ski ile sahile getirilen küçük Nihat'a ilk müdahaleyi, olay yerinde hazır bekleyen 112 Acil Yardım ekipleri yaptı. Nabzı duran Nihat Can'ın ailesi ve yakınları, küçük çocuğa müdahale edilirken sinir krizi geçirdi. 
     Polis vatandaşları güçlükle uzaklaştırırken, sedyeye konulan çocuğun ambulansa taşınırken sedyeden düşürülmesi vatandaşların tepkisine neden oldu. Tekrar sedyeye alınan Nihat'ın cesedi, ambulansa bindirilerek Akdeniz Üniversitesi Hastanesi'ne götürüldü. Nihat Can'ın cenazesi otopsi yapılmak üzere morga kaldırılırken, olayla ilgili soruşturma başlatıldı. 
     
</TEXT>
</DOC>
