<DOC>
<DOCNO> 367342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/soneko26.html </URL>
<DATE> 2005/08/05/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Memura seyyanen zam 
</HEADLINE>
<TEXT>

     Hükümet ve memurlar arasında 15 Ağustos'ta başlayacak toplu görüşmeler için geri sayım başlarken, yapılacak zammın ne kadar olacağı konusunda perde aralanıyor. Hükümet, görüşmelere 1 milyondan fazla memuru kapsayan seyyanen zam yapma teklifiyle gelmeyi planlıyor. Görüşmelerde memurlara yapılacak maaş artışı önerisinin ise yüzde 7.4 olması bekleniyor. 
     Ağustos ayının sonuna kadar sürecek görüşmelerde Kamu-Sen 300 YTL, KESK ise 400 YTL zam isteyecek. Hükümet ise, 1 Ocak 2006'dan itibaren memurlara seyyanen zam yapmayı düşünüyor. 
     Devlet Bakanı ve Başbakan Yardımcısı Mehmet Ali Şahin, memur maaşlarındaki adaletsizlikleri giderebileceklerini düşündüklerini belirtirken, "bunun yüzdesi yok ama belki bir seyyanen artış olacaktır. Bir milyondan fazla memurumuzu ilgilendireceğini düşünüyorum" dedi. 
     Şahin, NTV’ye yaptığı açıklamada, memurların içinde bir bölümünün diğer memurlara göre kendi yasalarında yaptırdıkları düzenlemelerle biraz daha fazla maaş aldığını söyledi. 
     Asıl şikayet ve eleştirinin de buradan geldiğini ifade eden Şahin, bunu birbirine nasıl yaklaştırabileceği konusunda çok sıkı bir çalışma yaptıklarını vurguladı. 
     Memur maaşlarındaki adaletsizliklerin giderebileceğine işaret eden Başbakan Yardımcısı Şahin, şunları kaydetti 
     "Bu adaletsizlikleri giderebileceğimizi düşünüyorum. Bunun yüzdesi yok ama belki bir seyyanen olacaktır. Bir artış ama bir milyondan fazla memurumuzu ilgilendireceğini düşünüyorum. Yani 2006 bu bakımdan memurlarımıza getirilecek maddi avantajlar açısından önemli bir yıl olacaktır." Daha önce Personel Kanunu içinde düşünülen bu düzenlemenin neden ayrı bir kanun olarak gündeme getirildiğine ilişkin olarak da Şahin, Personel Kanunu’nun 160 maddelik büyük bir paket olduğunu, bu paketin bir geçici maddesi bulunduğunu ve bu geçici maddeyle adaleti sağlamaya çalıştıklarını söyledi. 
     Başbakan Yardımcısı Şahin, "Ancak bu kanunun yasalaşması çok gecikebilir. Nasılsa, bu kanun daha sonra gelecek. Bu geçici maddeyi oradan alalım müstakil olarak Parlamento’ya sevk edelim. Bir an önce 2006’nın başından itibaren diğerlerine göre biraz daha düşük alan memurlara, arkadaşlarımıza bir ilave yapalım, nispeten adaleti sağlayalım diye düşünüyoruz" şeklinde konuştu. 
     
     BÜTÇEYE 2 KATRİLYON YÜK GETİRECEK 

     Memurlara yapılacak seyyanen zamın bütçeye getireceği ek yük ise 2 katrilyon. Başbakan Yardımcısı Mehmet Ali Şahin, düzenlemeyle ilgili önümüzdeki hafta başında Bakanlar Kurulu'na bilgi verecek. 

     
</TEXT>
</DOC>
