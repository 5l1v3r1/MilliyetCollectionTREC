<DOC>
<DOCNO> 393182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sontur33.html </URL>
<DATE> 2005/11/08/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Kayıp ceset Adil Tıp'ta çıktı 
</HEADLINE>
<TEXT>

     İzmir’de bayramda ziyaret ettiği kocasının mezarını boş bulan Öznil Karaboğa’nın başvurusu üzerine başlatılan incelemede, kayıp ceset Adli Tıp Kurumu’nda çıktı. 
     Alınan bilgiye göre, Öznil Karaboğa, bayram öncesi vefat eden ve Hacılarkırı Mezarlığı’na defnedilen eşi Selim Yavuz Karaboğa’nın mezarına ziyarete gittiğinde, mezarın açılmış ve cesedin çıkartılmış olduğunu gördü. Öznil Karaboğa, olay üzerine savcılığa başvurdu. 
     Başlatılan soruşturmada, Selim Yavuz Karaboğa’nın mezarının, savcılığın talimatıyla açıldığı ve cesedin İzmir Adli Tıp Kurumu’na götürüldüğü ortaya çıktı. Karaboğa’nın ailesinin savcılığa başvurarak, oğullarının ölümünü şüpheli karşılamaları nedeniyle otopsi talebinde bulundukları, bunun üzerine savcılığın talimatıyla cesedin mezardan çıkarıldığı belirlendi. 
     Ceset, otopsi yapılmak için parça alındıktan sonra, eşinin de refakatiyle Hacılarkırı’ndaki mezarına yeniden defnedildi. 
     İsviçre’de yaşayan ve epilepsi hastası olduğu için tekerlekli sandalye ile yaşamını sürdüren Selim Yavuz Karaboğa 39 , bayramdan 5 gün önce yaşamını yitirmişti. 
     
</TEXT>
</DOC>
