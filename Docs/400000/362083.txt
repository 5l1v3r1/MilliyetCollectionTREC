<DOC>
<DOCNO> 362083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/soneko36.html </URL>
<DATE> 2005/07/18/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Meriç ve Tunca'da su seviyesi geçen yılın iki katına çıktı 
</HEADLINE>
<TEXT>

     Meriç ve Tunca nehirlerindeki su seviyesinin geçen yıla göre iki katına çıktığı bildirildi. 
     DSİ 11. Bölge Müdürlüğü'nden alınan bilgiye göre, bugün itibariyle Meriç Nehri'nin su debisi 320 metreküp saniye, Tunca Nehri'nin su debisi ise 90 metreküp saniye olarak belirlendi. 
     Geçen yılın aynı döneminde ise Meriç'in su debisi 82 metreküp saniye, Tunca'nın su debisi de 13 metreküp saniye idi. 
     Yetkililer, nehirlerdeki su seviyesinin yüksel olması nedeniyle bölgede her hangi bir taşkın söz konusu olmadığını vurgularken, geçmiş yıllarda çeltiklerin sulanmasında yaşanan su sıkıntısının bu yıl yaşanmadığını kaydettiler. 
     
     BARAJLARIN DOLULUK ORANI 
     Bu arada, Trakya'daki 9 barajın doluluk oranının yüzde 56.71 olduğu ve geçen yıla göre barajlarda daha fazla su bulunduğu belirtildi. 
     Toplam 636,03 milyon metreküp depolama hacmine sahip Süloğlu, Altınyazı, Kadıköy, Yeni Karpuzlu, Sultanköy, Kayalıköy, Kırklareli, Armağan ve Karaidemir barajlarında 360,69 milyon metreküp su bulunuyor. 
     Barajlarda geçen yıl Temmuz ayında ise bu rakamın 291,31 milyon metreküp olduğu bildirildi. 
     
</TEXT>
</DOC>
