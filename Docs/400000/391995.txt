<DOC>
<DOCNO> 391995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/son/sonspo03.html </URL>
<DATE> 2005/11/03/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Yine 6 Kasım, yine Lorant, yine Fenerbahçe 
</HEADLINE>
<TEXT>

     2002 03 sezonunda kısa bir dönem Fenerbahçe Teknik Direktörü olarak görev yapan Werner Lorant için 6 Kasım tarihi, ayrı bir anlam taşıyor. Çünkü Sarı - Lacivertli ekibin başında başarılı olamayan ve sezon sonu bitmeden görevine son verilen Alman hoca, buna karşın camianın yıllarca unutamayacağı bir başarıya imza atmıştı. 6 Kasım 2002 Çarşamba günü oynanan erteleme maçında Şükrü Saracoğlu Stadı’nda Galatasaray’ı ağırlayan Kanarya, sahadan 6-0’lık skorla ayrılıp, ezeli rekabette Süper Lig’deki en farklı galibiyeti elde etmişti. 
     
     Yine aynı tarih 
     Bu tarihi zafer, Fenerbahçe camiasını sevince boğmuş, paramızdan 6 sıfır atılacağı günlerde, Biz 6-0’ı çoktan attık'' gibi espriler başta olmak üzere ezeli rakibe göndermeler yapılmıştı. Yani, hem Lorant hem de Fenerbahçe için ayrı bir anlamı var 6 Kasım’ın. Ve şimdi bir başka 6 Kasım, bu iki ismi yeniden biraraya getiriyor. 6 Kasım 2005 Pazar günü, Alman hocanın başında bulunduğu Sivasspor, eski takımı Fenerbahçe’yi ağırlayacak Süper Lig’in 12. haftasında. Bakalım bu 6 Kasım’da sevinen kim olacak. 
     
</TEXT>
</DOC>
