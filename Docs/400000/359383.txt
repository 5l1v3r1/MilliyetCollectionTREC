<DOC>
<DOCNO> 359383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sonsiy27.html </URL>
<DATE> 2005/07/08/ </DATE>
<TIME> 19.35 </TIME>
<AUTHOR>  </AUTHOR>
<HEADLINE>
Tüzmen İran ile Türkiye arasında serbest ticaret merkezi istiyoruz 
</HEADLINE>
<TEXT>

     Devlet Bakanı Kürşad Tüzmen, İran ile Türkiye arasında serbest ticaret merkezi kurulmasını istediklerini söyledi. 
     Van'dan helikopterle Hakkari'ye geçen Devlet Bakanı Tüzmen'i, Hakkari şehir stadyumunda Vali Erdoğan Gürbüz, Belediye Başkanı Metin Tekçe, AK Parti Hakkari Milletvekili Fehmi Öztunç ve Mustafa Zeydan, Türkiye'nin Tahran Büyükelçisi Bozkurt Aran ile Alay Komutanı Albay Mithat Karaca karşıladı. 
     Vali Erdoğan Gürbüz ile makamında basına kapalı bir süre görüşen Tüzmen, daha sonra Valilik Salonu'ndaki ''Sınır Ticaret Merkezi'' toplantısına katıldı. 
     Toplantıda konuşan Bakan Tüzmen, kentin ekonomik sorunlarını görüşmek ve bugüne kadar yapılan çalışmaları yerinde görmek amacıyla Hakkari'ye geldiğini ifade ederek, İran ile Türkiye arasında yapılan görüşmelerin sonucunda, sınır ticaret merkezini Hakkari'de kurmaya karar verdiklerini belirtti. 
     Bugüne kadar yapılan çalışmalarda Türkiye için en önemli döviz kaynaklarından birinin dış ticaret olduğunu belirten Tüzmen, ''Türkiye'de son iki yılda yapılan çalışmalar sonucunda gerek ihracaat artışı, gerek yurtdışı müteaahhitlik hizmetleri, gerekse de taşımacılık ve turizm gelirleriyle önemli ölçüde artış sağlandı. Eski sıkıntılı günleri geride bıraktık. Türkiye, bugün artık dünya ticaretinde ilk sıralarda yer alan bir ülke haline gelmiştir'' diye konuştu. 
     Hakkari ve Van'ın yanıbaşlarındaki ülkelerle ticaret yapmalarının büyük önem taşıdığını kaydeden Tüzmen, İran'ın bu ticarette önemli rol oynadığını, bu nedenle Türkiye ile İran arasındaki ticaret hacminin artması için son yıllarda ciddi çalışmalar yürüttüklerini bildirdi. 
     
     ''HAKKARİ'NİN EKONOMİSİ DÜZELECEK'' 
     Hakkari'de kişi başına düşen milli gelirin, sınır ticaretiyle artacağına işaret eden Tüzmen, ''Önemli olan burayı transit ticaret ile tarım, hayvancılık ve turizm merkezi haline getirmektir. Bütün bunlar, İran ve Irak'la yapılacak ticaretle yoğrulacak. Hakkari'nin ekonomisinde önümüzdeki günlerde önemli gelişmeler sağlanacaktır'' dedi. 
     Esendere Gümrük İdaresi'nin binalarını yaptıklarını belirten Tüzmen, bu kapıları transit trafiğe açmak için gerekli düzenlemelerin yapıldığını ifade ederek şöyle konuştu 
     ''Esendere'deki ticaret hacmini yükseltmek için İran'dan buraya yetkililer geldi. Bizim yetkililerimiz, bir hafta boyunca İran'daki işadamlarıyla görüştü. Eksiklikler giderildi. İran'daki yetkililer de Ankara'ya gelecek ve çalışmalar orada devam edecek. Sınır ticaretine konu olan ürün gruplarını daha da geliştirmeyi düşünüyoruz. Bazı hassas mallar var. Onların dışındaki ürünlerin geliştirilmesini düşünüyoruz.'' 
     
     TÜRKİYE İLE İRAN ARASINDA SERBEST TİCARET MERKEZİ 
     İran ile Türkiye arasında serbest ticaret merkezlerinin kurulmasını istediklerini belirten Tüzmen, bunun için karşılıklı olarak tarifelerde indirim yapılması gerektiğini, tarifeler inmediği sürece karşılıklı olarak ortak ticaret hacminin artmasının kolay olmayacağını vurguladı. 
     Tüzmen, sınır ticaret merkezi toplantısına katılması beklenen İran Ticaret Bakanı Muhammed Shariatmadari'nin İran'daki seçimler nedeniyle toplantıya katılamadığını sözlerine ekledi. 
     Toplantıya, İran'dan Ticaret Bakanlığı İthalat İhracaat Mevzuat Genel Müdürü Seyed Abbas Hüseyeni, Batı Azerbaycan Eyaleti Ticaret Genel Müdürü Ali Safarzadeh, Batı Azerbaycan Eyeleti Gümrük Gözlemcisi Nasir Jafari, İran Sebze ve Meyve Üreticileri Birliği Başkanı Mustafa Hadadi Azar, Batı Azerbeycan Eyelat Genel Valisi Cemşit Ensari, Türkiye'nin Tahran Büyükelçisi Bozkurt Aran ve tüccarlar katıldı. 
     Tüzmen, Hakkari Sanayi ve Ticaret Odası tarafından düzenlenecek Vergi Rekortmenleri ödül törenine katılacak. 
     
</TEXT>
</DOC>
