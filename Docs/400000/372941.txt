<DOC>
<DOCNO> 372941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/guncel/gun02.html </URL>
<DATE> 2005/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İki örnek vali 
</HEADLINE>
<TEXT>


Ağrı Valisi Yavaşcan, bankanın 600 bin YTL'lik promosyonu ile lise yaptırıyor. Afyonkarahisar Valisi Dilek ise, Köy Hizmetleri binasını kız yurduna dönüştürüyor 

SİBEL KAHRAMAN Ağrı İSTANBUL Milliyet 

"Baba Beni Okula Gönder" kampanyası tüm hızıyla devam ederken, Ağrı Valisi Yusuf Yavaşcan ve Afyonkarahisar Valisi Muzaffer Dilek, örnek olacak uygulamalara imza attılar. 
Yavaşcan, öğretmenlerin maaşlarını ödeme karşılığında bir bankadan temin ettiği 600 bin YTL ile lise yaptırıyor. 
Bankalardan teklif aldıklarını anlatan Yavaşcan, "Bankaların bu tür promosyonları oluyor. Bu parayla kimi makam odasını yaptırır, kimi makam arabası alır. Biz de okul yaptırıyoruz" dedi. 

Cezaevi okul oluyor 
Ağrı'da 20 bin öğrencilik okul ihtiyacı bulunduğunu belirten Yavaşcan, "Ağrı merkez il ve ilçelerde 43 ilköğretim okulu, 5 liseye ihtiyaç var... Lisemizin ismini de öğretmen maaşlarının katkısıyla yapıldığı için Öğretmenler Lisesi koyduk" dedi. 12 derslikli okulun inşaatının, yeni eğitim - öğretim yılına kadar tamamlanacağı belirtildi. 
Ağrı Tutak'ta bulunan ve kapatılan cezaevi de bu yıl ilköğretim okuluna dönüştürülüyor. İl Milli Eğitim Müdürü Mürteza Kaya, okulun 12 derslikli olacağını belirterek, "Okulun ismi de Adalet İlköğretim Okulu olacak. 500 öğrenci eğitim görecek" dedi. 
Tutak'ta 1972'de yapılan YİBO'nun hali ise içler acısı. 620 öğrencinin yatılı okuduğu YİBO, ödenek yetersizliğinden tamir edilemiyor. YİBO'ya ayrılan 250 bin YTL ile yalnızca tesisatları değiştirebildiklerini belirten Yavaşcan, "Destek bekliyoruz" dedi. 

Afyon'da 100 kıza yurt 
Afyonkarahisar Valiliği de, daha önce Köy Hizmetleri İl Müdürlüğü'ne ait olan bir binayı ortaöğretim kız yurduna dönüştürerek, 100 genç kızın yatılı okumasını sağlayacak. 
Afyonkarahisar Köy Hizmetleri Müdürlüğü'ne ait olarak özelleştirme kapsamında bulunan bina, ihalede alıcı bulunamayınca 100 genç kızın umudu oldu. Devreye giren Vali Muzaffer Dilek, binanın İl Özel İdaresi'ne tahsis edilmesini sağladı. 
Bu eğitim - öğretim yılında hizmete girecek olan ortaöğretim kız yurdunda, çevre köylerden taşımalı olarak Afyonkarahisar'a okumaya gelen 100 kız öğrenci kalacak. 



</TEXT>
</DOC>
