<DOC>
<DOCNO> 387274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sondun26.html </URL>
<DATE> 2005/10/17/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Tayland'da serçelerde de ölümcül H5N1 virüsüne rastlandı 
</HEADLINE>
<TEXT>

     Tayland'da serçelerde kuş gribi virüsüne rastlandığı bildirildi. 
     Çiftlik hayvanlarından sorumlu yetkililerden Samreung Krutdam, ülkenin orta kesimindeki Ratçaburi'de yapılan laboratuvar testlerinde, bu bölgedeki serçelerde H5N1 virüsünün saptandığını söyledi. 
     Kuş gribi vakasına, Bangkok'un 95 kilometre batısındaki Khao Ngaem köyünde rastlandığı, kümes hayvanlarında ise virüs görülmediği belirtildi. 
     Ratçaburi'de çiftçilerin hastalığın kümes hayvanlarına geçmesini önlemek üzere eğitildikleri kaydedildi. 
     Asya'da iki yıl önce çıkan kuş gribi salgınında Tayland'da 12 kişi yaşamını yitirmişti. 
     
     ABD'DEN KUŞ GRİBİ YARDIMI 
     Bu arada, ABD'nin Endonezya'ya, kuş gribiyle mücadele için 3,15 milyon dolar mali ve teknik yardım taahhüt ettiği bildirildi. 
     ABD Sağlık Bakanı Mike Leavitt, Devlet Başkanı Susilo Bambang Yudhoyono ile görüşmesinde, iki ülkenin, kuş gribi salgınını engellemek ve hastalığı teşhis etmek için çok yakın işbirliği içinde olması gerektiğini söyledi. 
     Bu çabalara yardımcı olmak için ABD'nin Endonezya'ya 3,15 milyon dolar yardımda bulunacağını belirten Leavitt, yakın işbirliğine Endonezya'nın erken teşhis kapasitesinin güçlendirilmesi, hastalığı izleme olanaklarının geliştirilmesi ve acil sağlık ekiplerinin yetiştirilmesinin dahil olduğunu söyledi. 
     Güneydoğu Asya'da, kuş gribinin 2 yıl önce görülmesinden bu yana, 3'ü Endonezya'da olmak üzere 60'tan fazla kişi ölmüştü. 
     
</TEXT>
</DOC>
