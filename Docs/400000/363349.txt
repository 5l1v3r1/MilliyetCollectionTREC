<DOC>
<DOCNO> 363349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sondun31.html </URL>
<DATE> 2005/07/22/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Bush'a bomba atan kişi, polisi öldürmekten yargılanacak 
</HEADLINE>
<TEXT>

     Gürcistan'da, ABD Başkanı George Bush'u geçen mayıs ayında ziyareti sırasında hedef alan bombalı saldırı girişimiyle bağlantılı olarak düzenlenen operasyonda yakalanan Ermeni asıllı Vladimir Arutinov'un polis memurunu öldürmekten yargılanacağı bildirildi. 
     Gürcistan İçişleri Bakanlığı'ndan verilen bilgiye göre, yaralı ele geçirilen Arutinov, operasyon sırasında polis memurunu öldürmek suçlamasıyla yargı önüne çıkacak. 
     Şüpheli Arutinov'un ömür boyu hapis cezasına çarptırılmasının beklendiği, bombalı saldırı girişimiyle ilgili sorgulamasına ise devam edildiği belirtildi. 
     Başkent Tiflis'in dışındaki Vaşli Cvari'de önceki gün düzenlenen operasyonda bir polis ölmüş ve Arutinov yaralı ele geçirilmişti. 
     Gürcistan İçişleri Bakanı Vano Merabişvili, daha önce yaptığı açıklamada, Arutinov'un suçunu kabul ettiği yönünde basında çıkan haberleri doğrulamamıştı. 
     ABD Başkanı Bush'un, 10 Mayıs'ta Tiflis'teki Özgürlük Meydanı'nda konuşma yaptığı platform yakınlığında bulunan el bombasının Bush'a saldırı amacıyla kullanılmak istendiği açıklanmıştı. 
     
</TEXT>
</DOC>
