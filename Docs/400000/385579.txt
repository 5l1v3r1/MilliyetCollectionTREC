<DOC>
<DOCNO> 385579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sontur20.html </URL>
<DATE> 2005/10/10/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Belediye Başkanı olduğu ilçeye yoğun güvenlik önlemleriyle girdi 
</HEADLINE>
<TEXT>

     Kan davası nedeniyle 7 aydır görevini ilçe dışında yürüten Diyarbakır’ın Hazro İlçe Belediye Başkanı Hamit Ergin, yoğun güvenlik önlemleri altında ilçeye gelerek belediyedeki görevine başladı. 
     Yıldız Teknik Üniversitesi Bilgisayar Mühendisliği’nden mezun olan ve İstanbul’da yaşayan Hamit Ergin, 2004 yılında yapılan yerel seçimde aday olduğu doğum yeri Hazro’dan belediye başkanı seçilmesinin ardından ilçede göreve başlamıştı. 
     Ergin, göreve başladıktan sonra çeşitli sorunlar yaşadıkları "Dolan" ailesi mensuplarıyla, 7 ay önce ilçe merkezinde çıkan ve 1 kişinin ölümüyle sonuçlanan silahlı kavgada yaralanmıştı. 
     Olaydan sonra tarafların barışmamasıyla oluşan kan davası nedeniyle 7 aydır ilçeye giremeyen Ergin, bugün Diyarbakır Emniyet Müdürlüğü ile Hazro İlçe Emniyet Müdürlüğü’ne bağlı 15 araçlık güvenlik konvoyuyla ilçeye giriş yaptı. 
     Belediyedeki makamına geçen Ergin’i korumak amacıyla belediye dışında ve içinde güvenlik önlemi alındı. Belediye dışında çok sayıda polis güvenlik kordonu oluştururken, belediyeye giriş çıkışlarda kimlik kontrolü ve üst araması yapılıyor. Ergin’in makamına da hiç kimsenin girmesine izin verilmezken, ilçede herhangi bir olumsuz olayın yaşanmaması için bu durumun bir süre devam edeceği öğrenildi. 
     Ergin, makamında basın mensuplarına yaptığı açıklamada, 21 Mart’ta çıkan olaylardan sonra bölgedeki örf ve adetler ile karşı tarafa duydukları saygıdan dolayı ilçeye gelmediğini söyledi. 
     İlçede çıkan nahoş olaylar ve bunun sonucunda 2 aile arasında meydana gelen kan davasına çözüm bulmak amacıyla Vali Efkan Ala, Büyükşehir Belediye Başkanı Osman Baydemir ve bölge milletvekillerini devreye soktuğunu, ancak bir sonuç alamadığını aktaran Ergin, Başbakan Recep Tayyip Erdoğan’ın Diyarbakır’a ziyareti sırasında da kan davasının barış ve huzurla sonuçlandırılacağına dair söz alınmasına rağmen olayın barışla sona ermediğini belirtti. 
     Türkiye’nin bir hukuk devleti olduğunu ve yasalarla yönetildiğini vurgulayan Ergin, kan davalı Dolan ailesi ile akraba ve bir aile olduklarını ifade etti. Ergin, şöyle dedi 
     "Girişimler sonuç vermeyince bu yola başvurduk. Türkiye Cumhuriyeti’nin güçlü bir devlet ve kendi belediye başkanını koruyabilecek güçte olduğunu göstermek amacıyla ilçeye geldim. Kolluk ve emniyet güçlerinin olağanüstü çabaları var. Bu konuda destek sağlayan Vali, İl Emniyet Müdürü, Kaymakamlık, İlçe Emniyet Müdürlüğü ve jandarmaya teşekkür ediyorum. Diyarbakır Emniyet Müdürlüğü ve Hazro İlçe Emniyet Müdürlüğü’nden 15 araçlık güvenlik konvoyuyla ilçeye giriş yaptım. Belediye dışında da güvenlik güçleri önlem aldı. İlçeye gelişimdeki amacım, devletin ülkenin her yerinde olduğunu ve bir belediye başkanının engellenemeyeceğini göstermek istedim. 
     Kan davası nedeniyle bizim aileden 19 aile ilçeden Diyarbakır’a göç etmişti. Onlar da yavaş yavaş ilçeye dönecek. Barış girişimlerine son vermiş değiliz. Karşı tarafa barış elimi uzatıyorum. Biz bir aileyiz. Barışın biran önce olmasını diliyorum." Ergin, güvenlik önlemleri altında her gün Diyarbakır’dan ilçeye gidip geleceğini ve bu durumun bir süre daha böyle devam edeceğini sözlerine ekledi. 
     Kan davası nedeniyle 7 aydır Hazro’ya gitmeyen Ergin, görevini ilçe dışından yürütüyordu. Belediye görevlilerine talimatını telefonla ileten Ergin, imzalaması gereken evraklara ise ilçe dışında imza atıyordu. 
     Ergin, bir süre önce de partisi olan DEHAP’tan istifa etmişti. 
     Ergin hakkında açılan soruşturma kapsamında da İçişleri Bakanlığı’ndan gelen 2 mülkiye müfettişi Hazro Belediyesi’ne ait tüm evrakları getirttikleri Diyarbakır Valiliği’nde incelemeye almıştı. 
     
</TEXT>
</DOC>
