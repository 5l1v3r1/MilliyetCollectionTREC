<DOC>
<DOCNO> 392488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/siyaset/siy02.html </URL>
<DATE> 2005/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Karamanlis ziyareti süresiz ertelendi 
</HEADLINE>
<TEXT>


Yunanistan başbakanlık bürosunun basına sızdırdığı bilgiye göre Başbakan Karamanlis, Ankara ziyaretini süresiz erteledi 

TAKİ BERBERAKİS Atina 


YUNANİSTAN başbakanlık bürosu, resmi açıklama yapmaktan kaçınarak, basına sızdırdığı bilgiyle Başbakan Kostas Karamanlis'in kasım sonu için planlanan resmi Ankara ziyaretini süresiz ertelediğini bildirdi. Yunan gazeteleri Katimerini ve ToVima haberi manşetten verirken, TaNea, Elefteros Tipos ve Ependitis de konuyu iç sayfalarında duyurdu. 
Katimerini'ye göre, Atina, Ankara'ya ziyaret için "ortamın olgun olmadığı" mesajını iletti. Gazete, son dönemde, Başbakan Erdoğan'ın Rum kesiminin tanınmayacağı yönündeki açıklaması, Milli Güvenlik Siyaset Belgesi'nde yeniden "casus belli"ye yer verilmesi ve aşırı sağcıların Fener patrikhanesi aleyhindeki eylemlerinin iki ülke ilişkilerini gölgelediğini yazdı. 
ToVima, son zamanlarda iki ülke ilişkilerinde "cesaret verici hiçbir gelişme sağlanmadığını" belirtirken, Ankara'nın erteleme kararından çok rahatsız olduğunu vurguladı. TaNea gazetesi ise, erteleme kararında, Ankara ziyaretine karşı çıkan başbakanlık kurmaylarının etkili olduklarını yazdı. 

İlk resmi ziyaret olacaktı 
Erdoğan, geçen temmuz ayında Meriç'teki ikili görüşmede Karamanlis'i Ankara'ya davet etmişti. Bu ziyaret, 1959'dan beri, ilk kez bir Yunan başbakanının Ankara'ya resmi ziyareti olacaktı. Karamanlis gezisi, ilk olarak geçen ağustos sonu için planlanmış, ancak Yunan tarafı son dakikada ziyareti 3 Ekim sonrasına ertelemişti. 
3 Ekim sonrası yeniden gündeme gelen ziyaret için geçen hafta bir açıklama yapan Yunanistan Dışişleri Bakanı Molivyatis, "Başbakan yakında Ankara'ya gidecek" demişti. 


</TEXT>
</DOC>
