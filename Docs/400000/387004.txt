<DOC>
<DOCNO> 387004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/son/sonyas11.html </URL>
<DATE> 2005/10/15/ </DATE>
<TIME> 20.20 </TIME>
<AUTHOR>  </AUTHOR>
<HEADLINE>
"2004 Milliyet Haldun Taner Öykü Ödülü" 
</HEADLINE>
<TEXT>

     Tiyatro ve edebiyat dünyasının ünlü ismi Haldun Taner'in adına düzenlenen ''2004 Milliyet Haldun Taner Öykü Ödülü''nü, ''Keder Atlısı'' adlı kitabıyla Faruk Duman aldı. 
     Beylikdüzü TÜYAP'ta süren 24. İstanbul Kitap Fuarı çerçevesinde gerçekleştirilen ödül töreninde konuşan Milliyet Gazetesi Genel Yayın Yönetmeni Sedat Ergin, Haldun Taner'in 1974'ten 1986'daki vefatına kadar Milliyet Gazetesi'nde köşe yazıları yazdığını, gazetenin de Taner'in adına 19 yıldır öykü yarışması düzenlediğini anımsattı. 
     Ergin, bu yılki ödülün farklı bir anlamı bulunduğunu, çünkü Haldun Taner'in 90. doğum yılı olduğunu ifade ederek, bu çerçevede Taner'in oyunlarının yeniden sahneleneceğini, kitaplarının dünyada ve Türkiye'de yeniden basılacağını anlattı. 
     Ödül Seçici Kurul Başkanı Doğan Hızlan da Taner'in, edebiyatçı kuşaktan gazete yazarı olanlar arasında önemli bir yeri bulunduğunu söyledi. 
     Hızlan, bu yılki ödülü, genç kuşağın iyi öyküler yazan usta kalemi Faruk Duman'a vermeyi oy birliğiyle kararlaştırdıklarını bildirdi. 
     Törende daha sonra Sedat Ergin, Duman'a ödülünü verdi. 
     Faruk Duman da edebiyatta kalıcı olmanın önemine dikkati çekerek, aldığı ödülle bunun gerçekleştiğini söyledi. 
     Can Yayınları'ndan çıkan ve 11 öyküden oluşan ''Keder Atlısı'' kitabıyla ödüle değer görülen Faruk Duman, 2000 yılında da ''Av Dönüşleri'' adlı kitabıyla Sait Faik Hikaye Armağanı'nı kazanmıştı. 
     
</TEXT>
</DOC>
