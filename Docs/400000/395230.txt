<DOC>
<DOCNO> 395230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sontur20.html </URL>
<DATE> 2005/11/15/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Van... Valiliğin önüne bomba bırakmak isteyen 2 kişi yakalandı 
</HEADLINE>
<TEXT>

     Van Valiliği’nin araç parkına bomba bırakmak isteyen terör örgütü PKK üyesi iki kişi, Jandarma Komutanlığı ekiplerince suçüstü yakalandı. 
     Alınan bilgiye göre, Jandarma Komutanlığı ekipleri, dün akşam, Van Valiliği’nin önündeki araç parkına bomba yerleştirmek isteyen terör örgütü PKK üyesi T.F. ile M.D’yi araç parkında, cep telefonu düzenekli 4 kilo ağırlığında A-4 patlayıcı madde ile yakaladı. 
     Bombayı yerleştirmek istedikleri sırada yakalanan T.F. ile M.D, gözaltına alındı. 
     Yetkililer, gözaltına alınan teröristlerin, Van’da 31 Ekim 2005 tarihinde davetiye bırakmak gerekçesiyle Erek Polis Karakolu’na girerek cep telefonu düzenekli bombayı yerleştirip patlamaya yol açtıklarının anlaşıldığını bildirdiler. 
     Teröristlerin sorgularının ardından mahkemeye sevk edilecekleri bildirildi. 
     Bu arada, ele geçirilen patlayıcı maddenin A-4 tipi olduğu ve yüksek tahrip gücüne sahip bulunduğu bildirildi. 
     
</TEXT>
</DOC>
