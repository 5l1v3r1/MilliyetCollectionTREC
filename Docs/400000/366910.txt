<DOC>
<DOCNO> 366910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/spor/yercan.html </URL>
<DATE> 2005/08/04/ </DATE>
<TIME>  </TIME>
<AUTHOR> Fuat ERCAN  </AUTHOR>
<HEADLINE>
Bir apolet daha 
</HEADLINE>
<TEXT>



Bıçak sırtı bir maça çıktı dün gece Trabzonspor. İlk randevuda, "kulağını çekmeye" gittiği, "cüce"den temiz bir dayak yiyen "dev" misali 3-1'lik mağlubiyetin gerginliği ile başladı Bordo - Mavili ekip rövanşa. Rakibin skor avantajını korumaya yönelik defans ağırlıklı futboluna çözüm bulamayan Trabzonspor ilk yarıda çok zor anlar yaşadı. Rakip atakları kalabalık tuttuğu orta sahasında karşılayan Rum temsilcisi, Adem Koçak ve Volkan'dan oluşan kanatları da adam markajıyla kilitleyip etkisiz hale getirince hücum gücü yok edilmiş oldu Karadeniz takımı için. 
Gole ihtiyacı olan bu dakikalarda pozisyon bile üretemeyen Trabzonspor'u ateşleyen sayı takım içindeki yıldızların şahsi yeteneklerine kalmıştı. Bu kısır dakikalarda Gökdeniz oyunda olduğunu hatırlatan ender çıkışlarından birini yaptı. Kendine has kıvrak hareketleriyle önünü temizleyip kale içine ortaladı, kaptan Fatih de şık bir kafa vuruşuyla topu ağlara yolladı. 
Bu golün moraliyle ikinci yarıda sahada farklı bir Trabzonspor göreceğini uman tribünler kısa süre içinde büyük bir hayal kırıklığı yaşadı. "Karadeniz Kaplanı"ndan ziyade sahada "süt dökmüş kedi" kostümüyle dolaşan Bordo - Mavili futbolcular rakibin uyutan futboluna ayak uydurarak kaybolup gittiler. Rum ekibinin son 15 dakikayı 10 kişi oynaması bile Trabzonspor'u gayrete getirmeye yetmedi. Gökdeniz'in dışarı gönderdiği mutlak pozisyon ve verilmeyen açık penaltının haricinde zayıf rakibi karşısına ciddi bir tehlike yaratamayan Bordo - Mavili ekip, tarihine kara bir sayfa olarak eklenecek bir vedayla Şampiyonlar Ligi'ne el sallamış oldu. 
2002 Dünya Şampiyonası'nın, "Dünya Üçüncüsü" apoletli teknik direktörü Şenol Güneş ise bu hüsranın ardından diğer omzuna da "sıradan bir takıma elenen" teknik adam apoletini ekledi. 


</TEXT>
</DOC>
