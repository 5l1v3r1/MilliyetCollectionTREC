<DOC>
<DOCNO> 391553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/dunya/adun.html </URL>
<DATE> 2005/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
2 yıllık engelli koşu 
</HEADLINE>
<TEXT>


AB Katılım Ortaklığı Belgesi, Türkiye'yi işkence, sivil-asker ilişkisi ve din özgürlüğü konusunda 2 yıl içinde ilerleme kaydetmeye zorluyor. AB, 'sürekli ihlal' tespit ederse, müzakereler askıya alınabilecek 

Güven Özalp - Brüksel 


Avrupa Birliği AB Komisyonu tarafından 9 Kasım'da yayımlanacak olan ve Türkiye açısından yol haritası niteliği taşıyan Katılım Ortaklığı Belgesi KOB , uzun mesafeli engelli koşuyu andırıyor. Ankara, belgede yer alan yaklaşık 150 adet siyasi ve ekonomik nitelikteki talepte en fazla 2 yıl içinde Brüksel'i tatmin edici ilerleme kaydetmek zorunda. Üçüncüsü yayımlanacak olan belge konusunda Türkiye, geçmişteki belgelere göre daha hassas davranmak zorunda. Bunun nedeni ise müzakere sürecinin başlamış olması. 
2001 ve 2003'te yayımlanan KOB'a yönelik olarak Brüksel'in gösterdiği esnek tavrın, bu belge için gösterilmemesi riski bulunuyor. Türkiye'nin işkence, sivil - ordu ilişkisi, kadın hakları ve dinsel özgürlükler gibi alanlarda ilerleme kaydetmemesi ve bunun bir kaç İlerleme Raporu'na konu olması halinde müzakerelerin olumsuz etkilenme olasılığı bulunuyor. Bunun başlıca nedenini ise talepleri karşılamamanın süreci baltalamak isteyen ülkeler tarafından "sürekli ihlal" olarak yorumlanma riskinin bulunması oluşturuyor. Müzakere Çerçevesi'nde de "sürekli ihlal" durumunda müzakerelerin askıya alınabileceği net bir şekilde dile getiriliyor. 
İlerlemenin 2 yıl içerisinde kaydedilmesi gereği ise yeni bir şart değil. Bu, belgenin özelliğinden kaynaklanan bir durumu yansıtıyor. Bundan önceki KOB'larda da kısa vadeli hedeflerin yerine getirilme süresi "1 - 2 yıl" olarak öngörülmüştü. 
Taslak belgede 2003 yılındaki belgeden farklı olarak gündeme gelen ve dün Milliyet'te yayımlanan unsurların dışındaki konular yıllardır çeşitli belgelerde dile getiriliyor. Bunların başını işkence ve kötü muamele çekiyor. AB bu konuda belirlenen sıfır hoşgörü politikası bağlamında alınan önlemlerin Avrupa İnsan Hakları Sözleşmesi AİHS kararlarına uyumlu bir şekilde uygulanmasının sağlanmasını istiyor. 
Yargının bağımsızlığının sağlanması, mahkeme salonlarında savunma ve iddia makamlarının eşitliğinin sağlanması, insan hakları konusundaki kararlarda yorumun tutarlı ve AİHS çizgisinde olması da istekler arasında yer alıyor. İnsan hakları ve temel özgürlüklerden tüm bireylerin yararlanmasının sağlanması, sadece düşüncelerini ifade etmeleri nedeniyle ceza almış kişilerin durumlarının düzeltilmesi, namus cinayetleri dahil olmak üzere kadına yönelik şiddetin önlenmesi, Türkçe dışındaki dillerde radyo ve TV yayınların sağlanması da belli başlı diğer istekleri oluşturuyor. 

'Rumlar Türkiye'yi kontrol edecek' 

TAKİ BERBERAKİS Atina 

Yunanistan Başbakanı Kostas Karamanlis, önceki gün parlamentoda dış politika konulu bir toplantıda yaptığı konuşmada, "İlk kez AB'ye aday bir ülke, yani Türkiye dış politikasındaki tavırlarını sınırlayan önkoşullarla da değerlendirilecektir. Bu konudaki değerlendirmelerle ilgili kararlar da 25 üye ülke tarafından oybirliğiyle alınacaktır. Dolayısıyla Türkiye, Atina ve Lefkoşa Rum Kesimi tarafından da kontrol edilecektir. Atacağı her adımda Kıbrıs'ı Rum Kesimi da karşısında bulacaktır" dedi. 
Türkiye'nin AB tarafından değerlendirilmeye alınacak konular arasında "müzakere süreci içerisinde Kıbrıs'ı Rum tanıması", "İstanbul Rum Ortodoks Patriği ile İstanbul, Bozcaada ve Gökçeada Rumlarının haklarıyla ilgili politikasında köklü değişiklikler yapması" gibi konuların yer aldığını belirten Karamanlis, "Türkiye, AB kriterlerine ve önkoşullarına, AB'nin ilke ve değerlerine tam olarak uyum sağladığında AB üyesi olabilir. 'Casus Belli' ve AB topraklarını işgal eden ilkelerle değil" diye konuştu. 


</TEXT>
</DOC>
