<DOC>
<DOCNO> 389195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/soneko04.html </URL>
<DATE> 2005/10/24/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Verimliliğini artıran sektörler daha hızlı büyüdü 
</HEADLINE>
<TEXT>

     Kriz sonrasında Türkiye’de en hızlı üretim ve ihracat artışı sağlayan sektörlerin aynı zamanda en yüksek verimlilik artışı kaydeden sektörler olduğu belirlendi. 
     Merkez Bankası’nın Türkiye’nin toplam ihracatı içerisindeki payı yüzde 2.5’in üzerinde bulunan imalat sanayiinin alt sektörlerini esas alarak yaptığı belirlemeye göre, son yıllarda Türkiye’nin sanayi üretimi ve ihracatının lokomotifi haline gelen motorlu kara taşıtları sektörü aynı zamanda verimliliğini de en fazla artıran alt sektör oldu. 
     2001 yılının son çeyreği ile bu yılın ikinci çeyreği 
     karşılaştırılarak yapılan belirlemeye göre motorlu kara taşıtları sektörü söz konusu dönemler itibariyle verimliliğini yüzde 106 oranında artırırken, üretiminde yüzde 203.1, ihracatında ise yüzde 239.9 oranında büyüme yaşandı. 2001-2005 yılları arasında yüzde 56.7 ile verimliliği fazla artan ikici alt sektör olan metal eşya sanayii ise üretimini yüzde 35.1 büyütürken ihracatta sağladığı artış ise yüzde 233.3 olarak gerçekleşti. Söz konusu dönemler itibariyle verimliliği yüzde 54.6 artan kimyasal madde ve ürünleri alt sektörünün üretiminde yüzde 48, ihracatında ise yüzde 85 oranında artış kaydedildi. Yüzde 50.9 oranında bir verimlilik artışı yakalayan plastik ve kauçuk ürünlerindeki üretim artışı yüzde 59.2’yi ihracat artışı ise yüzde 137.2’yi buldu. 2001-2005 yılları arasında üretimini yüzde 142, ihracatını ise yüzde 200 oranında büyüten radyo-TV haberleşme cihazları sektöründeki verimlilik artışı ise yüzde 64.3 olarak gerçekleşti. Merkez Bankası’nın DİE’nin verilerinden yaptığı belirlemelere göre verimliliğini sadece yüzde 5.6 oranında artırabilen tekstil ürünlerinde üretim artışı yüzde 6.4’te kaldı, ihracat artışı ise yüzde 70.1 oldu. Verimliliği yüzde 5.3 oranında azalan giyim eşyası sektöründe ise üretim 2001 yılına göre yüzde 4.1 arttı. İhracat artışı ise yüzde 81 oldu. Yapılan hesaplamalara göre 2001-2005 yılları arasında imalat sanayiinde verimlilik ortalama yüzde 30 oranında artış kaydederken, üretim artışı da yüzde 36.3 olarak gerçekleşti. Aynı dönemde sektörün toplam ihracat artışı ise yüzde 126.6 olarak gerçekleşti. 

ANKA 
     
</TEXT>
</DOC>
