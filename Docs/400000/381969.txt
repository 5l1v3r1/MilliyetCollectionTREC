<DOC>
<DOCNO> 381969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sonspo23.html </URL>
<DATE> 2005/09/27/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Özdemir Hiddink Fenerbahçe'yi tanıyor, zor maç olacak... 
</HEADLINE>
<TEXT>

     Fenerbahçe Kulübü İkinci Başkanı Nihat Özdemir, Avrupa Şampiyonlar Ligi E Grubu'nda yarın Hollanda'nın PSV Eindhoven takımıyla önemli bir maç yapacaklarını belirterek, kendi saha ve seyircileri önünde gruptaki ilk galibiyetlerini almak istediklerini söyledi. 
     Nihat Özdemir, AA muhabirine yaptığı açıklamada, ligde ilk maçta Milan karşısında iyi oynamalarına rağmen son dakikalarda yedikleri gollerle İtalya'dan puansız döndüklerini hatırlatarak, ''Oradan puanla dönmeyi isterdik. Ama önümüzde 5 maç ve alınacak 15 puan var. Özellikle sahamızda PSV Eindhoven ve Schalke 04 ile arka arkaya yapacağımız maçları kazanmayı hedefliyoruz'' dedi. 
     Ligde yarın karşılaşacakları rakipleri PSV Eindhoven'ın çok iyi bir takım olduğunu vurgulayan Özdemir, şöyle devam etti 
     ''Teknik direktörleri Guus Hiddink, bizim eski teknik direktörlerimizden. Hem Fenerbahçe'yi hem de Türk futbolunu iyi tanıyor ve takip ediyor. PSV Eindhoven'a geçen sezon bu ligde yarı final oynattı ve şanssız bir şekilde finali kaçırdı. Transferde önemli oyuncularını kaybettiler ama 2 tane çok iyi transfer yaptılar. Zor maç olacak. Rakibimiz hala Şampiyonlar Ligi'nin en güçlü takımlarından. Bu unutulmamalı. Kendi sahamızdaki ilk maçta PSV Eindhoven'ı yenerek, Schalke 04 ile yapacağımız maça da moralli çıkmak istiyoruz.'' 
     
     ''TUNCAY'IN OLMAYIŞI BİR KAYIP'' 
     Nihat Özdemir, yıldız futbolcu Tuncay Şanlı'nın yarınki maçta sakatlığı nedeniyle oynayamayacak olmasının bir kayıp olduğunu söyledi. 
     Tuncay'ın böyle maçlar için önemli bir futbolcu olduğunu kaydeden Özdemir, ''Tuncay, Türk Milli Takımı'nın da önemli oyuncularından biri. Sakatlığı nedeniyle oynamayacak olması bizim için bir kayıp. Bu maçlar için önemli bir oyuncu. Onun da olmasını isterdik. Ama geniş bir kadromuz var. Onun yerini dolduracak arkadaşlar da kadromuzda bulunuyor'' diye konuştu. 
     
     TARAFTARLARA UYARI 
     Nihat Özdemir, yarın stadı doldurmalarını bekledikleri taraftarlarından uzatma dakikalarını kadar takımı desteklemelerini istedi. 
     Özdemir, yarınki maçta dikkatli olmaları konusunda taraftarları uyararak, ''Taraftarlarımız sahaya yabancı madde atmasın, meşale yakmasın. UEFA kriterlerine göre bunlara büyük cezalar var. Seyircisiz oynama, saha kapatma ve büyük para cezaları veriliyor. Seyircimiz dikkatli ve uyanık olmalı'' dedi. 
     Bilet fiyatlarının pahalı olduğu şeklindeki eleştirilerle ilgili olarak Özdemir, ''Biz kombine biletleri sattık. Bu paradan aşağı bilet satsaydık, o zaman kombine alanlara haksızlık olurdu. Sahamızda 3 tane Şampiyonlar Ligi maçı oynayacağız. Bu maçlarda taraftarımızın desteğini ihtiyacımız var'' diyerek sözlerini tamamladı. 
     
</TEXT>
</DOC>
