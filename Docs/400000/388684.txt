<DOC>
<DOCNO> 388684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/ekonomi/eko03.html </URL>
<DATE> 2005/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Axa'da gereğini yapacağız' 
</HEADLINE>
<TEXT>


Oyak, ortağı Fransız sigorta şirketi Axa'nın, Ermeniler'in yakınlarına soykırım tazminatı olarak 17 milyon dolar ödemesi ile ilgili gerekli girişimlerin yapıldığını açıkladı 

ANKARA ANKA 

Oyak, Türkiye'de Axa-Oyak Sigorta'da ortak olduğu Fransız sigorta şirketi Axa'nın, Osmanlı Devleti'nin 1915 yılında zorunlu göçe tabi tuttuğu Ermenilerin yakınlarına 17 milyon dolarlık ödeme yapmayı kabul etmesiyle ilgili olarak gerekli girişimin yapıldığını ve değerlendirmelerin sonucunda "gereğinin yapılacağını" açıkladı. 
Oyak'tan yapılan açıklamada, Axa'nın ABD'nin Kaliforniya eyaletinde yaptığı uygulamaların, son günlerde, Axa Oyak Sigorta şirketi de gündeme getirilerek, kamuya yansıtıldığına dikkat çekildi. 

Yüzde 50-50 ortak 
Açıklamada şöyle denildi "Doğan hassasiyetin bilincinde olunarak, bu husus Oyak'ın en üst kurullarında tüm boyutlarıyla görüşülerek gerekli değerlendirmeler yapılmış olup, halkımızın hissiyatını yansıtan her türlü girişim, Axa Fransa nezdinde en üst düzeylerde ve kararlılıkla yürütülmektedir. Kurumumuz, sürdürmekte olduğu çalışmaların neticesinde ulaşılacak sonuca göre gereğini yapma kararı almış bulunmaktadır." 
Axa-Oyak, 5 Şubat 1999'da Axa ve OYAK gruplarının Türkiye'deki sigortacılık faaliyetlerini tek bir çatı altında toplamaya karar vermesiyle yüzde 50'er payla kuruldu. 


</TEXT>
</DOC>
