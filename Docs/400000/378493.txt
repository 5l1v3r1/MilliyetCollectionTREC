<DOC>
<DOCNO> 378493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sonyas05.html </URL>
<DATE> 2005/09/14/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Rekor için 15 bin kişi aynı anda oynayacak 
</HEADLINE>
<TEXT>

     Mustafa ARSLAN DHA 

      BURDUR'un dünyaya tanıtılması ve kent turizmine hareketlilik kazandırılması için 25 Eylül Pazar günü yaklaşık 15 bin kişi, Teke Yöresi Halk Oyunları oynayacak. Burdurlular, En geniş katılımlı yöresel oyun’ kategorisinde dünya rekoru kırmayı deneyip Guinness Rekorlar Kitabı'na girerek şehirlerini tanıtmaya çalışacak. 
     Burdur'un renkli simalarından biri olan Avukat Mustafa Karaca, doğal, tarihi ve turistik değerleri yeterince tanıtılamadığı için Uyuyan Güzel’ olarak anılan kentin dünyaya tanıtılması amacıyla, 5 bin kişinin aynı anda Teke Yöresi Oyunları oynayarak Guinness Rekorlar Kitabı'na girmesi için rekor denemesi yapma fikrini ortaya attı. Fikri benimseyen Vali Can Direkçi ise, rekor denemesinin, 15 bin kişi ile yapılmasını istedi. Merkez, ilçe, belde ve köylerdeki ilköğretim okullarından başlamak üzere Teke Yöresi Oyunları'nı bilen herkes denemeye katılmaya çağrıldı. Beden eğitimi öğretmenleri ve halk oyunları öğreticileri, deneme için seçilen Teke Zortlatması, Menevşe Dedikleri Keziban Yenge ve Serender adlı 3 oyunu, denemeye katılacak olanlara öğretmeye başladı. Okullara ve muhtarlıklara bu oyunların figürlerinin tarif edildiği CD'ler dağıtıldı. Bu arada Guinness'e yapılan, En geniş katılımlı yöresel oyun’ kategorisinde dünya rekoru denemesi için resmi başvuru kabul edildi. 
     Burdur Valiliği, ildeki sivil toplum kuruluşlarının da desteğini alarak, 25 Eylül Pazar günü Gazi Atatürk Stadı'nda yapılacak dünya rekoru denemesini izlemeye gelecek konukları ağırlamaya hazırlanıyor. 
     Kurdukları futbol takımı ile adlarını duyuran Güneyyayla Köyü'ndeki Şalvarspor’un futbolcuları da rekor denemesinin yapıldığı gün stadda yerlerini alarak Burdur'un tanıtımına katkıda bulunacaklarını söyledi. Takım arkadaşları Meliha Gök'ün düğününde biraraya gelen Şalvarspor'un oyuncuları, Teke Yöresi Oyunları'nı zaten iyi bildiklerini, düğünlerde de sık sık oynadıklarını söyledi. 
     
</TEXT>
</DOC>
