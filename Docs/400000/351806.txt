<DOC>
<DOCNO> 351806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/soneko11.html </URL>
<DATE> 2005/06/14/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Kirazın sapını, kayısının çekirdeğini satıyor 
</HEADLINE>
<TEXT>

     Elif DEMİRCİ DHA 

      ORGANİK tarım ürünleri ihracatı yapan Nimeks Organics Şirketi, ABD'ye, Avrupa'ya ve Japonya'ya yılda 20 milyon dolarlık ürün sattı. Bu yılki ihracatı 30 milyon dolara çıkarmayı hedefleyen Nimeks, ürünün kendisinin yanı sıra kirazın sapını, kayısının çekirdeğini de ihraç ediyor. 
     Hacettepe Üniversitesi'ndeki tarih eğitimini, ağabeyi Sabri Memur'un Gel birlikte ihracat yapalım'' teklifiyle bırakan Niyazi Memur, bugün 4 fabrika, 1500 üretici, 300 çalışanıyla tarım ürünü ihracatı yapıyor. 20 yıl önce kurulan Nimeks'in, 10 yıldır organik tarım yaptığını söyleyen Memur, 50'ye yakın ürünü işleyip, sattıklarını belirterek, Ürün çeşidimiz oldukça fazla. Kuru meyve, kabuklu yiyecekler, bakliyat ürünlerini satıyoruz. Ayrıca komposto, püre yapıyoruz, meyve ve sebzeleri ayıklayıp, doğrayarak ihraç ediyoruz'' dedi. 
     İzmir, Manisa, Aydın, Bursa, Bilecik, Antalya, Afyon, Bolu, Isparta, Konya, Kahramanmaraş, Malatya, Gaziantep ve Trabzon'da toplam 1500 üreticinin organik tarım ürünlerini satın alıp, İzmir, Bilecik ve Malatya'daki 4 fabrikada işleyerek ihraç eden Niyazi Memur, 20 milyon dolarlık ihracatını bu yıl 30 milyon dolara çıkarmayı hedeflediğini söyledi. Memur, geçen yıl iki bin ton kuru meyve, iki bin ton dondurulmuş sebze ve meyve, bin ton bakliyat ve 500 ton kabuklu yiyecek ihraç ettiklerini belirterek, özellikle dondurulmuş ürün pazarının geniş olduğuna dikkat çekti. Memur, Biz meyvelerin saplarını ve çekirdeklerini temizleyerek, sebzeleri ayıklayıp, küp küp doğrayıp dondurarak ihraç ediyoruz. Bu meyve ve sebzeler ABD ve Avrupa'da özellikle bebek mamalarında, yoğurt, süt, reçel, dondurma, pasta yapımında kullanılıyor. ABD ve Avrupa halkı özellikle bebek mamalarının organik tarım ürünlerinden yapılmış olmasını tercih ediyor. Dondurulmuş ürünlerimizi gıda sanayinde kullanıyorlar'' dedi. 
     Memur, firmasının organik tarım ürünleri ihracatında Türkiye çapında önemli bir yerde olduğunu vurgulayarak, Başka bir sanayi dalında yılda 20 milyon dolarlık ihracat çok görülmeyebilir. Ancak gıdada oldukça iyi bir rakam. Organik tarım ürünleri ihraç eden belli başlı 5 firma içinde yer alıyoruz. Üretimin üçte birini ABD'ye satıyoruz. ABD'nin Pensilvanya eyaletinde pazarlama ofisi de kurduk. Geri kalan ihracatı başta Almanya, İngiltere ve Fransa olmak üzere Avrupa'ya ve Japonya'ya yapıyoruz. Japonlar, özellikle çileğe yoğun talepte bulunuyorlar'' dedi. Niyazi Memur, meyvenin kendisinin yanı sıra çöpünü bile ihraç ettiklerini dile getirerek, Kirazın sapı ilaç yapımında, çekirdeği ise yatak imalatında kullanılıyor. Geçen yıl Almanya'ya 200 ton çekirdek ve sap sattık. Kayısı çekirdeğinin kabuğu mobilya sektöründe değerlendiriliyor. Geçen yıl İtalya'ya 100 ton kayısı çekirdeği kabuğu sattık. Çekirdeğin içindeki kısmı da çerez olarak ihraç ediyoruz'' dedi. 
     
     ORGANİK ÜRÜNLER NEDEN PAHALI 
     Nimeks Organics Şirketi Başkanı Niyazi Memur, kimyasal ilaç ve gübre kullanılmadan yapılan organik tarımda üreticinin harcadığı emek açısından bir fark olmadığını ancak bu ürünlerin ticaretinde sertifikasyon ve denetim firmaları ile analiz laboratuvarlarına çok yüksek paralar ödendiğini, bu maliyetin de tüketiciye yansıtıldığını anlattı. Memur, Sertifikasyon ve denetim firmaları, üretimden tüketiciye kadar uzun bir zincirde denetim yapıyor. Toprağı, ürünün yetiştirilmesini, işlenmesini, paketlenmesini, saklanmasını, nakliyesini, satışını titizlikle inceliyor. Bu denetim firmalarına bu hizmetleri nedeniyle oldukça yüksek paralar ödüyoruz. Ayrıca ürünleri ihraç etmeden önce Avrupa'daki laboratuvarlarda analiz ettiriyoruz. Bir analizin ücreti 400 euro. Bu masrafların çok yüksek olması maliyeti artırdığı için bu da fiyata yansıyor'' dedi. 
     
</TEXT>
</DOC>
