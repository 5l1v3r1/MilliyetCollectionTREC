<DOC>
<DOCNO> 352909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/soneko07.html </URL>
<DATE> 2005/06/17/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Telekom ihalesine katılacak ortaklıklar açıklandı... 
</HEADLINE>
<TEXT>

     Türk Telekomünikasyon A.Ş.’nin yüzde 55’lik hissesinin blok satışı suretiyle özelleştirilmesi ihalesine katılmak için önyeterlilik almış 13 yatırım grubu, bugün kimlerle ortak olduklarını Özelleştirme İdaresi'ne bildirdi. Ortaklıkla ilgili ilk açıklama Koç Holding ve Turkcell'den geldi. Koç Holding, daha önce görüşmelere başladığı Carlyle Grubu ile, Turkcell ise iştiraki Turktell, Genpa Telekomünikasyon, Tekofaks ve Kurtson’la bir konsorsiyum kurdu. 
     
     KOÇ HOLDİNG 

     Koç Holding, Telekom ihalesi için Carlyle Grubu ile ''Ortak Girişim Grubu Anlaşması'' imzaladığını açıkladı. 
     Koç Holding A.Ş'den İMKB'ye yapılan açıklamada, Koç Holding'in, Türk Telekomünikasyon A.Ş. Türk Telekom özelleştirme ihalesine müştereken katılmak üzere Carlyle Partners III, L.P, CP III Coinvestment, L.P, Carlyle Partners IV,L.P, CP IV Coinvestment, L.P. ve Carlyle Europe Partners II, L P'den oluşan T.C. Group L.L.C. Carlyle Grubu ile 16 Haziran 2005 tarihinde Ortak Girişim Grubu Anlaşması imzaladığı belirtildi. Açıklamada, şöyle denildi 
     ''Aynı tarihte Koç Holding A.Ş. ve Carlyle Grubundan oluşan Ortak Girişim Grubu ile Sofrecom S.A. ve France Telecom S.A. arasında Yönetim Danışmanlığı sözleşmesi imzalanmıştır. Sözleşmeye göre, Ortak Girişim Grubu'nun ihaleyi kazanması halinde kurulacak şirketin Türk Telekom hisselerini devralmasını takiben France Telecom S.A'nın bağlı şirketi olan Sofrecom S.A, kurulacak şirkete yönetim danışmanlığı hizmetleri verecektir.'' 
     
     TURKCELL 

     Turkcell ise ihaleye, iştiraki Turktell, Genpa Telekomünikasyon, Tekofaks ve Kurtson’la kurduğu konsorsiyumla katılacak. 
     Turkcell’den İMKB’ye gönderilen açıklamada, şirketin iştiraki Turktell Bilişim Servisleri’nin Telekom ihalesine bir konsorsiyum ile katılımı için gerekli çalışmaları yaparak başvuruda bulunmasına karar verildiği ve bu konsorsiyumun Türk Telekom İhale Komisyonu’ndan ön yeterlilik aldığı anımsatıldı. 
     Konsorsiyumda Turktell’in yüzde 40, Genpa Telekomünikasyon ve İletişim Hizmetleri’nin yüzde 30.01, Tekofaks Ofis ve Haberleşme Ürünleri Pazarlama’nın yüzde 20, Kurtson Maden ve Sanayi İşletmeleri’nin ise yüzde 9.99 oranında pay alacağı bildirildi. 
     İhale şartnamesi, ortak girişim grubu sözleşmesi ve diğer ilgili dökümanların imzalanması konusunda Turktell’e yetki verilmesi kararlaştırıldı. 
     
     PAKİSTAN TELEKOM İHALESİNE KATILMIYOR 

     Öte yandan, Turkcell, Pakistan Telekom ihalesine teklif vermeme kararı aldı. Turkcell’den İMKB’ye gönderilen açıklamada, şirketin uluslararası GSM lisans ihaleleriyle ilgilendiği ve bu kapsamda Pakistan Telekom’un satışa çıkarılan yüzde 26’lık hakim hissesinin özelleştirilmesi sürecine katılarak ön eleme safhasını geçtiği anımsatıldı. İhalede teklif verme konusunun şirket yönetimi tarafından değerlendirildiği ve yapılan değerlendirmeler sonucunda Pakistan Telekom’un özelleştirilmesi ihalesine teklif vermeme kararı alındığı bildirildi. 
     
</TEXT>
</DOC>
