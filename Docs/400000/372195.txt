<DOC>
<DOCNO> 372195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sonsiy17.html </URL>
<DATE> 2005/08/23/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
'Ermeni Konferansı' 23-25 Eylül'de yapılacak 
</HEADLINE>
<TEXT>

     Boğaziçi Üniversitesi BÜ Rektörü Prof. Dr. Ayşe Soysal ve Sabancı Üniversitesi Rektörü Prof. Dr. Tosun Terzioğlu, ertelenen ''İmparatorluğun Çöküş Döneminde Osmanlı Ermenileri'' başlıklı konferansın 23-25 Eylül tarihlerinde gerçekleştirileceğini bildirdi. 
     Prof. Dr. Soysal ile Prof. Dr. Terzioğlu, yaptıkları ortak yazılı açıklamada, geçen mayıs ayında gerçekleştirilmesi planlanan konferansın ertelendiğini hatırlatarak, farklı üniversitelerden akademisyenlerin katılımıyla oluşan hazırlık komitesinin konferans ile ilgili çalışmalarına geçen günlerde yeniden başladığını ve organizasyon konusunda her iki üniversiteye resmi başvurularını yaptığını belirttiler. 
     Her iki kurumun akademik özgürlük anlayışı çerçevesinde bu başvuruyu olumlu olarak değerlendirdiğini ifade eden Soysal ile Terzioğlu, şunları kaydettiler 
     ''İmparatorluğun Çöküş Döneminde Osmanlı Ermenileri' başlıklı konferansın, 23-25 Eylül 2005 tarihlerinde Boğaziçi Üniversitesi'nde yapılması planlanmaktadır. 
     Üniversitelerimizde gerçekleşen bilimsel çalışmalar, akademik camiada çeşitli şekillerde paylaşıma açıktır. 'İmparatorluğun Çöküş Döneminde Osmanlı Ermenileri' başlıklı konferans da, bu tür bilimsel içerikli çalışmaların paylaşılacağı bir buluşmadır. Akademik bir konferans üzerinde siyasi veya başka kriterlerle konferans yapılmadan önce olumlu ya da olumsuz anlamda spekülatif tartışmalar açılması, üniversitenin bilimsel özerkliğini ve akademik özgürlükleri kaçınılmaz bir şekilde zedeler. Kuşkusuz, bir konferansta öne sürülen görüşler kurumları bağlamaz ve bu görüşler akademik çerçeve içerisinde her türlü eleştiriye açıktır.'' 
     
</TEXT>
</DOC>
