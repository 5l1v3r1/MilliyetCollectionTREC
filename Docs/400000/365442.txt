<DOC>
<DOCNO> 365442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sonspo17.html </URL>
<DATE> 2005/07/29/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Galatasaray günü tek idmanla geçirdi 
</HEADLINE>
<TEXT>

     Galatasaray, yeni sezon hazırlıklarını bugün yaptığı tek idmanla sürdürdü. 
     Florya Metin Oktay Tesisleri'nde, Teknik Direktör Eric Gerets yönetiminde 2 saate yakın süren idmanda, sarı-kırmızılılar pas çalışmasının ardından, forvet ve defans oyuncuları karşılıklı gol çalışması yaptı. Antrenman yapılan çift kale maç ile sona erdi. 
     Sarı-kırmızılıların bugünkü antrenmanına, sakatlıkları süren Ayhan ve Ergün, hasta olan İbrahim Yavuz ile Üniversite Milli Takımı'nda bulunan Hasan Kabze katılmadı. 
     Bu arada, uzun bir aradan sonra dün takımla birlikte çalışmaya başlayan Hasan Şaş, antrenmanın sonuna doğru çalışmayı bıraktı. Kulüp doktoru Murat Çevik, Hasan Şaş'ın aynı bölgeden tekrar sakatlanmaması için tedbirli davranarak idmanın son bölümüne katılmadığını, durumunun ciddi olmadığını, yine de yarın kontrolden geçirileceğini söyledi. 
     Öte yandan, Suat Usta da kendisine verilen program dahilinde takımdan ayrı çalıştı. 
     Sarı-kırmızılılar, yeni sezon hazırlıklarını yarın yapacakları idmanla sürdürecek. 
     
</TEXT>
</DOC>
