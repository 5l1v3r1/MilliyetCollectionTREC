<DOC>
<DOCNO> 361189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/dunya/dun01.html </URL>
<DATE> 2005/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gizli servis camileri gözetlesin' tartışması 
</HEADLINE>
<TEXT>


Fransa, Almanya ve İngiltere'de, 'köktendinci fikirlerin yayıldığı mekanlar' olarak görülen camilerin gizli servisler tarafından sürekli gözetim altında tutulması isteniyor 

DIŞ HABERLER SERVİSİ 


İngiltere'de geçen hafta düzenlenen bombalı saldırıların ardında, İngiltere doğumlu İslamcı teröristler olduğunun ortaya çıkması, Avrupa kamuoyunda "köktendinci fikirlerin yayıldığı merkezler" olarak damgalanan camileri yeniden gündeme getirdi. Fransa, Almanya ve İngiltere'de, verilen vaazlarda nefretin körüklendiği düşüncesiyle camilerin izlemeye alınması ve hatta camilere kameralar yerleştirilmesi tartışılıyor. 
Fransa İçişleri Bakanı Nicolas Sarkozy'nin önceki gün Brüksel'de düzenlenen güvenlik konulu AB İçişleri Bakanları toplantısında ortaya attığı "Camileri gözetim altında tutalım" önerisi Almanya'da da dile getirilmeye başlandı. 
İngiltere İçişleri Bakanı Charles Clarke ise camileri gözetlemeye gerek olmadığını söyledi. Clarke, "Bariz durumdaki bazı vaizlerin pozisyonu değerlendiriyoruz" dedi. "Gözetleme, dikkatlice değerledirmemiz gereken büyük bir adımdır" diyen Clarke, "Yaptığımız her şeyde, meşru Müslüman toplulukla çalışmak ve yaptıklarına müdahale etmemek önemlidir" şeklinde konuştu. 
Sarkozy önceki gün AB ülkelerinin içişleri bakanlarına, "radikal vaizlerin militan toplamasının önüne geçmek için ibadet yerlerinin gözetlenmesini" önermişti. 
Almanya'da ise, muhalefetteki Birlik Partileri CDU CSU , ülkedeki Müslümanların ve örgütlerinin daha sıkı kontrol edilmesini istedi. Bayvera Eyaleti İçişleri Bakanı Günther Beckstein CSU , Berliner Zeitung gazetesine verdiği demeçte, "Her camide ne olup bittiğini bilmeliyiz. Radikal görüşlerin yayılmaya çalışıldığı her mekanda gizli servisin olanaklarıyla biz de olmalıyız" dedi. CDU CSU'nun iktidara gelmesi halinde Federal İçişleri Bakanlığı'na getirilmesi beklenen Beckstein, ülkede tehlike ve korku saçan noktalara güvenlik kameraları yerleştirilmesini de önerdi. 
Beckstein'in bu önerisine Brandenburg Eyaleti İçişleri Bakanı Jörg Schönbohm CDU destek verdi. Müslümanların sıkı kontrol altında alınması isteğine, Yeşiller ve CDU CSU'nun olası koalisyon ortağı Hür Demokrat Parti'den FDP ise eleştiri geldi. Federal Hükümetin Göç, Mülteci ve Uyum Sorumlusu Marieluise Beck Yeşiller , Müslümanların kontrol edilmek yerine, topluma açılmalarına yardımcı olunmasının ve camilerin şeffaflaştırılmasını daha akıllıca olacağını söyledi. 


</TEXT>
</DOC>
