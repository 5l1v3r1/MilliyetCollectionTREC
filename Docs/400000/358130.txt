<DOC>
<DOCNO> 358130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/sontur19.html </URL>
<DATE> 2005/07/04/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Düğünde bıçaklanan liseli öldü 
</HEADLINE>
<TEXT>

     İZMİT Kocaeli , DHA 

      İZMİT'e bağlı Durhasan Solaklar Köyü’nde iki gece önce yapılan düğün töreninde çıkan kavgada bıçakla yaralanan 19 yaşındaki Beyhan Vural öldü. 
     Çukurbağ Mahallesi’nde oturan Sabancı Anadolu Teknik Lisesi öğrencisi Beyhan Vural, arkadaşının düğünü için Durhasan Solaklar Köyü’ne gitti. Düğün töreni sırasında Beyhan Vural, köyde bir grup gençle tartıştı. Kendi arkadaşlarının da katıldığı ve kavgaya dönüşen tartışmada 3 yerinden bıçaklanan Beyhan Vural, Kocaeli Devlet Hastanesi'ne kaldırıldı. 
     Kocaeli Devlet Hastanesi’ne kaldırılan Beyhan Vural, doktorların tüm çabalarına karşın kurtarılamadı. Beyhan'ı kimin bıçakladığının saptandığını belirten jandarma yetkilileri, adı açıklanmayan bu kişinin yakalanması için çalışmaların sürdüğünü bildirdi. 
     
</TEXT>
</DOC>
