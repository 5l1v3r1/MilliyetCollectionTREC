<DOC>
<DOCNO> 354583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/guncel/agun.html </URL>
<DATE> 2005/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Vietnamlılar Aziz Nesin okuyor 
</HEADLINE>
<TEXT>


Vietnam'dan Türkiye'ye ilk resmi ziyareti gerçekleştiren Dışişleri Bakanı Nguyen Dy Nien, Aziz Nesin ile Nasreddin Hoca'nın ülkesinde çok iyi tanındığını söyledi 

Utku Çakırözer - Ankara Fotoğraf SERDAR ÖZSOY 

Vietnam Dışişleri Bakanı Nguyen Dy Nien, Irak'taki gelişmelerle 1963 - 1975 yıllarında yaşanan Vietnam Savaşı'nın birbirinden farklı olduğunu söyledi. Halkının Türk kültürüne ilgi duyduğunu belirten Nien, Aziz Nesin ve Nasreddin Hoca'nın ülkesinde çok iyi tanındığını kaydetti. 
Vietnam'dan Türkiye'ye ilk resmi ziyareti gerçekleştiren Nien, Milliyet'e, şu değerlendirmelerde bulundu 

2.5 MİLYON ÖLÜ 
ABD, 2. Dünya Savaşı'nda kullanılan toplam bomba miktarından daha fazlasını bizim üzerimize attı. 2.5 milyon insan öldü. Her yer yıkıldı. İnsanlarımızın gücü ve dış destekle ülkemizi yeniden inşa ettik. Bizim mücadelemiz, tüm dünyada halkların bağımsızlık ve özgürlükleri için ayağa kalkmalarını sağladı. 

SİZE MİNNETTARIZ 
Vietnam Savaşı'nda Türkiye ile diplomatik ilişkimiz olmadığı için, hükümetinizin net bir tavrı yoktu. Ancak Türk halkı bize büyük destek verdi. Buna minnettarız. Hanoi ve Ho - Chi - Min City'deki müzelerimizde, savaş sırasında Türkiye'de basılan yayınlardan da örnekler var. 

IRAK-VİETNAM 
Bunları karşılaştıramayız. Zamanlama farklı, problem farklı. Bağımsızlığımız ve ülkemizin yeniden birleşmesi için savaştık. Bu nedenle tüm dünyanın desteğine sahiptik. Hatta Amerikan halkı da bizi destekledi. Tüm Vietnamlılar bir aradaydı. 

ABD BÜYÜK GÜÇ 
ABD şu anda dünyanın en büyük gücü. Barış ve refah yönünde tüm dünyada daha önemli, yapıcı rol oynamasını bekliyor ve umuyoruz. Ben buraya gelirken başbakanımız da ABD'ye gitti. Onlarla ilişkilerde yeni bir dönem başlatıyoruz. 

BURS VE YATIRIM 
Dünya Ticaret Örgütü üyeliğimiz için desteğinizi, Türk girişimcileri de yatırım için Vietnam'a bekliyorum. Türkiye'ye fazla öğrenci gönderebilmemiz için, daha çok burs sağlamanızı bekliyoruz. 

HOCA'NIN MİZAH ANLAYIŞI 
Türkiye'nin çok büyük bir tarihi var ve medeniyetin beşiği. Sizinle ilgili daha fazlasını öğrenebilmek için, Türk edebiyatının örneklerinin Vietnam diline çevrilmesini istiyoruz. Aziz Nesin'in eserleri ülkemiz diline çevrilmiş ve büyük ilgi çekmiştir. Kütüphanelerde ve kitapçılarda bulunabilir. Nasreddin Hoca'nın fıkraları da dilimize çevrildi. Küçük yaşlardan itibaren Vietnamlılar Hoca'nın mizah anlayışını öğrenirler. Onun fıkraları hem İngilizce hem Vietnam dilinde çevrilmiştir. 

Bayraktaki yıldızı anlattı 

Röportaj sonrası sarı yıldızlı kızıl bayrağın hik yesini anlatarak poz veren Nien, "1941'de Fransızlara direniş hareketi sırasında ilk kez kullanılan bayraktaki kırmızı devrimi, yıldız da halkı ve liderini temsil ediyor. 1945'te bağımsızlığımızı ilan edince resmi sembolümüz oldu" dedi. 


</TEXT>
</DOC>
