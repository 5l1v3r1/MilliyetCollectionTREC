<DOC>
<DOCNO> 359100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sontur35.html </URL>
<DATE> 2005/07/07/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Mayın geç patladı, can ve mal kaybı olmadı 
</HEADLINE>
<TEXT>

     Osmaniye’de, Zorkun Yaylası’na giden askeri araçların güzergahındaki Olukbaşı Demircik Tepe mevkiinde terör örgütü üyeleri tarafından yerleştirildiği belirlenen uzaktan kumandalı mayın patladı. Patlamanın geç gerçekleşmesi, can ve mal kaybını önledi. 
     Alınan bilgiye göre, kent merkezindeki görevlerini tamamladıktan sonra Zorkun Yaylası Komando Birliği’ne dönen 2’si zırhlı 4 araçtan oluşan konvoy, Olukbaşı Demircik Tepe mevkiinden geçtikleri sırada, terör örgütü PKK Kongra-Gel üyeleri tarafından daha önce yerleştirildiği tespit edilen uzaktan kumandalı mayın patlatıldı. 
     Patlamadan sonra, terör örgütü üyelerince, askeri araçlara ateş açıldı. Askerlerin karşılık vermesi sonucu, terör örgütü üyeleri ormanlık alana kaçtı. 
     Olay yerinde Erzin Jandarma Özel Hareket Taburu’nun operasyon başlattığı belirtildi. 
     Osmaniye Valisi İsa Küçük, AA muhabirine yaptığı açıklamada, Zorkun Yaylası ve çevresinde geniş çaplı operasyon başlatıldığını, teröristlerin takibe alındığını söyledi. 
     
</TEXT>
</DOC>
