<DOC>
<DOCNO> 374286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/yasam/ayas.html </URL>
<DATE> 2005/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
300 yıllık duvar yıkılıp kapı oldu 
</HEADLINE>
<TEXT>


Yeni Valide Camii imarethanesi, 10 yıllığına Katibim lokantalarına verildi. Lokantaya kapı lazım olunca da, 300 yıllık tarihi duvar 2 günde yerle bir edildi 

Ömer Erbil 

Üsküdar Meydanı'nda uzun süre harabe halinde duran, bir süre önce de özel bir şirketin depo olarak kullandığı 300 yıllık Yeni Valide Camii Külliyesi'ne ait imarethane, Vakıflar Genel Müdürlüğü'nce onarım planı kapsamına alındı. 
İmarethane, 'Restore et, işlet, devret' modeliyle, 10 yıllığına Katibim lokantalarına verildi. Takiben, 400 bin YTL keşif bedeliyle ihaleye çıkan imarethane restorasyonu işini, Bilgen İnşaat Elektrik Otomotiv ile Melikoğlu İnşaat Gıda Otopark şirketleri aldı. Kontrolörlüğü de, Vakıflar Bölge Müdürlüğü üstlendi. 

Yıkım bitti, müdahale yolda 
Restorasyon dahilinde, önce beton kaplı kubbeler temizlendi. Ardından, imarathanenin Üsküdar Meydanı'na bakan dış duvarına kapı açılmak istendi. Beton kırma makineleriyle işe başlayan 2 işçi, 300 yıllık tarihi duvarı 2 günde yerle bir etti. 
İstanbul Vakıflar Bölge Müdürlüğü'nden bir yetkili, durumdan haberleri olmadığını savunarak, "Koruma Kurulu'ndan geçen projede oraya yeni bir kapı açma durumu yok. Zaten yan sokağa açılan bir kapısı var. Duruma müdahale edeceğiz" dedi. 

Ticari yaklaşım tahribatı 

Arkeoloji ve Arkeologlar Derneği İstanbul Şube Başkanı Doç. Dr. Sevil Gülçur, "Kurul metro kazılarındaki tarihi eserleri de kaldırttı. Dava açtık. Özgün mimariye dokunmak suçtur" dedi. İstanbul kent mimarisi uzmanı Doç. Dr. Gül Akdeniz de, "Orası çok özgün bir mimariydi. Taşın şekli, harcın rengi bile çok önemli. Hiçbir zaman orijinalini tutmuyor. Ticari amaçlı yaklaşımlar sürekli tahribata yol açıyor" diye konuştu. 


</TEXT>
</DOC>
