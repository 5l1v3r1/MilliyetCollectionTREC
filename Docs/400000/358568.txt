<DOC>
<DOCNO> 358568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sondun01.html </URL>
<DATE> 2005/07/06/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Uluslararası Af Örgütü'nden, İngiltere'ye silah satışı suçlaması... 
</HEADLINE>
<TEXT>

     Uluslararası Af Örgütü Amnesty International , İngiltere ve Doğu Avrupa’daki bazı şirketlerin Orta Afrika’nın Büyük Göller bölgesine silah sattığını, bu silahların daha sonra Demokratik Kongo Cumhuriyet’inde kullanıldığını bildirdi. 
     Örgütün yayımladığı bir raporda, Balkanlar ve Doğu Avrupa ülkelerinden, Büyük Göller bölgesine silah ve mühimmat sevkıyatı yapıldığını, bu silah ve mühimmatın Demokratik Kongo Cumhuriyeti, Ruanda ve Uganda hükümetlerine teslim edildiğini, daha sonra da Demokratik Kongo Cumhuriyeti’nin doğusunda şiddet eylemlerinde bulunan silahlı milis gruplarına dağıtıldığı belirtildi. 
     Örgüt sözcüsü, "Demokratik Kongo Cumhuriyeti’nde 7 yıl boyunca süren çatışmalarda milyonlarca insan öldü. Silahlı kişiler hala tecavüz ve yağmalama eylemlerine devam ediyor ve sivilleri öldürüyor ve silahlar gelmeye devam ediyor" dedi. 
     Örgüt, İngiliz hükümetine bu olayla ilgili soruşturma açması, BM’ye de bölgedeki silahlarla ilgili koyduğu ambargoyu güçlendirmesi çağrısında bulundu. 
     
</TEXT>
</DOC>
