<DOC>
<DOCNO> 361094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sonspo17.html </URL>
<DATE> 2005/07/14/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Boğaziçi Köprüsü'nde Formula 1 şov... 
</HEADLINE>
<TEXT>

     Formula 1 Dünya Şampiyonası'nda 21 Ağustos'ta gerçekleştirilecek Türkiye Grand Prix'i öncesi takımların tanıtım organizasyonları sürerken, İstanbul'un son konuğu Red Bull Racing Takımı ve pilotu David Coulthard olacak. 
     Red Bull Racing'den yapılan açıklamada, 17 Temmuz Pazar günü gerçekleştirilecek organizasyonda, pilotları dünyaca ünlü İskoç sürücü David Coulthard'ın, aracıyla Boğaziçi Köprüsü üzerinden Avrupa'dan Asya'ya geçeceği belirtildi. 
     Organizasyonda, Dolmabahçe Sarayı'ndan Formula 1 aracıyla çıkış yapacak olan David Coulthard, Boğaziçi Köprüsü üzerinden Asya Kıtası'na geçiş yapacak ve yine aynı yol üzerinden tekrar Dolmabahçe Sarayı'na dönecek. 
     Formula 1'de 2005 sezonu 11. yarışı sonrasında pilotlar sıralamasında 17 puanla 11. sırada yer alan İskoç pilot, organizasyon sonrası Dolmabahçe Sarayı'nda bir de basın toplantısı düzenleyecek. 
     
</TEXT>
</DOC>
