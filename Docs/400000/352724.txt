<DOC>
<DOCNO> 352724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sonyas05.html </URL>
<DATE> 2005/06/16/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Kırmızı et bağırsak kanseri riskini artırıyor 
</HEADLINE>
<TEXT>

     LONDRA, DHA 

      ULUSLARARASI bilim adamları tarafından yapılan geniş kapsamlı bir araştırmada, kırmızı ve işlenmiş etin bağırsak kanseri riskini artırdığı ortaya çıktı. 
     5 yıl boyunca, 10 Avrupa ülkesindeki yaklaşık 500 bin kadın ve erkeğin beslenme alışkanlıklarının incelendiği araştırmanın ardından Dünya Sağlık Örgütü’ne bağlı Uluslararası Kanser Araştırma Kurumu IARC , herkesi daha fazla balık ve daha az kırmızı et yemeye çağırdı. 
     
     YÜKSEK RİSK GRUBUNDAKİLER GÜNDE 160 GRAMDAN FAZLA KIRMIZI ET TÜKETİYOR 
     İleriye Yönelik Avrupa Kanser ve Beslenme Araştırması’na göre, günde bir adet jambonlu sandviç ve bir fileto bifteğe eşit olduğu belirtilen 2 porsiyon kırmızı et yiyenlerde bağırsak kanserine yakalanma riski, haftada sadece bir porsiyon kırmızı et tüketenlere oranla yüzde 35 oranında artıyor. 
     Araştırmada, yüksek risk grubunda yer alanların günde 160 gramdan fazla kırmızı et yediği ortaya çıkarken, İngiliz The Guardian gazetesindeki haberde, ortalama bir fileto bifteğin 140 gram, ortalama bir hamburger etinin ise 100 gram olduğu ifade edildi. 
     
     GÜNAŞIRI 80 GRAM BALIK KANSERE KARŞI KORUYOR 
     Çeşitli ülkelerden katılan bilim adamları tarafından hazırlanan raporda, meyve, sebze ve tahıl ürünlerinden bol bol lif alan kişilerde kırmızı etin yol açabileceği risklerin çok daha düşük olduğu belirtilirken, düzenli olarak, günaşırı en az 80 gram balık yemenin koruyucu etki yaptığı vurgulandı. Araştırmaya göre, günaşırı 80 gram balık yiyenlerde, haftada bir defadan daha az balık yiyenlere oranla bağırsak kanserine yakalanma riski yüzde 30 düşüyor. 
     
</TEXT>
</DOC>
