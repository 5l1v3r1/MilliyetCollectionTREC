<DOC>
<DOCNO> 381874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sondun48.html </URL>
<DATE> 2005/09/27/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
900 metre derinlikte mürekkepbalığı buldular... 
</HEADLINE>
<TEXT>

     Japon bilim adamları, okyanusların derinliklerindeki en gizemli yaratıklardan biri olan dev mürekkepbalığını ilk kez fotoğrafladılar. 
     Ulusal Bilim Müzesi’nden Tsunemi Kubodera ile Balina İzleme Birliği’nden Kyoiçi Mori, Kuzey Pasifik’in karanlık ve soğuk sularında, 900 metre derinlikte "Architeuthis"in ilk görüntülerini elde ettiler. 
     Dev mürekkepbalıklarının yerini saptamak ve üzerlerinde canlıyken araştırma yapmak çok zor olduğu için şimdiye kadar bu yaratıklar hakkında çok az şey biliniyordu. Uzunlukları 18 metreye varan dev maürrekkep balıkları, ancak ölü olarak karaya vurduklarında görülebiliyordu. 
     Mori ile Kubodera, mürekkepbalığının izini, bunların en büyük avcısı olan ispermeçet balinalarını takip ederek buldular. Bilim adamları daha sonra, özel kameralar kullanarak dev mürekkepbalığını okyanusun derinliklerinde, doğal ortamında canlı izleme olanağına kavuştular. 
     Dev mürekkepbalıklarının en göze çarpan özelliğinin son derece uzun dokunaçları olduğu belirtildi. 
     
</TEXT>
</DOC>
