<DOC>
<DOCNO> 398053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sontur50.html </URL>
<DATE> 2005/11/25/ </DATE>
<TIME> 23.00 </TIME>
<AUTHOR>  </AUTHOR>
<HEADLINE>
Bakan Çelik Çok Programlı Liseler tasfiye edilecek... 
</HEADLINE>
<TEXT>

     Milli Eğitim Bakanı Hüseyin Çelik, ''Çok programlı liselerin tasfiye edilmesinin rasyonel davranış olacağı kararına vardıklarını'' söyledi. 
     Yozgat'ta eğitimin sorunlarının ele alındığı değerlendirme toplantısına katılan Bakan Çelik, düzenlediği basın toplantısında, yapılan çalışmaları değerlendirdi, alınan bazı kararlar hakkında bilgi verdi. 
     Toplantıda, genel müdürlerin çalışmalarını aktardığını, daha sonra da kaymakamlar, ilçe milli eğitim müdürleri, belediye başkanları, il daire müdürlerinin görüş, düşünce, önerilerini özgürce ifade ettiklerini anlatan Bakan Çelik, ''İyi öğretmen, iyi altyapı, iyi rehberlik bir araya geldiği zaman kalitenin yukarıya çıkması kaçınılmazdır, beklenilen bir sonuçtur. Burada eksik olan bütün bu hususların bir araya gelmemesidir'' diye konuştu. 
     Yozgat'a dün gelen Milli Eğitim Bakanlığı'na bağlı 20 genel müdür ve uzmanın alan taraması yaptıklarını belirten Bakan Çelik, ''Arkadaşlarımız burada eğitimle ilgili net fotoğraflar çekti, çekilen bu fotoğraflar, burada masaya yatırılarak, bir çok tespitler yapıldı'' dedi. 
     Bakan Çelik, mesleki okullardan bir kaçışın olduğunu, Ticaret ve Turizm Genel Müdürlüğü bünyesindeki okullar ile kız meslek liselerinin durumlarının iyi olmasına karşılık, teknik alanlarla ilgili meslek liselerindeki öğrenci sayılarının bir hayli azdığına işaret etti. 
     Çelik, geçmişte, ''popülizm adına, politik mülahazalarla çok programlı lise adı altında açılan okulların tasfiye edilmesi gerektiğini'' kaydederek şunları söyledi 
     ''40 öğrencisi, 50 öğrencisi, 47 öğrencisi olan, 7 öğretmeni bulunan çok programlı liselerimiz var. Buradaki yavrularımız kaliteli eğitim almıyor, her branşta öğretmenleri yok. Bu okulların açık tutulması sadece öğrencilere belki diploma verme sonucu doğuracak ama onlar gerçek manada eğitim almış olmayacaklar. Bu okullardaki öğrencileri pansiyonlu okullara naklederek, onların velilerini ve kendilerini ikna ederek, bu okullarımızı bir program dahilinde, eğitimde bir aksamaya yol açmadan tasfiye etmenin de rasyonel bir davranış olacağının kararına vardık.'' Geceyi Yozgat'ta geçirecek olan Bakan Çelik, sabah ayrılacak. 
     
</TEXT>
</DOC>
