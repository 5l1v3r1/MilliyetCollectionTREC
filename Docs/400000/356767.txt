<DOC>
<DOCNO> 356767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sontur38.html </URL>
<DATE> 2005/06/29/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Parfüm fabrikası kül oldu 
</HEADLINE>
<TEXT>

     Mesut IŞIK- Ergün AYAZ- Şenol AYDIN GEBZE Kocaeli , DHA 

KOCAELİ'nin Gebze İlçesi'ndeki Plastikçiler Organize Sanayi Bölgesi'nde bulunan İtalyan ortaklı Coster A.Ş. adlı parfüm ve aerosol fabrikası, çıkan yangının ardından tamamen yanarak kül oldu. 3 saat süren çalışmayla kontrol altına alınan alevlerin LPG ve propan tanklarına sıçramaması için yoğun çaba harcandı. Çıkış nedeni henüz belirlenemeyen yangında itfaiyeye yardım eden 1 işçi ayağından hafif yaralanırken, 1 işçi de dumandan etkilendi. 2 kadın işçi de patlamalar nedeniyle korkuya kapılıp baygınlık geçirdi. 
     Çevresinde ilaç ve kimyasal maddelerin kullandıldığı plastik fabrikalarının da bulunduğu Coster A.Ş. fabrikasının dolum ünitesinden saat 14.00 sıralarında alevler yükseldi. Dolum ünitesindeki sıkışmaya bağlı patlamadan kaynaklandığı sanılan yangınla birlikte burada bulunan alkol ve benzeri kimyasal maddeler hızla alev aldı. Fabrika çalışanları, yangına ilk müdahaleyi yaptıktan kısa süre sonra üretim binasını tahliye etti. Bu arada yangına müdahale eden itfaiyeye yardım etmeye çalışan işçi Halil İbrahim Aydın, ayağından hafif yaralandı. Dumandan etkilenen Sezai adındaki işçi de Gebze Devlet Hastanesi'ne kaldırıldı. Patlama sesleri sırasında korkuya kapılan 2 kadın işçi de baygınlık geçirdi. 
     Alevlere ilk olarak Gebze Organize Sanayi Bölge Müdürlüğü İtfaiyesi ile Gebze Belediyesi'ne bağlı itfaiye ekipleri müdahale etti. Gebze'nin bu bölgesinde gökyüzününü simsiyah dumanlarla kaplanmasına neden olan yangına daha sonra, TÜPRAŞ ve Kocaeli Büyükşehir Belediyesi'ne bağlı itfaiye ekipleri de müdahale etti. Alevler kısa sürede tüm fabrikayı sararken, içeriden sık sık patlama sesleri duyuldu. Yangının fabrika bahçesinde bulunan LPG ve propan tanklarına sıçramaması için itfaiye ekipleri buraya sürekli su sıkarak soğutma çalışması yaptı. TÜPRAŞ ekipleri de alevlere köpükle müdahale etti. 
     Ekiplerin yoğun çalışması sonucu alevler saat 17.00 sıralarında kontrol alındı. Rüzgarın da ters yönden esmesi nedeniyle LPG ve propan tanklarına sıçrama riski kalmayan ve kontrol altına alınan yangında, tesislerin içinden zaman zaman küçük patlamalar devam etti. 
     Bu arada, işyeri sahiplerine ait olduğu sanılan bir otomobil, yangının sürdüğü binanın içinden vinç yardımıyla az hasarla kurtarıldı. 
     
     ZAMANINDA MÜDAHALE 
     Olay yerine gelerek bilgi alan Gebze Kaymakamı Mehmet Emin Avcı, gazetecilere yaptığı açıklamada, yangının çıkış nedeniyle ilgili kesin bir bilgiye ulaşılmadığını, ancak patlama meydana geldiğinin bilindiğini söyledi. Çevre belediyelerin itfaiye ekiplerinin yanı sıra, TÜPRAŞ'tan gelen bir ekibin müdahale ettiği yangının kontrol altına alındığını belirten Avcı, Bütün riskler minimuma indirildi'' dedi. Söndürme ekiplerinin iyi görev yaptığını ve zamanında yapılan müdahalenin daha üzücü olayları önlediğini vurgulayan Avcı, rüzgarın da istenilen yönde estiğini belirterek, Allah da yardımcı oldu'' diye konuştu. 
     Öte yandan, işyerinin işçi servisini yapan firmanın sahibi Erhan Öztürk de işçiler arasında yoklama yapıldığını ve eksik bulunmadığını belirtti. Dumandan etkilenen Sezai Özel ve ayağından hafif yaralanan Halil İbrahim Aydın adlı işçiler de tedavilerinin ardından taburcu edildi. 
     
     ZARAR BÜYÜK 
     Fabrika yetkilileri, 16 bin metrakere kapalı alana sahip olan Coster A.Ş.'deki zararın yaklaşık 50 milyon dolar olduğunu söyledi. 2 yıl önce fabrika kül oldu. 2 yıl önce hizmete açılan fabrikada 217 işçi çalışıyordu. 
     
</TEXT>
</DOC>
