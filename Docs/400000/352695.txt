<DOC>
<DOCNO> 352695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sontur38.html </URL>
<DATE> 2005/06/16/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Daveli'ndeki krater bir meteora mı ait 
</HEADLINE>
<TEXT>

     Kayseri’nin Develi İlçesi’ne bağlı Kale Köyü’nde bulunan kraterin bir meteora ait olup olmadığının belirlenmesi için, araştırma çalışmalarına başlandı. 
     Çanakkale 18 Mart Üniversitesi Astro Fizik Araştırma Merkezi Öğretim Üyesi Prof. Dr. Mehmet Emin Özel, Araştırma Görevlisi Ebru Şengül ve Özlem Kocahan ile birlikte, Develi İlçesi’ne bağlı Kale Köyü Yazıçam bölgesinde bulunan 15 metre derinliğindeki kraterde ön inceleme çalışmalarına başladı. 
     Prof. Dr. Mehmet Emin Özel, gazetecilere yaptığı açıklamada, ’göktaşı’ adı verilen meteorların, zaman zaman yeryüzüne düştüğünü söyledi. 
     Meteor araştırmalarını geçen yıl Konya’da da yaptıklarını belirten Prof. Dr. Özel, şunları kaydetti 
     "Dört gündür buradayız. Yaptığımız çalışmalarda olumlu neticeler elde etmeye başladık. Bizler burada, 15 metre derinlikte, deniz seviyesinin bin 614 metre yüksekliğinde ve 3 kilometrelik bir alanda çalışma yapıyoruz. Olumlu sonuçlar elde edinceye kadar da çalışmalara devam edeceğiz. Çalışmalarımızı, araştırma görevlilerimizden Özlem Kocahan bir tez haline getirerek TÜBİTAK’a gönderecek." Kayseri İl Kültür ve Turizm Müdürü İsmet Toymuş da yapılan çalışmaların olumlu sonuçlar vermesi halinde Develi’nin meteor turizmi için önemli bir merkez haline gelebileceğini bildirdi. 
     Çalışmalara, Kayseri Devlet Su İşleri Bölge Müdürlüğü Jeoloji Mühendisleri Selami Türkileri, Ahmet Evsan, Mustafa Aksak ve Ahmet Özkan da katılıyor. 
     
</TEXT>
</DOC>
