<DOC>
<DOCNO> 379884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/sondun15.html </URL>
<DATE> 2005/09/20/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Karamanlis AB Türkiye'ye şans tanımalı 
</HEADLINE>
<TEXT>

     SOFİA ANGELİDİS Atina DHA 

      YUNANİSTAN Başbakanı Kostas Karamanlis, ülkesinin Türkiye’nin Avrupa Birliği üyeliğine olan desteğini yineleyerek, "Avrupa da Türkiye’ye bu şansı tanımalı" dedi. 
     Birleşmiş Milletler zirvesi için ABD’de bulunduğu sırada Amerikan PBS televizyonuna konuşan Kostas Karamanlis, AB üyeliğinin Türkiye’nin ’Avrupalılaşması’ ve reformlar için en iyi teşvik olduğunu savundu. Karamanlis, "Türkiye demokrasi, insan hakları, komşularıyla iyi ilişkiler gibi AB’nin değerlerini benimsemeli. Bunlar uyması gereken temel ilkeler. Biz siyasi nedenlerden dolayı Türkiye’nin üyeliğini destekliyoruz. Avrupa da Türkiye’ye bu şansı tanımalı. Türkiye de sonunda birliğe katılmak isteyip, istemediğine karar vermeli" dedi. 
     
     'TÜRKİYE’DE TAM DEMOKRASİ YOK' 
     Karamanlis, "Niye demokrasi dediniz Türkiye’de demokrasi yok mu " şeklindeki soruya ise şu yanıtı verdi 
     "Tam demokrasi yok. Seçimler yapılıyor, bu açıdan demokrasi var, ama askerlerin ve ordunun konumu, insan hakları gibi konularda çok yol katetmesi gerekiyor. 
     Yunan lider, Başbakan Recep Tayyip Erdoğan’ın Kıbrıs konusunda ABD’de yaptığı açıklamalar için de, "İyi ilişkiler her konuda anlaştığımız anlamına gelmiyor. Kıbrıs Rum Kesimi AB üyesi bir ülke ve kendi kararlarını alma hakkına sahip" dedi. 
     
</TEXT>
</DOC>
