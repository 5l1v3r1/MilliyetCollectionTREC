<DOC>
<DOCNO> 360140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/sonspo23.html </URL>
<DATE> 2005/07/11/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Kıvanç Oktay ''Geçen sezonki sıkıntıları yaşamayacağız" 
</HEADLINE>
<TEXT>

     Beşiktaş Kulübü Asbaşkanı ve Futbol Şube Sorumlusu Kıvanç Oktay, çok geniş bir kadroya sahip olduklarını belirterek, "Önümüzdeki sezon, geçen sezonki sıkıntıları yaşamayacağız. Daha gol ağırlıklı, daha zevkli maçlar izleyeceğiz" dedi. 
     Oktay, kulübün resmi internet sitesine yaptığı açıklamada, önümüzdeki sezon şampiyonluğu hedeflediklerini, bunu gerçekleştirememek için bir neden de olmadığını kaydetti. 
     Transfer çalışmalarının sürdüğünü de ifade eden Oktay, şu görüşlere yer verdi 
     "Son görüşmeleri yapıyoruz. Bu hafta içinde transferleri kesinleştirmeye çalışacağız. Futbolcu alırken, kazanmamız gerekiyor. 
     Bunun için de daha sakin olup, daha ince eleyip sık dokuyarak gitmek gerekiyor." Oktay, Avusturya’daki ilk etap kampının başarılı geçtiğini, Almanya kampına da 7-0 kazandıkları hazırlık maçıyla iyi bir başlangıç yaptıklarını ve her şeyin yolunda gittiğini bildirdi. 
     
</TEXT>
</DOC>
