<DOC>
<DOCNO> 385113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/son/sontur05.html </URL>
<DATE> 2005/10/08/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Pansiyonda yer yok ''haydi kızım köyüne'' 
</HEADLINE>
<TEXT>

     AHMET KAYA, MEHMET BULUT Gaziantep DHA 

Gaziantep'te, geçen yıl Cumhurbaşkanlığı'na yazdığı mektubun ardından Valilik tarafından kent merkezinde bir pansiyona yerleştirilen ve teşekkür belgesi alan Aysel Küçük'ün eğitimi bu yıl yer yokluğu gerekçesiyle pansiyona kabul edilmeyince yarım kaldı. 
     Oğuzeli İlçesi’ne bağlı Doğanpınar Köyü’nde oturan Aysel, 2003'te köylerindeki ilköğretim okulunu başarıyla bitirdi. Çiftçi baba Hüseyin Küçük de kızının eğitimini sürdürmesi için Gaziantep’te bir okula yatılı yerleştirmek istedi, ancak sonuç alamadı. Aysel de, Cumhurbaşkanı, Başbakan ve Milli Eğitim Bakanı’na birer mektup göndererek yardım istedi. Cumhurbaşkanlığı’nın durumu ilettiği Gaziantep Valiliği de Aysel’i Abdulkadir Konukoğlu Lisesi Pansiyonu’na, "sokak çocuğu" kontenjanından yerleştirerek 1 yıl okumasını sağladı. Aysel, okula geç başlamasına rağmen çok çalışıp ilk yılı teşekkür belgesiyle tamamladı. Ancak yurt düzeyinde yapılan "Devlet Parasız Yatılı Sınavı"nda başarılı olamayınca yer olmadığı gerekçesiyle bu yıl pansiyona kabul edilmedi. 
     
     Cumhurbaşkanlığı talimatı 

     Çaresizlik içinde köye dönen Aysel’in ailesinin Cumhurbaşkanlığı ve Başbakanlık’a gönderdiği dilekçelere verilen cevapta, sorunun çözümü için valiliğe talimat verildiği belirtildi. Ancak umutlanan aile olumlu sonuç beklerken, Aysel'in pansiyonda kalamayacağına ilişkin bir yazı aldı. 
     Valiliğin cevap yazısında, bu yıl Abdulkadir Konukoğlu Lisesi’nin pansiyonunda boş kontenjan bulunmamasının yanı sıra, ailenin daha önce hatırlatılmasına rağmen kızlarını yerel yatılı okul sınavlarına sokmadığı belirtildi. Baba Küçük de "Devletimizin sözünün arkasında durmasını istiyoruz. Onlar, Haydi Kızlar Okula’ diyor ama yerel yöneticiler kızımı köyüne gönderiyor" diye tepki gösterdi. Köyde annesine yardım eden Aysel de okul kıyafetlerine bakarak "Ben okumak istiyorum ama bana Haydi kızım köyüne’ diyerek kalacak yer sağlamıyorlar" diye gözyaşı döktü. 
     
</TEXT>
</DOC>
