<DOC>
<DOCNO> 357544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/siyaset/axsiy01.html </URL>
<DATE> 2005/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP, kongreyi yapmıyor 
</HEADLINE>
<TEXT>


MHP yönetimi, muhaliflerin topladığı imzaların yeterli olmadığını iddia ederek, ülkücülerin sabırlı olmasını istedi ve olağanüstü kongre talebini reddetti 

ANKARA Milliyet 


MHP yönetimi, muhaliflerin verdiği imzalardan 22'sinin hukuksuz olduğu, 17'sinin de geri çekildiği gerekçesiyle, olağanüstü tüzük kurultayını toplama talebini reddetti. 
MHP Genel Sekreteri Cihan Paçacı, Ercan Koç, Emin Yazıcı ve Davut Özdemir'in noter aracılığıyla gönderdiği imzaların 250 değil, 248 olduğunu söyledi. Hukuki problemi bulunan 22 kişi arasında memur ya da delegelikten istifa eden ve diğer partilerde politika yapanlar olduğunu belirten Paçacı, şöyle konuştu 
"Yasa ve MHP tüzüğünün 56 b maddesi uyarınca, olağanüstü kongre toplanması için gerekli olan beşte bir oranındaki 237 delege sayısına ulaşılmadığından, ayrıca 'birlikte irade beyanı' oluşmadığından olağanüstü kongre talebi reddedilmiştir." 

Ülkücü sabrı istendi 
Kongre isteyen ülkücülere de çağrıda bulunan Paçacı, "Ekim 2005'te başlayacak kongre takvimini bekleyecek sabrı ve ülkücüye yakışan vakur tavrı gösterip MHP'ye zarar vermek isteyenlerin oyunlarına gelmeyin" dedi. 
Ret yanıtının yönetimin ülkücü iradeye güveninin olmadığını gösterdiğini kaydeden MHP'li muhalifler ise, "Sözümüzden de, sevdamızdan da vazgeçmeyeceğiz" dediler. 


</TEXT>
</DOC>
