<DOC>
<DOCNO> 366162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/sontur13.html </URL>
<DATE> 2005/08/01/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Otobüsçüye kırmızı ışıkta 5 kurşun 
</HEADLINE>
<TEXT>

     Yavuz KUŞDEMİR DHA 

UŞAK'ta 1.5 ay önce silahlı saldırıda elinden ve kolundan yaralanan Anadolu Seyahat Şirketi'nin sahibi 60 yaşındaki Orhan Erdoğmuş, bugün kırmızı ışıkta duran otomobilinde kimliği belirsiz saldırgan tarafından 5 kurşunla öldürüldü. 
     Olay, saat 16.00 sıralarında Garaj Kavşağı'nda meydana geldi. Uşak’ta faaliyet gösteren Anadolu Seyahat Şirketi'nin sahibi Orhan Erdoğmuş, yönetimindeki 64 AR 605 plakalı otomobiliyle evinden Otogar'daki işyerine gitmek üzere yola çıktı. Otogar yakınındaki kavşakta kırmızı ışıkta duran Erdoğmuş, yeşil ışığın yanmasıyla birlikte tam otomobilini hareket ettirmek isterken, koşarak gelen kimliği belirsiz saldırgan direksiyondaki işadamına 5 el ateş etti. Orhan Erdoğmuş başına ve göğsüne isabet eden kurşunlarla olay yerinde hayatını kaybetti. Silahlı saldırgan yine yaya olarak kaçıp izini kaybettirdi. 
     İşadamı Erdoğmuş'un otomobiliyle kavşakta kırmızı ışıkta duran 55 yaşındaki Arif Çömen'e ait 64 DT 188 plakalı otomobilin arka camı da seken kurşunların isabet etmesiyle kırıldı. 
     Cinayetten sonra olay yerinde inceleme yapan polis,5 boş kovan buldu. Savcılık ve olay yeri ekibinin incelemelerinin ardından Orhan Erdoğmuş'un cesedi, Devlet Hastanesi morguna kaldırıldı. Uşak Emniyet Müdürlüğüne bağlı ekipler geniş çaplı operasyon başlattı. 
     Orhan Erdoğmuş yaklaşık 45 gün önce evine giderken silahlı saldırıya uğramış ve elinden ve kolundan yaralanmıştı. 24 Kasım 2003 tarihinde ise Anadolu Seyahat firmasına ait bir yolcu otobüsü Manisa'nın Salihli İlçesi'nde kaçırılmıştı. 
     
     CİNAYETİN ARDINDAN OTOGAR KARIŞTI 

     Orhan Erdoğmuş'un kırmızı ışıkta duran otomobilinde öldürülmesinden sonra, Uşak Otogarı'nda sahibi olduğu Anadolu Seyahat önünde toplanan bir grup, olayı protesto etti. 
     Bu grup içinde bulunan silahlı 8 kişi, Anadolu Seyahat'ın rakibi olan Öz Egemen Er firmasının yazıhanesine ateş açtı. Öz Egemen Er firması yazıhanesinin camları atılan kurşunlarla kırılırken, saldırıda ölen ya da yaralanan olmadı. 
     Saldırı sırasında otogar içinde büyük panik yaşanırken polis protestoda bulunan grubu dağıtabilmek için havaya ateş açtı. Silah seslerinin yankılandığı Uşak Otogarı'nda saldırganlar polisin ateş açması üzerine değişik yönelere kaçarak izlerini kaybettirdi. Uşak otogarını çembere alan polis yoğun güvenlik önlemi aldı ve saldırganları aramaya başladı. 
     
</TEXT>
</DOC>
