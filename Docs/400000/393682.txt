<DOC>
<DOCNO> 393682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sondun08.html </URL>
<DATE> 2005/11/10/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Kuş gribi salgını yayılıyor, 2 yeni vaka 
</HEADLINE>
<TEXT>

     Çin'in kuzeyindeki Liaoning eyaletinde, tavuklar arasında 2 yeni kuş gribi vakası daha saptandığı bildirildi. 
     Çin Tarım Bakanlığı, Liaoning eyaletindeki Jinzhou ve Fuxin kentlerinde pazar günü ortaya çıkan öldürücü H5N1 virüsünün doğrulandığını bildirdi. Açıklamada, virüsün kaynağının muhtemelen göçmen kuşlar olduğu belirtildi. 
     Hunan eyaleti tarım yetkilileri de H5N1 virüsüne domuzlarda da rastlandığına ilişkin basında çıkan haberleri yalanladı. 
     Bu arada, Vietnam'da kuş gribine neden olan virüsün yayılmasını önleme çalışmalarına destek vermek üzere hastalığın görüldüğü yere asker ve polis takviyesi yapılacağı açıklandı. 
     Vietnam Tarım Bakanı Cao Duc Phat, salgına karşı yerel yetkililerin yeterli tedbirleri alamadıklarını, salgına karşı her köyde ve toplulukta bir kampanya başlatmaları gerektiğini söyledi. 
     Phat, olağanüstü şartlar altında, enfeksiyonun görüldüğü bölgeyi yalıtmak için asker konuşlandırılacağını kaydetti. 
     Reuters ajansı, Vietnam Tarım Bakanlığı'nın salgın karşı bir plan hazırladığını ve bu planda, salgın bölgesinde dezenfekte işlemi ile kümes hayvanlarını imha ve bölge etrafında kontrol kurmak için asker, polis ve sağlık görevlilerinin birlikte hareket etmesinin öngörüldüğünü aktardı. 
     
</TEXT>
</DOC>
