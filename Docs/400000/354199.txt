<DOC>
<DOCNO> 354199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/ekonomi/aeko.html </URL>
<DATE> 2005/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Savunmada 'dev şirket' modeline geçiliyor 
</HEADLINE>
<TEXT>


Aselsan, Havelsan, Roketsan ve TAİ 'holding' çatısı altında toplanıyor. Konu, bugün Savunma Sanayi İcra Komitesi'nde onaylanacak. Birleştirmede, ABD ve Fransa'daki gibi 'büyük savunma şirketi' modeli örnek alınıyor 

Barkın Şık - Ankara 

Türk savunma sektörünün dört lokomotif şirketi ASELSAN, HAVELSAN, ROKETSAN ve TAİ İsrail, ABD ve Fransa gibi ülkelerde uygulanan 'büyük savunma şirketi' modeli örnek alınarak birleştirilecek. Dört savunma şirketi 'holding' çatısı altında toplanacak. 
Savunma Sanayii İcra Komitesi SSİK , dört savunma şirketinin birleşmesine onay vermek üzere bugün toplanıyor. Kurulacak holdingin özellikle insansız hava aracı, uçak ve tank modernizasyonu gibi projelerde uzmanlaşması planlanıyor. 
Genelkurmay Başkanlığı, Milli Savunma Bakanlığı, Savunma Sanayii Müsteşarlığı ile hissedar kuruluş Türk Silahlı Kuvvetleri'ni Güçlendirme Vakfı yetkililerinin, savunma sektörünün tek bir çatı altında toplanmasına ilişkin yürüttüğü ortak çalışma, SSİK toplantısında ele alınacak. 
ASELSAN, ROKETSAN, TAİ ve HAVELSAN'ın birleşmesine ilişkin nihai kararın verileceği toplantıya, Başbakan Recep Tayyip Erdoğan, Genelkurmay Başkanı Orgeneral Hilmi Özkök ve Milli Savunma Bakanı Vecdi Gönül katılacak. 
Çalışmalar sırasında İsrail, ABD, İtalya ve Fransa gibi ülkelerin dev savunma şirketleri model olarak dikkate alındı. Birleşmeyle uluslararası şirketlere karşı Türkiye'nin rekabet gücünün artırılması amaçlanıyor. 
Holdingleşmenin ardından, Türkiye'nin yıllık 3.5 - 4 milyar dolar olan ve ancak yüzde 25'i yerli savunma sanayiinden karşılanan yeni sistem ihtiyacının, yüzde 50 - 60'ının yurtiçinden sağlanması öngörülüyor. Böylece her yıl yeni sistem alımı için dışarıya giden 1 - 1.5 milyar dolar Türkiye'de kalacak. Holding, savunmadaki elektrik - elektronik ihtiyacından yazılıma, silah ve mühimmattan zırhlı araçlara kadar pek çok konuda etkin olacak ve özgün üretim projelerine imza atacak. 

İMKB'de işlem görecek 
Yaklaşık 500 - 600 milyon dolarlık sermayeye sahip holdingin yönetimi, dört şirketin halihazırdaki hissedarlarından oluşacak. Holdingin, sisteme entegrasyonunun sağlanmasının ardından, yüzde 15'i halka açık olan ASELSAN'da olduğu gibi İstanbul Menkul Kıymetler Borsası'nda işlem görmesi bekleniyor. 


</TEXT>
</DOC>
