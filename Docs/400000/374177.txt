<DOC>
<DOCNO> 374177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sontur24.html </URL>
<DATE> 2005/08/30/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Öldüren smaç 
</HEADLINE>
<TEXT>

     Taylan YILDIRIM İZMİR, DHA 

İZMİR'in Menemen İlçesi'nde Anadolu Lisesi'ni kazanmanın sevincini yaşayan 14 yaşındaki Ahmet Coşan Coşkun'un basketbol sevgisi ölümle bitti. Askeri lojmanların yanındaki sahada arkadaşlarıyla maç yapan Coşkun, smaç yaptığı potanın panya’ bölümün kırılıp başına düşmesiyle ağır yaralandı ve kaldırıldığı hastanede kurtarılamadı. 
     Olay, dün akşam saat 19.00 sıralarında Kubilay Kışlası'nda, askeri lojmanların yanındaki sahada meydana geldi. OKS'de aldığı puanla girmeye hak kazandığı Menemen Anadolu Lisesi'ne kayıt yaptıran 14 yaşındaki Ahmet Coşan Coşkun, Uzman Çavuş olan babası Fehmi Coşkun'la birlikte dün öğle saatlerinde okula gidip kıyafet modeli ve diğer ihtiyaçlarıyla ilgili bilgi aldı. Baba- oğul okul alışverişinin ardından lojmanlardaki evlerine döndü. Ahmet Coşan Coşkun, her akşam olduğu gibi arkadaşlarıyla basketbol maçı yapmak üzere lojmanların yanındaki sahada buluştu. Mezun olduğu Şehit Kemal İlköğretim Okulu'nun da basketbol takımında yer alan Coşkun, takımına peşpeşe sayılar kazandırdıktan sonra maçın bitimine yakın tek başına kaldığı pota altında smaç yapmak için yükseldi. 
     
     ARKADAŞLARINA SON KEZ GÜLDÜ 

     Smaçtan sonra potanın çemberine asılı kalarak çevresindekilere gülücükler saçan Ahmet Coşan Coşkun, potanın Panya’ olarak adlandırılan sac kısmının kırılmasıyla beton zemine düştü. Başının yaklaşık 50 kilo ağırlığındaki panyanın altında kalmasıyla ağır yaralanan Ahmet Coşan Coşkun, arkadaşlarının yardım çığlıklarını duyan babasının silah arkadaşları tarafından Menemen Devlet Hastanesi'ne kaldırıldı. Acil serviste müdahale altına alınan Ahmet Coşan Coşkun, doktorların çabalarına rağmen kurtarılamadı. Ahmet Coşan Çoşkun'in ölümü 30 Ağustos Zafer Bayramı kutlamalarına hazırlanılan Kubilay Kışlası'nda büyük üzüntüye neden oldu. 
     Ahmet Coşan Coşkun'un cenazesi toprağa verilmek üzere yakınları tarafından memleketi Aksaray'a götürüldü. Potanın bir süre önce bakımdan geçirildiği öğrenilirken olayla ilgili olarak başlatılan soruşturmanın devam ettiği belirtildi. 
     
</TEXT>
</DOC>
