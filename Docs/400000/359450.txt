<DOC>
<DOCNO> 359450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sontur36.html </URL>
<DATE> 2005/07/08/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Yatağan'da hastaneye başvuranların sayısı 540'a çıktı... 
</HEADLINE>
<TEXT>

     Muğla İl Sağlık Müdür Yardımcısı İsmail Hakkı Timur, Yatağan'da ishal, baş ağrısı, karın ağrısı, kusma ve mide bulantısı şikayetleriyle hastaneye başvuranların sayısının 540'a ulaştığını bildirdi. 
     Timur, Yatağan'da hastaneye başvuranların sayısının bugün itibariyle 540'a ulaştığını belirterek, bunlardan 62'sinin Yatağan, Muğla ve Menteşe Devlet Hastaneleri'nde yataklı tedavi gördüğünü, diğerlerinin de ayakta tedavi edildiğini anlattı. 
     Timur, ''Bugün itibariyle Muğla Devlet Hastanesi'nde 7, Menteşe Devlet Hastanesi'nde 10 ve Yatağan Devlet Hastanesi'nde ise 6 olmak üzere toplam 23 kişi halen yataklı olarak tedavi görüyor. 62 kişiden 39'u hastanelerden taburcu oldu''dedi. 
     Yatağan'da Sağlık İl Müdürlüğü ekiplerinin, belediye ekipleriyle çalışmalarını sürdürdüğünü belirten Timur, ilçedeki içme sularının sürekli klorlandığını söyledi. 
     Timur, ''Ancak Yatağan halkından, bu sorun ortadan kalkıncaya kadar, kaynağını bilmedikleri içme sularını kullanmamalarını, kullandıkları suları kaynattıktan sonra içmelerini, çiğ yenilen sebze ve meyveleri 15-20 dakika klorlu sularda beklettikten sonra tüketmelerini istiyoruz''dedi. 
     
     ODA VE SENDİKALARIN TEPKİSİ 
     Muğla Tabip Odası Başkanı Naki Bulut, Yatağan'daki ishal vakalarına içme suyuna karışan kanalizasyon suyunun neden olduğunun belirlendiğini, olayın bir sorumsuzluk örneği olduğunu ifade etti. 
     Bulut, şunları söyledi 
     ''Bu olayın önlemini iyi almak gerekiyor. Bölgede yaşanan bu sıkıntı geçene kadar vatandaşları içme suyu konusunda çok iyi uyarmak lazım...Hoparlör ve broşürler ile vatandaşların suları kaynatarak içmeleri ve yapmaları gerekenler anlatılmalıdır. Bunun yanında içme suyunun klorlanması gerekiyor. Ancak bu şekilde bu olayın büyümesi engellenebilir.'' Türk Kamu-Sen Şube Başkanı Hasan Gezgin, insan sağlığının hiçe sayılmamasını isteyerek, zamanında gerekli önlemlerin alınmaması nedeniyle söz konusu olayın meydana geldiğini kaydetti. 
     Gezgin, ''Her kesimin bu konuda hassas olması ve üstüne düşen görevi yerine getirmesi gerekiyor. Yatağan'da yaşanan bu olay ile ilgili ihmali bulunanların, kamuoyuna deklare edilmesini ve haklarında gereken işlemlerin yapılmasını istiyoruz'' diye konuştu. 
     Türk-Sağlık Sen Muğla Şube Başkanı İncilay Gezgin, insan sağlığının göz ardı edilmemesi gerektiğini belirterek, Yatağan'daki olayın belediyeyi ilgilendirdiğini söyledi. 
     Gezgin, ''İçme suyuna fosseptik suyunun karışması, altyapıyla ilgili olduğu için belediye üstüne düşen görevi yapmalıdır. Yaşanan bu olayın ardından, belediyenin altyapıya önem vermesi gerektiği ortaya çıkıyor'' dedi. 
     
</TEXT>
</DOC>
