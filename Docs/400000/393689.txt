<DOC>
<DOCNO> 393689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sondun15.html </URL>
<DATE> 2005/11/10/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Avrupa basını Türkiye'ye 2 yıl süre, yabancı sermaye artacak 
</HEADLINE>
<TEXT>

     BBC TÜRKÇE ve AJANSLAR 

Avrupa Komisyonu'nun Türkiye'yle ilgili olarak dün açıkladığı İlerleme Raporu ve Katılım Ortaklığı Belgesi, Batı basınında geniş yer buldu. Türkiye’ye "piyasa ekonomisi statüsü"nün verildiğine dikkat çeken gazeteler, bunun yabancı sermaye yatırımlarını olumlu etkileyebileceği yorumları yapıldı. 
     
     THE TIMES 2 YIL SÜRENİZ VAR 

     İngiltere'nin prestijli gazetesi The Times'ın iç sayfalarındaki haberin başlığı, "İnsan hakları sorununu çözmeniz için iki yılınız var". 
     Times, insan hakları sorununun, Türkiye'nin Avrupa Birliği üyeliği önünde en önemli engel olduğunu vurguluyor. 
     Gazete ayrıca Avrupa Komisyonu'nun, üyelik müzakerelerinin başlaması sonrası, bu konuda sağlanan ilerlemenin yavaşladığını vurgulamasına dikkat çekiyor. 
     Times'ın belirttiği bir diğer nokta da, komisyonun Türkiye'de işkence, faili meçhul cinayetler, yolsuzluklar ve azınlıklara yönelik baskıcı politikaların hala sürdüğünü bildirmesi. 
     Daily Telegraph gazetesi de, Avrupa Birliği'nin İlerleme Raporu'nda Türkiye'yi, "İşkenceye müsamaha göstermekle suçladığını" söylüyor. 
     
     LE MONDE TÜRKİYE’YE PİYASA EKONOMİSİ STATÜSÜ VERİLDİ 

     Fransız Le Monde gazetesi de, Avrupa Komisyonu’nun Türkiye’ye "piyasa ekonomisi statüsü"nün verdiğine dikkat çekti. Buna karşın Komisyon’un reformların 2005 yılında yavaşlamasından duyduğu üzüntüyü dile getirdiğini kaydeden gazete, Türk yetkililerinin özellikle işkenceye karşı daha kararlı bir tutum takınmalarını istendiğini yazdı. Le Monde, Orhan Pamuk hakkındaki suçlamalarının kaldırılması çağrısının yapıldığını da belirtti. 
     
     INTERNATIONAL HERALD TRIBUNE YABANCI SERMAYE ARTIRABİLİR 

     "Türkiye’de reformlar yavaşlıyor" başlığını kullanan İnternational Herald Tribune, Komisyon’un Türkiye’ye "piyasa ekonomisi" statüsünü verdiğini belirterek, bunun ülkedeki yabancı sermayeyi artırabileceğini yazdı. Buna karşın Komisyon’un hala sorunların olduğunu belirttiğini kaydeden gazete, "Genel olarak rapor, Türkiye’nin Birliğe tam üye olamadan önce yapacak pek çok şeyi olduğunu gösterdi" yorumunu yaptı. 
     
     LE FİGARO KIBRIS VE SOYKIRIM İLİŞKİLERİ ZEHİRLİYOR 

     Fransa’nın önde gelen gazetelerinden Le Figaro da, Brüksel’in Türkiye’de reformların yavaşlamasından üzüntü duyduğunu belirtti. Kıbrıs sorununun Komisiyon tarafından tamamen teknik bir açıdan ele alındığını kaydeden gazete, Komisyon Üyesi Olli Rehn’in Kıbrıs sorunu ile üyelik müzakerelerinin açılması arasında siyasi bir bağlantı bulunmadığı sözlerine dikkat çekti. Gazete, "Kıbrıs sorunu ve Fransızlar için önemli bir konu olan Ermeni soykırımının tanınması, Ankara ile AB arasındaki ilişkileri zehirliyor" yorumunu yaptı. 
     
     ABC BRÜKSEL BİR TEK PİYASA EKONOMİSİ ÖVDÜ 

     İspanya’nın önde gelen gazetelerinden ABC ise, AB’nin Türkiye’ye insan haklarına saygının müzakere edilmeyeceği uyarısını yaptığını yazdı. Komisyon’un Türkiye’de gayri Müslim dinlerine az saygı gösterildiğini belirttiğini kaydeden gazete, "Brüksel’de dün bir tek piyasa ekonomisindeki ilerlemeler övgü ile söz edildi" ifadesini kullandı. 
     
     GUARDİAN KOMİSYON İŞKENCE İÇİN ACİL ÖNLEMLER İSTEDİ 

     İngiltere’nin önde gelen gazetelerinden The Guardian ise, AB’nin Türkiye’den tutuklulara yapılan işkencenin sona ermesini talep ettiğini kaydetti. Üyelik müzakerelerinin başlamasından bir ay sonra Komisyon’un Türkiye’den iki yıl içinde işkence ve diğer kötü muameleri sona erdirmek için "acil" önlemler istediğini yazan gazete, reformların yavaşladığını, kadınlar ve dini azınlıkların ayrımcılığa maruz kalmaya devam ettiklerini de kaydetti. 
     
     BERLINER ZEITUNG AVRUPA DAHA FAZLA BAHANE KABUL ETMEZ 

     Alman Berliner Zeitung gazetesiyse, "Ankara'nın hedefine ulaştığını düşünmesinin kötü bir izlenim" bıraktığı görüşünde. 
     Gazete "Abartılı Türk milliyetçiliğinden" uzak durulması ve Türkiye'nin Kıbrıs'la ilgili olarak uzlaşmayla bir sonuca varması gerektiğini belirtiyor ve ekliyor 
     "Türkler artık Brüksel kapılarında olduğundan, Avrupa'nın değerler toplumu artık daha fazla bahaneyi kabul edemez." 
     
     DIE TAGESZEITUNG TÜRKİYE'DEKİ GERİCİ GÜÇLER YENİDEN GÜÇ KAZANDI 

     Die Tageszeitung ise "Üyelik süreci başladığından, Türkiye'deki gerici güçler yenden güç kazanmışa benziyor" yorumunu yapmış. 
     Ancak Alman gazetesi şu yorumu da eklemiş 
     "Avrupa Komisyonu kötü notlar vererek süreci yavaşlatabilir. Ancak artık bu süreci durduramaz." 
     
     THE NEWS TÜRK EKONOMİSİNE OLAN GÜVEN PEKİŞTİRİLECEK 

     Avrupa Komisyonu’nun Türkiye’ye "piyasa ekonomisi" statüsünün vermesinin Pakistan’da yayınlanan The News’nin dikkatini de çekti. The News, "Avrupa Komisyonu, Çarşamba günü AB üyelik müzakerelerinin başlamasından bir ay sonra sembolik bir destek ile ve reformdaki hızın korunması kaydıyla Türkiye’ye piyasa ekonomisi statüsünü verdi" diye yazdı. Gazete, Türkiye’ye söz konusu statüsün verilmesinin Türk ekonomisine olan güveni pekiştireceğini de belirtti. 
     
</TEXT>
</DOC>
