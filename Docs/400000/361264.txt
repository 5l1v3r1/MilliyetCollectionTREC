<DOC>
<DOCNO> 361264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/yasam/yas01.html </URL>
<DATE> 2005/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Erkeklere 40 yaş üstü kalp uyarısı 
</HEADLINE>
<TEXT>


Sağlık Bakanlığı'ndan yapılan açıklamada, koroner kalp hastalıklarının ölümler içinde birinci sırada yer aldığına dikkat çekilerek, erkeklere bazı uyarılarda bulunuldu 

ANKARA Milliyet 

SAĞLIK Bakanlığı, 40 yaş üstü erkekleri kalp hastalıklarına karşı dikkatli olmaları konusunda uyardı. Temel Sağlık Hizmetleri'nin açıklamasında, Türkiye'de koroner kalp hastalıklarından ölüm oranının yüzde 43'le ilk sırada yer aldığı ve ölümlerin önemli bölümünün 41-58 yaş grubundaki erkeklerde gerçekleştiği bildirildi. 
KORONER kalp hastalıklarının erkeklerde kadınlara oranla daha erken yaşlarda görüldüğüne işaret edilen açıklamada, yüksek tansiyon, sigara ve alkol kullanımı, şişmanlık, hareketsizlik, diyabet ve bilinçsiz beslenmenin, erkeklerde kalp-damar hastalıklarına yakalanma riskini artıran faktörlerin başında geldiği vurgulandı. 
Bu uyarılara dikkat 
Yeterli ve dengeli beslenilmeli. Alkol ve sigaradan uzak durulmalı. Doymamış yağlar tercih edilmeli. Günlük protein ihtiyacı, hayvansal ve bitkisel gıdalardan dengeli olarak alınmalı. Posalı yiyecekler sıkça tüketilmeli. Şekerli içecek ve tatlı tüketimi azaltılmalı. Tuz tüketimine dikkat edilmeli. Vücut ağırlığı dengeli tutulmalı ve fiziksel aktiviteler artırılmalı. 


</TEXT>
</DOC>
