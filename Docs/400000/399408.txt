<DOC>
<DOCNO> 399408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sontur29.html </URL>
<DATE> 2005/11/30/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Kemer'de turistler, yazdan kalma günlerin tadını çıkarıyor 
</HEADLINE>
<TEXT>

     Yurdun birçok bölgesinde soğuk ve yağışlı hava etkili olurken, Antalya ve çevresinde yazdan kalma günler sürüyor. 
     Antalya’nın Kemer İlçesi’nde de turistler, sahilde şezlonglara uzanarak, güneşin tadını çıkarıyorlar. Denize girme fırsatı da bulan turistler, ülkelerinde yoğun kış şartları yaşanırken, Kemer’de güneşlenmenin ve denizin keyfinin bir başka olduğunu dile getiriyorlar. 
     Kemer Belediye Başkanı Hasan Şeker de, yaptığı açıklamada, Almanya ve Rusya’dan tatil için Kemer’e gelen turistlerin ülkelerinde hava sıcaklığının eksi 20’lerde olduğunu kaydetti. Şeker, şöyle konuştu 
     "Turistler, eksi 20’den, artı 20’lere geliyorlar. Tam 40 derecelik bir sıcaklık farkı...Kasım ayının 30’u olmasına rağmen Kemer ve Antalya’da sıcaklık 20 derecelerde, insanlar denize girebiliyorlar. 
     Bilhassa kuzey Avrupa ülkelerinden gelenler bu sıcaklığı ve deniz fırsatını hiç kaçırmıyorlar." 
     
</TEXT>
</DOC>
