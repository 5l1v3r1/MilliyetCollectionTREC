<DOC>
<DOCNO> 376671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sondun31.html </URL>
<DATE> 2005/09/08/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Straw Türkiye'nin üyeliği, uluslarası toplumun geleceği için de önemli 
</HEADLINE>
<TEXT>

     İngiltere Dışişleri Bakanı Jack Straw, Türkiye'nin AB üyeliği konusunun, Türkiye'nin geleceği kadar Avrupa ve uluslararası toplumun geleceği açısından da büyük önem taşıdığını söyledi. 
     Londra'da, Kamu Siyaseti Araştırmaları Enstitüsü tarafından düzenlenen ''Türkiye'nin AB Üyeliği Meselesi'' konulu toplantıda konuşan Straw, Türkiye'nin çoğunluğu Müslüman, laik bir millet olduğunu hatırlatarak, ''Türkiye'ye kapıları açmak, Batı ve İslam kültürlerinin modern dünyada ortak olarak yaşayabileceklerini kanıtlayacaktır'' dedi. 
     Bunun alternatifinin ''bedeli ödenemeyecek kadar'' kötü olduğunu belirten Straw, konuyla ilgili stratejik öneme haiz adımın gelecek ay AB tarafından atılacağına dikkat çekti. 
     
     TÜRKİYE'NİN KONUMU ÖNEMLİ 

     İngiltere Dışişleri Bakanı Straw, Türkiye'nin jeopolitik konumunun, bu ülkeye her açıdan hayati stratejik bir önem kazandırdığını vurguladı. 
     Geçen genişleme dalgasıyla birliğe doğu Avrupa ülkelerinin kazandırıldığını hatırlatan İngiltere Dışişleri Bakanı, "Bu adımı atarak demir perdeyle ayrıldığımız ülkelerle farklılıklarımızı giderdik. Şimdi Türkiye'ye tam üyelik yolunu açarak, en az bunun kadar önemli bir başka başarıyı sağlama şansımız var" dedi. 
     Straw konuşmasında, 2 yıl önce İstanbul'daki İngiliz başkonsolosluğuna yönelik bombalı saldırının sonrasında Türk hükümeti ve halkının gösterdiği yakın dayanışmayı hatırlattı. 
     Bu dayanışmanın kendisine terörizmin bütün bölme çabalarına rağmen Türkiye ile ne kadar yakın olunduğunu bir kez daha gösterdiğini belirten Straw, 3 Ekim'de Türkiye'nin AB yolunda önemli bir "son adıma" yaklaştığını anımsattı. Bu noktada Türkiye'nin stratejik önemini bir kez daha vurgulamanın önemli olduğunu belirten ve gelecek ay alınacak bu kararın önemli sonuçları olacağını ifade eden Straw, Türkiye ve Avrupa'nın asırlar süren ilişkilerine örneklerle dikkat çekti. 
     Türkiye'nin 1963'te başlayan AB yolculuğuna ve ondan çok daha önce başlatılan NATO çerçevesindeki işbirliğine değinen Straw, bu yolculuğun son adımlarından birini 2002 yılında Avrupa Konseyi'nin Türkiye ile gecikilmeden müzakerelere başlanması kararının oluşturduğunu anlattı. 
     Bu tarihi akışın önemli olduğunu, Türkiye ile Avrupa'nın kaderlerinin ortak olduğunu ortaya koyduğunu da ifade eden Straw, AB Konseyi'nin 3 Ekim'de müzakerelere başlanması kararını ise uzun yolculuğun son adımı olarak niteledi. 
     Türkiye'nin üyeliğinin kendi geleceği açısından olduğu kadar Avrupa ve uluslararası toplumun geleceği açısından da büyük önem taşıdığını belirten Straw, Türkiye'de nüfusunun büyük çoğunluğu Müslüman olan laik bir toplum yapısı bulunduğuna işaret etti. 
     Türkiye'ye kapıları açmanın Batı ve İslam kültürlerinin modern dünyada ortak yaşayabileceklerini göstermesi açısından büyük önem taşıdığını da vurgulayan Straw, bunun alternatifinin ise bedeli ödenemeyecek kadar kötü sonuçlar doğuracağını ifade etti. 
     Avrupa'nın kendi içine mi dönmesi, yoksa sınırlarının ötesine mi bakması gerektiği sorusuna yanıt da arayan İngiltere Dışişleri Bakanı, "Hepimiz global güçlükler ve rekabetler arasında yaşıyoruz. Statik bir Avrupa daha güvenli olmayacaktır" dedi. 
     Avrupa'nın bir tek şeyden emin olması gerektiğini genişlemenin Avrupa'nın hayrına olduğunu kaydeden Straw, "Genişleme üye ülkelerin istikrar ve refahını olumsuz etkilememiştir. Aksine artırmıştır" diye konuştu. 
     "Neden Türkiye ve neden şimdi " sorularını da yanıtlayan Straw, Türkiye'nin her açıdan büyük bir jeopolitik önemi bulunduğunu, bu konumun da uyuşturucuyla mücadeleden yasadışı göçe, uluslararası terörizmden enerji yolu oluşturmasına kadar sayısız faydaları bulunduğunu ifade etti. 
     Bunun yanı sıra Türkiye'nin üyeliğinin çok daha önemli politik faydaları bulunduğunu vurgulayan Straw, bu nedenle de teröristlerin Türkiye'yi Avrupa'dan uzaklaştırmaya çalıştıklarını söyledi. Teröristlerin böylece medeniyetler çatışmasını daha kolay hale getireceklerinin farkında olduklarına dikkat çeken Jack Straw, "İstikrarlı, AB'ye demir atmış bir Türkiye güçlü bir sembol oluşturacaktır" dedi. 
     Türkiye'nin Avrupa güvenliğine yapacağı katkının son derece açık olduğunu da söyleyen Straw, Türkiye'de önemli bir reform hamlesinin gerçekleştirildiğini, bunların kesintiye uğratılmaması gerektiğini de ifade etti. 

     
</TEXT>
</DOC>
