<DOC>
<DOCNO> 358024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/soneko08.html </URL>
<DATE> 2005/07/04/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
BİM, halka açılıyor... 
</HEADLINE>
<TEXT>

     Gıda perakende alanında indirim marketi konseptiyle faaliyet gösteren Birleşik Mağazalar A.Ş. BİM halka açılacak. 
     BİM'in halka arzına ilişkin bugünkü gazetelerde yer alan ilanlara göre, halka arz İş Yatırım liderliğindeki 29 aracı kurumdan oluşan konsorsiyum tarafından 6-8 Temmuz tarihlerinde ortak satış yöntemiyle gerçekleştirilecek. 
     Hisse senetleri Sermaye Piyasası Kurulu SPK kaydına alınan BİM, hisselerinin yüzde 37.5'ini 9 milyon 487 bin 509 adet hisse halka arz edecek. Şirket, halka arzda yeterli fazla talebin gelmesi halinde gerçekleştirilecek ek satış ile birlikte hisselerinin toplam yüzde 43.1'ini ortak satış yoluyla halka arz edecek. 
     Şirketin böylelikle 25.3 milyon YTL olan mevcut sermayesinin, ek satışla birlikte 10 milyon 910 bin 635 YTL nominal değere sahip kısmı bireysel ve kurumsal yatırımcılara satılacak. 
     Halka arzda BİM'in yabancı ortakları Merrill Lynch Global Emerging Markets Partners, BankAmerica Int. Investment Corporation, Albaraka Türk Özel Finans Kurumu A.Ş. ve Kuveyt Türk Evkaf Kurumu A.Ş. hisse satışı gerçekleştirecekler. 
     Talep toplama sürecinde hisse senetleri küçük bireysel, yurtiçi kurumsal, yurtdışında yerleşik yabancı kurumsal yatırımcılar ve yönetici kadrosu olmak üzere dört yatırımcı grubuna satılacak. 
     Halka arz edilecek hisse senetlerinin yüzde 67.5'inin yurtdışında yerleşik yabancı kurumsal yatırımcılara, yüzde 30'unun küçük bireysel yatırımcılara, yüzde 1.5'inin yönetici kadrosuna, geriye kalan yüzde 1'inin ise yurtiçi kurumsal yatırımcılara tahsis edilmesi planlanıyor. 
     Fiyat aralığı ile talep toplama yöntemiyle gerçekleştirilecek halka arzda, fiyat aralığı 22.4 YTL-28 YTL olarak belirlendi. 
     Yatırımcılar, taleplerini tespit edilen fiyat aralığının tavanı olan 28 YTL üzerinden yapacaklar. Nihai satış fiyatı, tespit edilen fiyat aralığı içerisinde kalacak ve talep toplama süresinin sonunda gelen talep çerçevesinde belirlenecek. 
     BİM, 1995'ten beri faaliyet gösterdiği Türkiye'de 60 ilde toplam bin 151 mağaza ile hizmet veriyor. 
     
</TEXT>
</DOC>
