<DOC>
<DOCNO> 371698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/son/sontur09.html </URL>
<DATE> 2005/08/21/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Emeklilere çağdaş tesis... 
</HEADLINE>
<TEXT>

     Zonguldak'ta, vatandaşların katkılarıyla valilikçe yaptırılan tesiste, emekliler, sıraya girmeden maaşlarını alabilecek, sağlık hizmetlerinden yararlanacak ve kafelerde günlük gazete okuma imkanı bulacaklar. 
     Zonguldak Valisi Yavuz Erkmen, tesisin, yazın sıcakta, kışınsa yağış ve soğukta uzun kuyruklarda zor anlar yaşayan emeklilerin sıkıntılarını gidereceğini söyledi. 
     Her yönüyle örnek alınabilecek tesisin diğer kentlerde de hayata geçirilebileceğini anlatan Erkmen, şöyle konuştu 
     ''Yaşamlarını çalışarak geçirip emekli olmuş insanları, uzun kuyruklarda beklemekten kurtaracak olması açısından projenin hayata geçirilmesi önem arz ediyor. Soğuksu Mahallesi'ndeki 2 katlı tesisin giriş kısmında emeklilerin maaş alabilecekleri yerler, üst katta ise kafe olacak. Yaklaşık 1 yıl önce başlanan çalışmalar büyük ölçüde tamamlandı. Türkiye'de bir ilk olan ve yaklaşık 160 bin YTL'ye inşa edilen tesisi, 29 Ekim'de açmayı planlıyoruz. Tesiste, güvenlik de daha kolay sağlanabileceğinden olası dolandırıcılık olaylarına karşı önlem alınmış olunacak. Oluşturulacak sağlık birimi de emeklilere hizmet sunacak. Kentimizin sosyal ve ekonomik alanda gelişmesine katkı sağlamak amacıyla hayırsever vatandaşların desteğiyle çalışmalarımız sürecek.'' 
     
</TEXT>
</DOC>
