<DOC>
<DOCNO> 380884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sonsiy02.html </URL>
<DATE> 2005/09/23/ </DATE>
<TIME> 02.40 </TIME>
<AUTHOR>  </AUTHOR>
<HEADLINE>
Başbakan Erdoğan Ofer ile Davos'ta görüştüm 
</HEADLINE>
<TEXT>

     Başbakan Recep Tayyip Erdoğan, "Başbakanlık’ta, Davos’ta, dünyanın her yerinde bütün iş adamlarıyla görüştüğünü ve özellikle görüşmek istediğini" belirterek, "En iyi şekilde ülkemin yatırımlarını değerlendirmek, değerini yakalamak, değerinin üzerinde bir rantı ülkeme kazandırmak benim görevimdir" dedi. 
     Fatih Altaylı’nın ATV’de canlı yayınlanan "Teke Tek" programına katılan Erdoğan, Galataport ve Tüpraş ihalelerini değerlendirdi. 
     Galataport’un, Türk Telekom ve Tüpraş satışlarından farklı, yap-işlet-devret modelinin değişik bir şekli olduğunu anlatan Erdoğan, Galataport verilirken bir kira bedeli konduğunu, alan firmanın teklifinin de diğer firmalardan açık ara önde olduğunu belirtti. 
     Erdoğan, 400 milyon dolarlık ciddi bir yatırımın sözkonusu olduğunu ve bölgenin çehresinin değişeceğini ifade etti. 
     Dünyaca ünlü turizm şirketi olma özelliği de taşıyan firmanın, buraya yanaşacak gemilerle İstanbul’a çok farklı bir turist kesimini getirme gücü bulunduğuna dikkati çeken Erdoğan, şunları kaydetti 
     "Bu firmayla ilgili çok ileri-geri şeyler konuşuldu. Benimle dostlukları falan yok. Beni nereden tanır, nereden bilirler. Benim kardeşim, gençliğinde iyi bir tornacıydı ve askerden döndükten kısa bir süre sonra, o zaman Oferler’in adı dünyada yok, onların gemilerinde fiter olarak çalışmaya başladı. Gemilerin içerisinde adeta torna atölyesi vardır. Bir sıkıntı olursa orda hallederler. 8-10 sene kadar onların yerlerinde çalıştı. Ondan sonra ayrılıp Türkiye’ye döndü. Orayla irtibatı budur ve onlara benim kardeşim olduğunu Başbakan olduktan sonra ben söyledim. Dedim ki ’benim kardeşim sizde çalıştı’. Ondan sonraki görüşmelerimiz de nasıl olduğunu soruyorlar, olay budur." Ofer yetkilileriyle görüşüp görüşmediği sorusunu yanıtlarken Erdoğan, Ofer ile Davos’ta görüştüğünü, ancak bu konunun gündeme gelmediğini, genel bir görüşme yaptığını anlattı. 
     Erdoğan, "Başbakanlık’ta bir görüşmem olmamıştır. Düşünün ki Başbakanlık’ta olabilirdi. Başbakanlık’ta, Davos’ta, dünyanın her yerinde bütün iş adamalarıyla görüşüyorum. Özellikle görüşmek istiyorum. Kendi işadamalarımı da yanıma alıyorum. Onları tanıştırıyorum. Onlar birbirleriyle bir araya gelsinler yatırım yapsınlar istiyorum" dedi. 
     Erdoğan, Galataport ihalesiyle ilgili bir görüşme yapılarak burada ödenen kira veya buradan verilecek payın mevcut tablodan çok daha farklı hale getirilebileceğini ifade etti. Erdoğan, "Bakanlar Kurulu’na ve Yüksek Planlama Kurulu’na geldiğinde bunu tekrar aramızda müzakere eder ve ilgili arkadaşlarla tekrar kendileriyle görüşebiliriz" diye konuştu. 
     
     TELEKOM’UN SATIŞI 
     Türk Telekom üzerinde çok önemle durulması gerektiğini belirten Erdoğan, ilk rakamda yaşanan düşüşten sonra tekrar bir tırmanış sağlandığını dile getirdi. Erdoğan, "Şunu unutmayalım ki eğer bu rakamla bu iş bitmezse önümüzdeki kısa bir zaman içerisinde artık her şey zaten uyduda yerini buluyor, bulduktan sonra bu paraya bunu satmak artık mümkün değildir. Onlar şimdi bir markayı aldılar. Markaya veriyorlar bu parayı. Bir de Türk piyasasına, Türkiye’ye girmek istiyorlar" dedi. 
     Satışla ilgili bir oran koymaya gerek olmadığını söyleyen Erdoğan, Türkiye’de yapılan yatırımın dışarıya götürülemeyeceğini vurguladı. 
     Erdoğan, "Buradaki milliyetçilik tanımı yanlıştır. Bu millilik tanımı bana göre gayri milliliktir. Bu millilik değildir. Çünkü bugüne kadar kaybettiklerimizi hep bundan kaybettik" görüşünü belirtti. 
     
     TÜPRAŞ İHALESİ 
     Tüpraş ihalesi ile ilgili "korkunç bir dedikodu yaygarası" olduğunu ifade eden Erdoğan, ’Tüpraş’ın 14.76’sının Ofer’e verildiğinin’ söylendiğini kaydetti. Başbakan, "Burada bir blok satış yapılmıştır" dedi. 
     Hisselerin en yüksek fiyat verilerek alındığını vurgulayan Erdoğan, "bu para o zaman verilmeseydi Tüpraş bugünkü değerine ulaşmazdı" görüşünü dile getirdi. 
     Erdoğan, Sami Ofer ile Bilkent Otel’de yapıldığı söylenen görüşmeyle ilgili olarak "Hiç hatırlamıyorum" dedi. 
     Yabancı işadamlarıyla görüşmesinden muhalefetin duyduğu rahatsızlığı anlamadığını söyleyen Erdoğan, özelleştirmelerin televizyonlarda açık açık yapıldığını, istenen bilgilerin rahatlıkla alındığını kaydetti. 
     Erdoğan, bir soru üzerine, Türkiye’de yatırım yapılması konusunda Hariri ailesi ile de çeşitli kereler görüştüğünü iletti. 
     Başbakan Erdoğan, "En iyi şekilde ülkemin yatırımlarını değerlendirmek, değerini yakalamak değerinin üzerinde bir rantı ülkeme kazandırmak benim görevimdir. Doğrudan yabancı sermayeyi ülkeme çekmek, benim en önemli görevimdir. Bu konuda arkadaşlarımın hepsi de seferberdir. Bunu yapamazsak, mevcut borç stokumuzu eritmemiz düşürmemiz mümkün değildir" diye konuştu. 
     Global Şirketi’nin Maliye Bakanı Kemal Unakıtan’ı Honkong’a davet edip etmediğiyle ilgili Erdoğan, bir Japon firması ile Davos’ta görüştüklerini ve görüşme sonunda Unakıtan’a bir davetleri olduğunu, onların Türkiye ayağının Global olması halinde orada olmuş olabileceklerini söyledi. 
     
     TERÖR KONUSU 
     Erdoğan, Irak Devlet Başkanı Celal Talabani ile yaptığı görüşmede, "Türkiye’de demokrasi vardır" dediğini belirterek şunları kaydetti 
     "Ama ’Türkiye’de demokrasi vardır’ derken, içerden Öcalan’ın Türkiye’ye, Türkiye’yi yönetmesine yönelik bir karar ortaya koymam veya böyle bir zemini Talabani’ye takdim etmem çok çok yanlış bir şeydir. Bunu basın müşavirim vasıtasıyla yalanladım, ’böyle bir şey yoktur’ diye. Böyle birşey yok dememe rağmen Anamuhalefet Partisi Lideri herhalde İmralı’yla daha sık görüşüyor ki oradan o bilgi elde edilmiş oluyor. Nasıl olur böyle birşey mümkün mü Talabani ile başbakan olmadan önce yaptığım görüşmem var, bir de başbakan olduktan sonra görüşmem var. Bu görüşmeler de buna yönelik bir konu değil. 
     Yasaların gereği neyse, bu yasalar çerçevesinde Türkiye, demokratik bir ülke olarak, bu hakları ona kullandırır ve avukatlarıyla olan görüşmeler de yine yasa gereği olarak 1 Haziran’a kadar devam etmiştir. 1 Haziran’da artık iş bittiği için bu görüşmeler kesilmiştir. Artık hukuken avukatlarının İmralı ile görüşme yapması sözkonusu değil. Ailesi ve yakınları 15 günde bir onunla görüşmelerini yapıyorlar. ’İmralı’dan bu yönetiliyor’, bunu konuşmak bana düşmez. 
     Kendisi yakınlarıyla bu noktada ne kadar iletişim sağlar ben bilemem. 
     Ama terör örgütünün dışarıda zaten bir yapılanması var. Bu yapılanma içerisinde terör örgütü ne yapabiliyorsa şu anda onu yapıyor. Onun için ciddi bir dağınıklık var, her kafadan ayrı bir ses çıkıyor. Güya illegaliteden legaliteye geçme gayretinde olanlarda da bu farklı sesleri görüyorsunuz. Biz, hiçbir zaman, terör örgütü böyle talep etti diye Kopenhag siyasi kriterlerini Meclisimiz’den iktidarıyla muhalefetiyle uyum içerisinde çıkarmadık." 
     
</TEXT>
</DOC>
