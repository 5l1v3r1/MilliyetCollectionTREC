<DOC>
<DOCNO> 368104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/sonspo36.html </URL>
<DATE> 2005/08/08/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Mersin İdmanyurdu PAF takımı kalecisi Onur, Fener'e transfer oldu 
</HEADLINE>
<TEXT>

     İkinci Futbol Ligi A Kategorisi'nde mücadele eden Mersin İdmanyurdu'nun PAF takımı kalecisi Onur Akın'ın Fenerbahçe'ye transfer olduğu bildirildi. 
     Mersin Büyükşehir Belediye Başkanı Macit Özcan, yaptığı açıklamada, bonservisini teslim ettiği Onur Akın'ın, Fenerbahçe'ye gidecek olmasından dolayı çok büyük mutluluk duyduğunu, bu futbolcunun bu noktaya gelmesinde Mersin İdmanyurdu'nun çok büyük katkısı olduğunu söyledi. 
     Özcan, Mersin İdmanyurdu bünyesindeki futbolcuların böylesine transferlerinin kendilerini gururlandırdığını belirterek, Onur'un, yeni takımında yüksek performans göstermesini diledi. 
     Onur Akın ise yeni takımında başarı için çaba göstereceğini ve Mersin İdmanyurdu'nun katkısını hiçbir zaman unutmayacağını bildirdi. 
     
</TEXT>
</DOC>
