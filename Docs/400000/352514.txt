<DOC>
<DOCNO> 352514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sondun35.html </URL>
<DATE> 2005/06/16/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Wolfowitz'ten katliam itirafı... 
</HEADLINE>
<TEXT>

     Dünya Bankası Başkanı Paul Wolfowitz, uluslararası toplumun Ruanda katliamında ''çok büyük sorumluluğu'' olduğunu söyledi. 
     Resmi ziyaret için Ruanda'da bulunan Wolfowitz, katliamda ölenlerden 250 bin kişinin gömülü bulunduğu Kigali'deki Gisozi anıtını ziyaretinde yaptığı açıklamada, uluslararası toplumun müdahale etmediği için bu katliamda ''çok büyük sorumluluğu'' bulunduğunu belirtti. Wolfowitz, ''Katliam önlenebilirdi ve durdurulabilirdi. Şimdi yapabileceğimiz fazla bir şey yok, ancak 'özür dileriz' demekten daha fazla şeyler yapmamız önemlidir'' dedi. 
     Nisan-Haziran 1994'te Ruanda'daki sertlik yanlısı Hutular, 800 bin kadar Tutsi ve ılımlı Hutu'yu katletmişlerdi. 
     Daha önce Nijerya ile Burkina Faso'ya giden Wolfowitz'in, yarın Afrika gezisinin son durağı Güney Afrika'ya geçmesi bekleniyor. 
     
</TEXT>
</DOC>
