<DOC>
<DOCNO> 364961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/yazar/dundar.html </URL>
<DATE> 2005/07/28/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
AB-Türkiye Bu nefretten aşk doğar mı 
</HEADLINE>
<TEXT>


2 çocuklu Ali Babacan'ın 2 koltuğu var. 
Ekonominin patronluğu ve AB başmüzakereciliği... 
2 koltuklu bakan, daima 2 cüzdanla geziyor 
Birinde kartlar ve para var öbüründe diğer kartlar ve kalan paralar... 
Bu, iş hayatından kalma bir güvenlik önlemi... Biri çalınırsa diğerini garantileme yöntemi... 
Ama iş, AB ile böyle değil... 
Türkiye'nin tüm kartları aynı cüzdanda duruyor. Bir B planı yok. 
Üstelik AB-Türkiye ilişkileri ciddi bir çözülme yaşıyor. 
2 çocuklu, 2 koltuklu, 2 cüzdanlı bakanın, birbirinden zor 2 işi var şimdi 
Türkiye'yi AB'ye ikna etmek... 
AB'yi Türkiye'ye ikna etmek... 

Anti-AB cephe 
Ne var ki, 2 iş de giderek güçleşiyor. Çünkü günden güne Türkiye Avrupa'dan, Avrupa da Türkiye'den soğuyor. 
Babacan, asıl müzakerenin "içeride" olacağını söylüyor. Yani Türkleri AB'ye ikna etmek, Avrupalıları Türkiye'ye ikna etmekten zor olacak. 
Milli görüşçülerden milliyetçilere, "derin devlet"ten çoğu solculara kadar uzanan geniş bir koalisyon, AB'nin bir tuzak olduğuna inanıyor ve giderek etkisini artırıyor. 
Babacan, "Bu, her aday ülkede yaşanan bir süreç" diyor 
"Yasa çıkarmak yetmiyor. Bir zihniyet değişimi, toplumsal, kültürel bir dönüşüm gerekiyor. Zaman alan işler bunlar..." 

Son araştırma sonucu 
AB'de de durum aynı 
Avrupa'daki son araştırma, Türkiye'ye desteğin biraz daha azaldığını ortaya koydu 
25'ler içinde 3 grup ülke var 
1.Türkiye'yi destekleyenler İngiltere, İspanya, Portekiz, İsveç, Polonya gibi 
2.Ortadakiler İtalya, Slovakya, Çek Cumhuriyeti, Letonya gibi 
3.Türkiye'ye karşı olanlar... Bunların muhalefet oranları şöyle 
Avusturya yüzde 80 , Almanya yüzde 74 , Lüksemburg yüzde 72 Yunanistan ve Fransa Yüzde 70 Danimarka yüzde 62 , Belçika yüzde 61 ... 
Türkiye karşıtlarının ortak bir özelliği var 
Türklere ev sahipliği yapmaları... 
Bir başka deyişle "Türklerle tanışan, Türkleri istemiyor". 

2 yönlü iletişim hamlesi 
Başmüzakereci'ye göre bunun nedeni "Türkiye'nin gerçekleriyle Türkiye'nin algılanması" arasındaki uçurum... 
Bu uçurumun kapatılması bir iletişim sorunu... 
Bugüne kadar hep Avrupa liderleri ile temas kuruldu. Ancak AB Anayasası'nın reddedilmesinden sonra Avrupa kamuoyu büyük önem kazandı. Artık anlaşıldı ki, kamuoyu onaylamadan tam üyelik imk nsız... 
O yüzden önümüzdeki dönem, iletişime müzakereler kadar emek, zaman ve para harcanacak. 
Kopenhag zirvesinden sonra Ahmet Sever başkanlığında kurulan "AB İletişim Grubu" şimdi daha da genişletilecek ve 2 yönlü ikna stratejisini uygulamaya koyacak 
Türk kamuoyuna AB üyeliği anlatılacak. 
Avrupa'da ise sadece liderleri değil, ülke ülke, hatta bazen bölge bölge halkları ikna etmeye dönük stratejiler uygulanacak. 
Bu arada sivil toplum kuruluşları da müzakere sürecine dahil edilecek. Eylül ayında çok sayıda STK, Ankara'ya davet edilerek görüşleri alınacak, Avrupalı muadilleriyle temas kurmaları istenecek. 

Aşk 
2 çocuklu, 2 koltuklu, 2 cüzdanlı bakan 2 cephede cenge hazırlanıyor şimdi... 
Sağlam aşkların, büyük nefretlerden doğduğunu kanıtlamaya çalışacak. 



</TEXT>
</DOC>
