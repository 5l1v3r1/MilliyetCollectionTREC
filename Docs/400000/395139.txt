<DOC>
<DOCNO> 395139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sonsiy11.html </URL>
<DATE> 2005/11/15/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Yıldırım 3. nesil teknolojileri daha fiyakalı. Türkler fiyakalı sever 
</HEADLINE>
<TEXT>

     Ulaştırma Bakanı Binali Yıldırım, cep telefonlarından görüntülü görüşmeden, televizyon ve film izlenmesine kadar birçok yenilik içeren 3. nesil teknolojilerin lisanslarını, her şey yolunda giderse, gelecek yıl vermeyi hedeflediklerini bildirdi. 
     Telekom Dünyası Dergisi ile Telekomünikasyon Kurumu tarafından Metropolitan Otel’de "Türkiye için Geniş Bantta Yeni Teknolojiler 3-G" konulu bir sempozyum düzenledi. 
     Toplantının açılışında konuşan Yıldırım, Türk Telekom’un bitmeyen özelleştirmesinin nihayet sonuçlandığını, bundan sonra Telekom’un hizmetlerini vatandaşların beklentisine uygun şekilde, daha hızlı vereceğini ifade etti. Yıldırım, Telekom’un yeni yönetimine de başarı diledi. 
     Yıldırım, mobil teknolojilerin her gün geliştiğini, bunların peşinden koşmaktan yorgunluk geldiğini ifade ederek, "Bunların arkasından koşmak mecburiyetinde miyiz Önüne geçemez miyiz Bunları kesin artık" diyerek espri yaptı. 
     Yeni nesil teknolojileri ne yazık ki Türkiye’nin geliştiremediğini ve bunların kullanıcısı pozisyonunda olduğunu kaydeden Yıldırım, bu teknolojilerin geliştirilmesinde yerli katkının olmasını istediklerini söyledi. 
     Yıldırım, 1991 yılında denizcilik eğitimi için İsveç’te ilk cep telefonuyla tanışmasına ilişkin anısını da aktardıktan sonra, mobil teknolojinin bugün yeni bir aşamaya ulaştığını söyledi. 
     Mobil teknolojide artık 3. ve 4. nesilden söz edildiğine işaret eden Yıldırım, bundan sonra önce mevzuat ve altyapıyı hazırlayıp, ondan sonra işe başlanılması gerektiğini ifade etti. 
     
     "TÜRKLER FİYAKAYI SEVER" 
     3. nesil teknolojilerin daha "fiyakalı" olduğunu ve konuşanların 
     birbirlerini görebileceklerini belirten Yıldırım, Turkcell Genel Müdürü Muzaffer Akpınar’a, bu teknolojilerde hangi yeniliklerin olacağını sordu. Akpınar’ın, televizyon seyredilecek, internete geniş banttan ulaşılacak, e-mail alınacak, sinema da izlenebilecek demesi üzerine Bakan Yıldırım, "Bu çok önemli bir fiyakaysa Türkler fiyakayı sever, evet tam bize göre" esprisini yaptı. Telekomünikasyon Kurumu’nun, Türkiye’de 3. nesil teknolojilerin kullanımı konusunda GSM operatörlerine test için izin verdiğini anımsatan Yıldırım, bu testlerin başlamasının bile bu konudaki lisansların verilmesinin zamanın geldiğini ortaya koyduğunu söyledi. 
     
     LİSANSLAR 2006’DA 
     Yıldırım, "2006’da bu lisansların verilmesi konusunu bakanlık olarak programımıza alıyoruz. Her şey yolunda giderse, 2006’da bu lisanları vermeyi hedefliyoruz" dedi. 
     Yıldırım, çok yüksek lisans bedelleri alarak, işletmelerin nefesini tüketmek niyetinde olmadıklarını, ancak bu işten para da kazanılması gerektiğini vurguladı. 
     Bu işte optimizasyon yapılması gerektiğini ifade eden Yıldırım, operatörlerin yaşamasını temin edecek, aynı zamanda vatandaşların beklentilerini karşılayacak bir çözüm üretmeleri gerektiğini kaydetti. 
     Yıldırım, kamuya çok büyük kaynak sağlamayı ilk amaç edinmediklerini, kaynak oluştuktan sonra payına düşeni almanın daha doğru olduğunu" belirtti. 
     Sektörün sağlıklı gelişmesini istediğini, artık bu sektörde, Telekom’un özelleştirilmesiyle kamu ağırlığının kalmadığını anımsatan Yıldırım, "Bundan sonra bahane yok. Bahane istemiyorum. Herkes ödevini yapacak. Biz de üzerimize düşeni yapacağız" diye konuştu. 
     Sektörün cirosunun, küçük bir operatörün, 5’te 1’ine bile ulaşamadığına dikkati çeken Yıldırım, 3. nesil haberleşmenin Türkiye’de bilgisayar okur yazarlığını yaygınlaştıracağını ve halkın bu tür teknolojiden daha fazla yararlanmasını sağlayacağını bildirdi. 
     Yıldırım, Telekomünikasyon Kurumu’nun da 3. nesille ilgili tüm verileri toplamasının "aciliyet taşıdığını" belirtti. 
     
     "BİR FIRSATI KAÇIRDIK" 
     Telekomünikasyon Kurumu Başkanı Tayfun Acarer de 20 yıl öncesine kadar sabit telefonu olan evler parmakla gösterilirken bugün cep telefonu pazarının genişlediğini söyledi. 
     Türkiye’nin, 2. nesil telekomünikasyon teknolojileri konusunda büyük döviz kaybı yaşandığını, 80 milyon adet cep telefonuna 20 milyar dolar döviz verdiğini anlatan Acarer, bu rakamların, Türkiye’nin kaybettiği ve kaçırdığı fırsatın büyüklüğünü gösterdiğini ifade etti. 
     Acarer, Türkiye’nin 2. nesil de büyük fırsat kaçırdığını, ancak makro politikalar belirlenerek, kaçırılan fırsatın 3. nesil teknolojilerde yakalayabileceğinin altını çizdi. 
     Acarer, bu teknolojiler konusunda herkesin milli menfaatler çerçevesinde fikir üreterek, çalışması gerektiğini bildirdi. 
     Ulaştırma Bakanı Yıldırım, toplantıdan ayrılırken, gazetecilerin sorularını yanıtladı. Yıldırım, çalınanlar dahil 5-6 cep telefonu ve 3 abonelik numarası aldığını söyledi. 
     Yıldırım, cep telefonlarının çok sık değiştirildiğini, ancak kendisinin çalınma nedenleriyle telefonunu yenilediğini belirterek, cep telefonu kullanmayı sevmediğini kaydetti. 
     
</TEXT>
</DOC>
