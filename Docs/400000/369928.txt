<DOC>
<DOCNO> 369928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/soneko07.html </URL>
<DATE> 2005/08/15/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Tasarruflar YTL'ye kayıyor 
</HEADLINE>
<TEXT>

     Tasarruflarda YTL’ye doğru kayış yavaş da olsa devam ediyor. Türkiye’de yerleşiklerin toplam tasarrufları, ilk yedi ayda 23.3 milyar YTL artarak 325 milyar YTL’ye ulaştı. YTL tasarrufların toplamdaki payı yüzde 73.5’e çıktı. Yedi ayda YTL tasarruflar 26.4 milyar YTL artarken, döviz cinsinden tasarruflar 3 milyar YTL azaldı. 
     ANKA’nın Merkez Bankası, Bankacılık Düzenleme ve Denetleme Kurumu BDDK , Sermaye Piyasası Kurulu SPK ve Takasbank verilerinden yaptığı belirlemeye göre, Türkiye’de yerleşik gerçek ve bankalar dışındaki tüzel kişilerin toplam tasarrufları, Ocak-Temmuz 2005 döneminde 23 milyar 315.4 milyon YTL artarak 324 milyar 842.6 milyon YTL’ye ulaştı. 
     2004 yılı sonunda toplam tasarruflar 301 milyar 527.2 milyon 
     YTL olarak gerçekleşmişti. 
     
     YTL’NİN PAYI ARTIYOR 
     Tasarrufların 238 milyar 650.8 milyon YTL’yle en büyük bölümünü YTL cinsinden yatırım araçları oluşturdu. YTL’ye yönelik tasarruflar, ilk yedi ayda yüzde 12.4 oranında 26 milyar 359.5 milyon YTL arttı. 2004 sonunda toplam tasarruflarda yüzde 70.4 olan YTL yatırım araçlarının payı, temmuz sonunda yüzde 73.5’e ulaştı. Başka bir ifadeyle tasarrufların dörtte üçünü YTL yatırım araçları oluşturdu. 
     YTL mevduatlar, sözkonusu dönemde en fazla artan yatırım aracı oldu. Yedi ayda 19 milyar 768.5 milyon YTL büyüyen YTL mevduatlar, 123 milyar 8.7 milyon YTL’ye ulaştı. 
     YTL mevduatın toplamdaki payı yüzde 34.2’den yüzde 37.9’a çıktı. 
     Yatırım fonları 4 milyar 112 milyon YTL artarak 28 milyar 684.9 milyon YTL’ye yükselirken, YTL cinsinden kamu kağıtları 194.3 milyon YTL azalarak 62 milyar 899.8 milyon YTL’ye indi. Yatırım fonlarının toplamdaki payı yüzde 8.2’den yüzde 8.8’e ulaştı. Kamu kağıtlarının payı ise yüzde 
     20.9’dan yüzde 19.4’e geriledi. 
     ÖFK’lardaki hesaplar 1 milyar 215 milyon YTL artarak 3 milyar 393 milyon YTL’ye çıktı. Bu hesapların payı yüzde 0.7’den yüzde 1’e yükseldi. 
     Yedi ayda yalnızca 488.8 milyon YTL artarak 17 milyar 451 milyon YTL düzeyinde oluşan hisse senetlerinin, toplam 
     tasarruflardaki payı ise yüzde 5.6’dan yüzde 5.4’e indi. 
     Reponun payı yüzde 0.5 düzeyinde kalırken, emeklilik yatırım fonlarının payı yüzde 0.1’den yüzde 0.2’ye, yatırım ortaklıklarının payı yüzde 0.1’den yüzde 0.3’e çıktı. 
     
     DÖVİZLİ TASARRUFLAR 
     Döviz cinsinden tasarruflar ise hızla azalıyor. Ocak- temmuz döneminde 3 milyar 44.1 milyon YTL daralan dövizli tasarruflar, 86 milyar 191.8 milyon YTL düzeyinde oluştu. 
     Döviz cinsinden tasarruflar dolar bazında da 2 milyar 292 milyon dolar azalarak 64 milyar 486 milyon dolara indi. 
     2004 yılı sonunda döviz cinsinden tasarrufların 
     toplamda yüzde 29.6 olan payı, bu yıl temmuz sonunda yüzde 26.5’e geriledi. En hızlı düşüş döviz mevduatlarında gözlendi. Döviz mevduatları, yedi ayda 2 milyar 908 milyon YTL azalarak 73 milyar 166.2 milyon YTL’ye indi. Toplam tasarruflarda döviz mevduatlarının payı, yüzde 25.2’den yüzde 22.5’e düştü. Yabancı para tahvil-bonoların tutarı da 428.1 milyon YTL azalarak 3 milyar 5.1 milyon YTL oldu. Döviz cinsinden kamu kağıtlarının payı yüzde 1.3’ten yüzde 1.1’e indi. Eurobondların payı yüzde 1.8 düzeyinde kalırken, ÖFK’lardaki döviz hesaplarının payı yüzde 1.2’den yüzde 1.1’e geriledi. 
     
</TEXT>
</DOC>
