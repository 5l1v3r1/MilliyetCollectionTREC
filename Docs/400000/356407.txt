<DOC>
<DOCNO> 356407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sonyas03.html </URL>
<DATE> 2005/06/28/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Kaçakların umudu Bolu'da tükendi 
</HEADLINE>
<TEXT>

     Pakistan’dan Türkiye’ye yasadışı yollardan giriş yapan 56 kaçağın Avrupa’ya ulaşma umudu, Bolu Dağı’nda son buldu. 
     AA muhabirinin aldığı bilgiye göre, Pakistan’dan yola çıkarak İran üzerinden giren Pakistan uyruklu 56 kaçak, Van’da irtibat kurdukları 34 VL 174 plakalı kamyon sürücüsüyle, İstanbul’a kadar yolculuk etmek üzere anlaştılar. 
     Kamyon şoförüyle kişi başına 7 bin dolar ücret karşılığında anlaşan Pakistanlı 56 kaçak, kamyonun kasasında 3 gün boyunca aç susuz yolculuk yaptılar. 
     Şoförün, kamyonu Bolu Dağı’nda bulunan bir dinlenme tesisinde terk ederek ortadan kaybolmasının ardından kaçmaya çalışan kaçaklarla jandarma ekipleri arasında kovalamaca başladı. 
     Jandarma ekipleri, yaklaşık 5 saat süren operasyon sonrasında 56 kaçaktan 31’ini, ormanda yakaladı. Ekipler, izlerini kaybettiren 25 kaçağı yakalayabilmek için gece boyunca Bolu Dağı’nda ve civar köylerde arama çalışmalarını aralıksız sürdürdü. 
     
     3 GÜN MOLA VERMEDİLER 

     Plakası sahte olduğu anlaşılan kamyonda inceleme yapan jandarma ekipleri, Van’dan itibaren 3 gün boyunca aç ve susuz yolculuk yapan Pakistanlıların, yolculukları boyunca hiç mola vermediklerini ve tuvalet ihtiyaçlarını, kamyonun içinde bulunan kola şişelerini kullanarak giderdiklerini tespit etti. 
     Kaçakların, havasız kalmamak için kamyonun tavanına havalandırma deliği açtıkları belirlendi. 
     Yakalanan kaçaklardan 33 yaşındaki Muhammet Can, AA muhabirine, evli ve 2 çocuk babası olduğunu belirterek, "Hayalim, önce Yunanistan’a ulaşmak, ardından da bir Avrupa ülkesine iltica etmekti. 
     Yakalandıktan sonra bütün hayallerim son buldu. Ülkemize tekrar iade edileceğimizi biliyorum. Ülkemde yaşayan binlerce insan, benim gibi, bir Avrupa ülkesine iltica etme hayali kuruyor" dedi. 
     Ormanlık alanda yakalanarak Bolu Dağı Jandarma Karakolu’na getirilen 31 kaçağa, Mehmetçikler, kendi yemeklerini ikram ettiler. 
     Ekipler, kaçakları Bolu Dağı’nda bırakarak kaçan kimliği belirlenemeyen kamyon sürücüsünü yakalamak için çalışmalarını sürdürüyor. 
     çalışmaların sürdürüldüğü bildirildi. 

     
</TEXT>
</DOC>
