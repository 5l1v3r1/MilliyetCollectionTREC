<DOC>
<DOCNO> 375180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sontur35.html </URL>
<DATE> 2005/09/02/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Zeynep töreden kaçtı 
</HEADLINE>
<TEXT>

     Ramazan YAVUZ DİYARBAKIR, DHA 

      DİYARBAKIR'ın Dicle İlçesi'nde amcasının oğluyla evlendirilmek istenen 21 yaşındaki Zeynep Yalçın, 4 gün önce evlerinin alt katında oturan komşusunun oğlu Kenan Karaş'a kaçtı. Kızları Zeynep'i iddiaya göre öldürme kararı alan Yalçın Ailesi'nin fertleri, Karaş Ailesi'nin evini basınca kavga çıktı. Polis kavgayı engellemek iiçin hava ateş açarken, eve gelen Dicle Belediye Başkanı DEHAP'lı Abdullah Akengin, Zeynep Yalçın'ı evden alarak Emniyet Müdürlüğü'ne götürtü. Polislerin can güavenliği nedeniyle geçici olarak kendisine teslim ettikleri Zeynep'i evinde korumaya alan Başkan Akengin, iki aileyi barıştırmak için çabalarını sürdürüyor. 
     İlçenin 27 Mayıs Mahallesi'nde oturan Zeynep Yalçın, amcasının oğlu Selahattin Yalçın'la evlendirilmek istendi. Ancak bu evliliği istemeyen Zeynep Yalçın, aynı binada oturdukları komşusunun oğlu Kenan Karaş'a kaçtı. Kızının alt katta oturan komşularının oğluna kaçtığını öğrenen babası Mehmet Yalçın, iddiaya göre aynı gün aile meclisini topladı ve töre gereği Zeynep için ölüm kararı alındı. 
     Yalçın ailesinin fertleri, bu kararı uygulamak için Karaş'ların evini basarak Zeynep'i vermelerini istedi. Ancak Kenan Karaş'ın babası Ali Karaş, kızın öldürüleceği düşüncesiyle vermeyeceğini belirterek kapıyı açmadı. İki aile arasında kavga çıkarken, ihbar üzerine olay yerine gelen polis havaya ateş açarak kalabalığı dağıtmak isterken, durumun kötüye gittiğini gören Zeynep Yalçın, Belediye Başkanı Abdullah Akengin'i telefonla arayarak yardım istedi. 
     Olay yerine gelen Belediye Başkanı Akengin, Zeynep Yalçın'ı evden çıkararak İlçe Emniyet Müdürlüğü'ne götürdü. Emniyette can güvenliğinin olmadığını söyleyen Zeynep Yalçın, ailesine gitmek istemediğini belirtti. Bu arada Ergani İlçesi'ne gitmesi gereken Başkan Akengin'in babası Hasan Akengin, emniyete gelerek Zeynep'i Başkan Akengin'in evine götürdü. 
     
     ZEYNEP BENİM MİSAFİRİM’ 
     Başkan Akengin, Zeynep'i kendi isteği üzerine evinde misafir ettiğini, aile ile görüşmelerinin devam ettiğini söyledi. Can güvenliği sağlanana kadar Zeynep Yalçın’ı kimseye teslim etmeyeceğini belirten Başkan Akengin, Genç kız 3 gündür misafirim. Ona bir zarar gelmemesi için olayın büyütülmemesini istiyorum. Ailesiyle görüşmelerim devam ediyor. Babası da kızını öldürmeyeceklerini, zaten böyle bir kararlarının da olmadığını, ortalık sakinleştikten sonra teslim alacağını söylüyor'' dedi. 
     Dicle Kaymakamı Ümit Cağıldak ise, Emniyet Müdürlüğü'ne gelen ihbar üzerine ekiplerin olay yerine gittiğini ve müdahalede bulunduğu söyledi. Kaymakam Ümit Cağıldak, ailenin Zeynep Yalçın’la ilgili ölüm kararı verdiğine dair kendisinin bilgisinin bulunmadığını belirterek, Olay fazla büyümeden sona erdi. Genç kızın son durumuyla ilgili bilgim yok'' dedi. 
     
     BABA YALÇIN ÖLÜM KARARI YOK 
     İlçe merkezinde bulunmayan ve DHA’nın sorularını telefonla yanıtlayan Zeynep'in babası Mehmet Yalçın ise kızının öldürülmesiyle ilgili herhangi bir karar almadıklarını söyledi. Yalçın, kızını kendisinin ortalık yatışana kadar başkan Abdullah Akengin’e verdiğini, daha sonra durumu değerlendireceklerini anlattı. 
     Kızını birkaç gün sonra teslim alacağını belirten Mehmet Yalçın, Kızımın öldürülmesiyle ilgili bir karar yok. Kızım kaçtıktan sonra ortalık gerildi. Kızıma zarar gelmemesi için Başkan Akengin’den onu misafir etmesini istedim. 3- 4 gün sonra gidip teslim alacağım'' dedi. 
     
</TEXT>
</DOC>
