<DOC>
<DOCNO> 374895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/ekonomi/aeko.html </URL>
<DATE> 2005/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Zeytin Adası 15 trilyona Zorlu'nun 
</HEADLINE>
<TEXT>


Uzanlar'dan TMSF'ye geçen Zeytin Adası'nı Ahmet Nazif Zorlu aldı. Zorlu, ihalede sürpriz alıcı olarak ortaya çıkan ABD'de fon yöneten Türk, Erinç Özada ile yarıştı 

NEDİM ŞENER 

Uzanlar'dan Tasarruf Mevduatı Sigorta Fonu'na TMSF geçen Zeytin Adası'nı Ahmet Nazif Zorlu'ya ait Zorlu Grubu aldı. 
Geçen yıl kasım ayından bu yana dört kez satışa çıkartılan ancak alıcı bulmayan Zeytin Adası için dün beşinci kez ihale yapıldı. TMSF satış salonunda gerçekleştirilen ihalede adaya 15 trilyon 250 milyar lira veren Zorlu Grubu, Zeytin Adası'nın yeni sahibi oldu. İhaleye ABD'li bir yatırım uzmanı olan Erinç Özada ile Zorlu Grubu temsilcileri katıldı. 
Zeytin Adası için ilk ihaleye 16 trilyon lira bedel ile çıkılmıştı. Ancak alıcı çıkmadığı için ikinci ihalede fiyatı yüzde 25 aşağı çekildi. Buna karşın alıcı çıkmadı. Son ihale için Satış Komisyonu, kendi yetkisine dayanarak 9 trilyon lira fiyat belirledi. Zorlu Grubu, yazılı teklifle adayı 9 trilyona alacağını bildirdi. Ancak şartnamede, başka talipli çıkması halinde açık artırma öngörülüyordu. Dünkü ihalede son anda ABD'de fon yöneticisi olan yatırım uzmanı Erinç Özada alıcı olarak ortaya çıkınca açık artırmaya geçildi. 9 trilyon liradan başlatılan beşinci ihalede, alıcılar tam 125 kez fiyat artırımı yaptılar. 
1 milyon dolarlık teminat mektupları ile ihaleye katılan taraflar, 9 trilyon liradan başlayarak karşılıklı olarak yaptıkları artırımlarla fiyatı yükselttiler. 125'inci ve son artırımı yapan Zorlu Grubu temsilcileri, 15 trilyon 250 milyar liraya Zeytin Adası'nın sahibi oldu. 
Böylece son ana kadar tek alıcı olarak ihaleye girmeyi bekleyen Zorlu Grubu, Erinç Özada adlı yatırımcının da ihaleye katılmasıyla 9 trilyon liraya almayı umduğu Zeytin Adası için fiyatı 15 trilyon 250 milyar liraya çekti. 

350 dönümlük ada zeytinyağı ile meşhur 8.5 katrilyon liralık İmar Bankası yolsuzluğunun ortaya çıkmasından sonra 5020 sayılı Yasa gereği TMSF'nin el koyduğu Zeytin Adası'nda 3'ü villa olmak üzere toplam 7 bina ile 30 bin zeytin ağacı ve üzüm bağları da bulunuyor. 
Göcek'in 3.5 mil açığında bulunan Zeytin Adası, 12 Adalar arasında özel mülk özelliği taşıyan tek ada. 1979'da orman sınırları dışına çıkarılan ada, 1997 yılında Uzanlar tarafından satın alındı. Adanın eski sahibi KKTC'li işadamı Asil Nadir'di. Daha sonra İmar Bankası tarafından, Nadir'in bankaya olan borcu sebebiyle adaya el konuldu. 
Zeytin Adası, 350 dönüm araziye sahip. Adada ayrıca Osmanlı döneminden kalan ve zeytinyağı deposu olarak kullanılan ahşap binanın içerisinde 3 adet 1.5 tonluk zeytinyağı tankı ve iki adet dinlendirme tankı yer alıyor. 

Yalı da satışta 
TMSF Uzanlar'a ait değerli gayri menkullerden olan Kemal Uzan'a ait İstinye'deki 'Uzan Yalısı'nı satışa çıkartılar. 
Daha önce satışa çıkartılan ancak tespit edilen 26 trilyon liralık muhammen bedel verilmediği için iptal edilen satış ihalesi için bu kez taliplerin sayısının çok olduğu belirtildi. Tekliflerin belirmesinden sonra TMSF yalı için açık artırma usulü ihale düzenleyecek. 

Birçok zenginin adası var Gerek dünyada, gerekse Türkiye'de birçok varlıklı kişinin 'ada'sı var. Bu adalar, genellikle dinlenme amaçlı kullanılıyor. Türkiye'de kişiye özel adalardan bazıları şunlar 

Rahmi Koç'un adası 
Tuzla'da Deniz Harp Okulu'nun karşısında. Rahmi Koç'un adıyla anılıyor. Adanın önceki sahibi, 1960'dan beri burada oturan, Fransız asıllı bir madam. Rahmi Koç, adaya büyük paralar harcayarak gözlerden uzak bir hayal beldesi oluşturdu. 

Belma Simavi'nin Prens adası 
Domuz Adası olarak da bilinen ada, Belma Simavi'ye ait. Simavi, adada sık sık partiler veriyor. 

Ali Dinçkök'ün adası 
Kaşık Adası Ali Dinçkök'e ait. Kınalıada'nın karşısında. 

Apostrol, Ömer Dinçkök'ün 
Ömer Dinçkök de Bodrum Gündoğan Koyu'nun hemen karşısındaki Apostrol Adası'na sahip. Eski adı "Farilya" olan ada, yaklaşık 800 dönüm büyüklüğünde. 


</TEXT>
</DOC>
