<DOC>
<DOCNO> 365421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sonsiy19.html </URL>
<DATE> 2005/07/29/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Kaymakamdan MHP'li başkana göz yumma’ suçlaması 
</HEADLINE>
<TEXT>

     Sefa KARACAN- Mehmet ÇELİK- Mehmet AL ALANYA Antalya , DHA 

ALANYA'nın Okurcular Beldesi sahilinde 4 kişinin öldüğü, 5 kişinin de yaralandığı olayla ilgili açıklama yapan Kaymakam Günhan Sarıkaya, kanunsuz su sporlarının yaptırılmasına göz yumduğu öne sürülen Belediye Başkanı MHP'li Yusuf Öztürk'ü sorumlu tuttu. 
     Olayla ilgili cumhuriyet savcılığı tarafından başlatılan soruşturma kapsamında 1 kişi gözaltına alınırken, yaralı iki Rus turisti hastanede ziyaret eden Kaymakam Sarıkaya, Bugün bu durumda benim dışımda eleştirilen kimse yok. Herhalde bu 4 kişiyi öldüren, 5 kişiyi yaralayan bir ilçe kaymakamı değil'' dedi. 
     Alanya'da korku ve paniğe neden olan olayda, yaralanan taraflardan Zekeriya Eren'in, hastaneden taburcu edildikten sonra gözaltına alındığı belirtilirken, soruşturmanın sürdürüldüğü bildirildi. Çok sayıda turist ve tatilcinin gözleri önünde çıkan çatışmada can veren 4 kişiden 3'ünün cenazesi ise toprağa verildi. 
     
     TURİSTLERE TATİL TEKLİFİ 

     Alanya Kaymakamı Günhan Sarıkaya'yla birlikte Özel Başken Üniversitesi Hastanesi'ne giden Alanya Belediye Başkanı ANAP'lı Hasan Sipahioğlu, yaralı Rus turistler 12 yaşındaki Katherina Alenicheva ve 49 yaşındaki Aleksander Yeutushenko'yu gelecek yıl bir haftalığına tatil için misafir olarak davet etti. Olay nedeniyle sarsıldıklarını belirten iki Rus turist, bu teklife sıcak bakarken, Türkiye'yi çok sevdiklerini ve tatil için geleceklerini söyledi. Turistlerden Yeutushenko, tedavisinin ardından yarım kalan tatiline devam edeceğini de söyledi. 
     
     BELEDİYE BAŞKANI SORUMLUDUR 

     Kaymakam Günhan Sarıkaya, bir zabıta memurunun yaralandığı geçen 24 hazirandaki ilk olay patlak verdiği sırada Okurcalar Belediye Başkanı MHP'li Yusuf Öztürk'ü uyardıklarını belirterek şöyle konuştu 
     Çünkü belediye bu konuda zaman zaman gruplar arasında probleme sebep olabilir endişesi ile bu işin güvenlik kuvvetlerinin işi olduğunu söyledik. Eğer tarafsız olması gereken kişi varsa Okurcalar Belediye Başkanı'dır. O açıdan kendisinin Ben bunu Kaymakam Bey'e ilettim’ deyip işin içinden çıkması mümkün değildir. Güvenlik güçleri de dahil herkes görevini yapmıştır.'' 
     
     SAHİLİ KANA BULAMIŞLARDI 

     Alanya'nın Okurcalar Beldesi'ndeki Holiday Garden Resort Otel ile Sidera Otel arasındaki plajdaki bir alan, kısa süre önce Maliye Bakanlığı tarafından su sporları yaptırılmak üzere ihaleye çıkarıldı. İhaleyi alan firma, işletmeden vazgeçti. Bunun üzerine Alanya'nın Esentepe Köyü'nden Uysal ve Eren ailelerinin mensupları, plaja gelerek su sporları yaptırmaya başladı. 
     Aynı plajda yanyana olan iki farklı işletme, faaliyetlerini kaçak olarak sürdürdü. Aralarında sürekli gerilim olan iki ailenin fertleri dün sabah saat 09.30 sıralarında plajda tartışmaya başladı. Yanlarında Ağrı ve Mersin'den gelen çok sayıda adalarının olduğu sırada başlayan tartışma kavgaya dönüştü. 
     Kısa sürede silah ve bıçaklar çekilince çatışma çıktı. Plajdaki turistler panik içinde çevredeki otellere kaçışırken, iki gruptan yaklaşık 20 kişi birbirlerinin üzerine kumsalda kurşun yağdırdı. Çatışma sonucunda Şemsettin Uysal, İdris Uysal, Hasan Hüseyin Er ve Mehmet Kaplan olay yerinde yaşamını yitirdi. 
     Plajda ailesi ile güneşlenirken seken kurşunla yaralanan Rus turist çocuğu Katherina Alenicheva, Rus turist Aleksander Yeutushenko, Yunus Eren, Cafer Eren, Zekeriya Eren ve Ali Eyüp Çakır yaralandı. Yaralılar, hastanelere kaldırılarak tedaviye alındı. Taburcu olan Zekeriya Eren daha sonra gözaltına alındı. 
     Gelişmeler üzerine Antalya Valisi Alaaddin Yüksel ve İl Jandarma Komutanı Kıdemli Albay Erhan Güder ilçeye gitti. Vali Yüksel, olaya 11 kişinin karıştığını, 6 tabanca ve 34 mermi kullanıldığını, Alanya'yı rant çetelerine bırakmayacaklarını söyledi. 
     
</TEXT>
</DOC>
