<DOC>
<DOCNO> 391037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sondun27.html </URL>
<DATE> 2005/10/31/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Berlusconi'den şok açıklamalar Bush'u ikna etmeye çalıştım .. 
</HEADLINE>
<TEXT>

     ABD Başkanı George Bush ile bugün akşam saatlerinde bir araya gelecek olan İtalya Başbakanı Silvio Berlusconi, İtalya'daki özel televizyon kanallarından La7'de yayımlanan demecinde, ''Bush'u savaşa başvurmaması için ikna etmeye de çalıştığını'' söyledi. 
     Baştan beri ABD'nin Irak politikasına verdiği destekle dikkati çeken Berlusconi, La7'de yayımlanan demecinde, ''Bir ülkeyi demokratikleştirmek ve kanlı diktatörlükten kurtarmak için savaşın en iyi yöntem olduğuna asla inanmadım. ABD Başkanı'nı savaşa başvurmaması için ikna etmeye de çalıştım. Ama bugün itibarıyla işi bitirene dek Irak'ta kalmaktan başka çare de yok'' dedi. 
     Berlusconi, Irak'taki yabancı askerlerin ne zaman ve nasıl geri çekileceğinin, müttefikler ve Irak hükümeti tarafından kararlaştırılması gerektiğini de söyledi. 
     Irak'taki askerlerin çekilmesi işleminin 10 yıl kadar bir zaman gerektirip gerektirmeyeceğine ilişkin bir soruyuysa Berlusconi, şöyle yanıtladı 
     ''Temennim bu kadar uzun bir süreye gereksinim duyulmamasıdır. Diktatörlükten demokrasiye geçiş kısa sürede tamamlanacak bir iş değil ama, orada uzun süre kalmayacağız.'' Berlusconi, İtalya'nın Irak'a asker gönderme kararını, BM Güvenlik Konseyi'nin 1546 sayılı kararında sözü edilen ''barış misyonu'' çerçevesinde aldığını ifade etmesinden sonra, şöyle devam etti 
     ''Biz, BM kararını uygulamak amacıyla Irak'tayız. Oraya askerlerimizi işgal ordusu olarak değil, barış misyonu ve insani amaçlar için gönderdik. Orada yerel halk tarafından da seviliyoruz ve saygıyla karşılanıyoruz. Bizim görev yaptığımız bölgelerde terör olayları yaşanmıyor.'' İtalya'nın Irak'ta 9 bin Iraklı güvenlik görevlisini eğittiğine değinen Berlusconi, ''Eğitilen bu kişiler görevlerini icra etmeye başladıkça biz de askerlerimizi geri çekeceğiz. Oradaki personelimizin yüzde 10'unu zaten çekmiş durumdayız'' dedi. 
     Berlusconi, referandumda kabul edilen Irak anayasasının ''muhtelif dini oluşumlar arasındaki ilişkileri garanti altına aldığını'' ve bunun da olumlu bir gelişme olduğunu ifade ederek, geleceğe ilişkin beklentileriyle ilgili şunları söyledi 
     ''Anayasanın, Irak'ta demokratik süreci başlatmasını umuyorum. Aralık ayında parlamentonun yeni üyeleri seçilecek. Vatandaşların seçime katılım oranının da yüksek olması bekleniyor.'' 
     
</TEXT>
</DOC>
