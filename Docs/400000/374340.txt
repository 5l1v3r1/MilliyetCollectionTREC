<DOC>
<DOCNO> 374340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sondun32.html </URL>
<DATE> 2005/08/31/ </DATE>
<TIME> 18.55 </TIME>
<AUTHOR>  </AUTHOR>
<HEADLINE>
Irak'ta Reuters kameramanı Kadim serbest bırakıldı... 
</HEADLINE>
<TEXT>

     Irak’ta, Reuters televizyonu ses teknisyeni Valid Halid’in öldüğü olayın ardından Amerikan askerlerinin elinde bulunan kameraman Haydar Kadim serbest bırakıldı. 
     Reuters ajansının haberinde, 3 gün alıkonulan Kadim’in, Halid’in öldüğü olayla ilgili "tutarsız" açıklamaları nedeniyle sorgulandığı belirtildi. 
     Halid, pazar günü direnişçiler ile Amerikan askerleri arasında Bağdat’ta çıkan bir çatışmayı izlerken öldürülmüştü. Irak polisi, Halid’e ateş açanların Amerikan askerleri olduğunu bildirmişti. 
     Saldırıda Reuters kameramanı Kadim de yaralanmıştı. 
     Irak’ta Amerikan askerlerinin gözaltına aldıkları diğer Reuters kameramanı Ali Ömer İbrahim Meşhadani’nin ise 6 ay içinde davasına bakılana kadar Ebu Garip cezaevinde alıkonulmasına karar verilmişti. 
     
</TEXT>
</DOC>
