<DOC>
<DOCNO> 368544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/yasam/yas07.html </URL>
<DATE> 2005/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Terk etmedim, evleneceğiz' 
</HEADLINE>
<TEXT>


İzmir'de tecavüze uğrayan B.S.'nin nişanlısı, olaydan sonra tartıştıklarını söyleyerek, "Ayrılmadık, ilişkimiz sürüyor. Paramız olunca evleneceğiz' dedi 

İZMİR DHA 

İzmir'in Bornova ilçesinde, evine giren hırsızın tecavüzüne uğrayan nişanlısı B.S.'nin, kendisini terk ettiğini iddia ettiği Göksel A., "Ayrılmadık, ilişkimiz sürüyor. Paramız olunca evleneceğiz" dedi. 
Görev yaptığı İskenderun'dan DHA muhabirini telefonla arayan Göksel A., olaydan sonra nişanlısıyla telefonla konuşurken tartıştıklarını, ancak ayrılmadıklarını ve küs olmadıklarını öne sürdü. 

'Stajyerdi' 
Göksel A., "Kendisi benim yanımda stajyer olarak çalışıyordu. Nişanlımın işyeriyle bağlantısı yok. Telefonla arayıp kendisine destek oluyorum" dedi. Sağlık Bakanı Recep Akdağ da, dün Aydın ve İzmir il sağlık müdürlüklerine bir talimat vererek B.S.'nin sağlık durumuyla yakından ilgilenilmesini istedi. Bunun üzerine Aydın Söke ilçesindeki ailesinin yanındaki B.S., Söke Devlet Hastanesi'nde özel bir odaya yerleştirildi. 


</TEXT>
</DOC>
