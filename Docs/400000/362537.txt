<DOC>
<DOCNO> 362537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sontur41.html </URL>
<DATE> 2005/07/19/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Alanya Kaymakamlığı'nda tekne faciası toplantısı... 
</HEADLINE>
<TEXT>

     Alanya’da, aşırı yolcu alarak batan ve 4 kişinin ölümüne neden olan "Paradies Garden" adlı tekneyle ilgili olarak Alanya Kaymakamlığı’nda toplantı düzenlendi. 
     Basına kapalı olarak düzenlenen toplantının ardından açıklama yapan Alanya Kaymakamı Günhan Sarıkaya, tekne kazasını teknik açıdan değerlendirmek, yorumlamak ve tedbirler almak amacıyla toplandıklarını söyledi. 
     Teknelerle ilgili bir genelge hazırlanacağını, bu genelge doğrultusunda teknelerin disipline edilmesi çalışmalarına yoğunluk verileceğini ifade eden Sarıkaya, şunları kaydetti 
     "Bu yönde bazı ilerlemeler kaydedildi. Batan teknenin teknik açıdan herhangi bir sorunu yok. Sadece kapasitesinden fazla yolcu almasıyla ilgili bir sorun yaşanmış. Tekneyi incelettirdik. Teknede darp, eziklik gibi bir arıza göremedik. 72 kişilik tekneye yüklenme haddinden daha fazla yolcunun binmesi batmasına tek sebeptir." Teknenin sabotaj sonucu battığı yönündeki iddiaların asılsız olduğunu da kaydeden Kaymakam Sarıkaya, böyle bir durumun söz konusu olmadığını ifade etti. 
     Sarıkaya, hem Alanya Liman Başkanlığı hem de Alanya Sahil Güvenlik Komutanlığı’nın kurallara riayet etmeyen teknelerle ilgili açtığı davaların bulunduğuna işaret ederek, "Artık 1 milyon liraya veya 500 bin liraya yolcu taşınmamalıdır. Hayat bu kadar ucuz olmamalı. 
     Fiyatlar düştükçe kalite düşer" diye konuştu. 
     
     "PARADİES GARDEN" DAHA ÖNCEDE FAZLA YOLCU TAŞIMIŞ 
     Alanya Liman Başkanı Bayram Demir ise batan "Paradies Garden" adlı teknenin 2003 ve 2004 yıllarında da fazla yolcu taşıdığı gerekçesiyle 2 kez savcılığa sevk edildiğini, teknenin eksikliklerinin giderilmesinin ardından yeniden yolcu taşımaya başladığını belirtti. 
     Bayram Demir, Paradies Garden hakkında Alanya Belediyesi’nin "kapatma kararı" almış olmasına rağmen bu kararların uygulanmamasına ilişkin bir soruyu, "Bizim kapatma gibi bir yetkimiz yok. 
     Kapatabilmemiz için mahkeme kararı gerekli. Böyle bir mahkeme kararı olmadığı için bu tekneleri ticaretten men etmedik" dedi. 
     
</TEXT>
</DOC>
