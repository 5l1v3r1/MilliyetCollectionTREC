<DOC>
<DOCNO> 380547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/soneko11.html </URL>
<DATE> 2005/09/22/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Tarımın parlayan yıldızı 'nar' 
</HEADLINE>
<TEXT>

     Çok yıllık bitki olma özelliği yanında, çeşitli iklim ve toprak koşullarında yetişebilen, uzun süre dalında kalabilmesi nedeniyle de depolama sorunu olmayan narın, bu yıl üreticisini sevindirdiği bildirildi. 
     Türkiye'nin yaş sebze ve meyve ambarı olarak bilinen Mersin'in yanı sıra Çukurova yöresinde de yetiştiriciliği yapılan narın, bu yıl tarlada kilosunun 1 YTL'den satılması nedeniyle, başta mısır ve buğday olmak üzere ektikleri diğer ürünlerden zarar gören üreticilere ''alternatif'' olabileceği belirtildi. 
     Mersin'in Tarsus İlçesi Ziraat Odası Başkanı Ali Ergezer, narın üreticiler tarafından yeni keşfedilmeye başlandığını, karı gören çiftçilerin önümüzdeki yıllarda bu ürüne ağırlık vereceklerini tahmin ettiğini söyledi. 
     Ergezer, bu yıl tarlada 1 YTL'den alıcı bulan narın fiyatının yükselmesinde üretim yetersizliğinin yanı sıra, bu yıl mevsim koşullarının ürünün aleyhine gelişmesinin de etkisinin olduğunu vurgulayarak, şunları kaydetti 
     ''Nar yıllık ortalama 500 mm yağış istemekle birlikte bu yağışın çoğuna ilkbaharda ihtiyaç duyuyor. Yazın yağan yağmurlar meyve kalitesini bozuyor, olgunluğa yakın dönemde yağan yağmurlar ise meyve kabuğunu çatlatıyor. Oysa, meyve oluşumu döneminde kuru hava koşulları en kaliteli meyve elde etme imkanı sağlayarak pazar değerini artırıyor.'' 
     
     ÜRETİCİ TEŞVİK EDİLİYOR 
     Ergezer, mevsim koşullarının da olumlu gelişmesi halinde önümüzdeki yıllarda nar eken üreticilerin birim alandan elde ettikleri verim ve gelirde artış olacağına inandığını, üreticileri nar ekimine teşvik etmeye çalıştıklarını kaydetti. 
     Narın avantajlarını narenciye ile kıyaslayan Ergezer, ''Bir narenciye bahçesi tesis edildikten 5 yıl sonra ürün alınmaya başlar. Nar ise fidanlar dikildikten 3 yıl sonra çiftçiyi tatmin edecek miktarda para kazandırıyor. Normal koşullarda bir ağaçtan 100 ile 150 kilo arasında ürün alınabiliyor. Ağustos ayında başlayıp Kasım ayına kadar hasat edilebilen nar, bir sonraki yılın Haziran ayına kadar hiçbir ek masraf gerektirmeden saklanabiliyor'' dedi. 
     Ergezer, mısır, pamuk ve buğdaydan zarar gören üreticinin nara yönelmesi gerektiğini sözlerine ekledi. 
     
</TEXT>
</DOC>
