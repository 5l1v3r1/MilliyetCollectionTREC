<DOC>
<DOCNO> 379998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/sonsiy17.html </URL>
<DATE> 2005/09/20/ </DATE>
<TIME> 19.20 </TIME>
<AUTHOR>  </AUTHOR>
<HEADLINE>
MHP Sezer, terörle mücadele konusunda 'devlet zirvesi' toplasın 
</HEADLINE>
<TEXT>

     Milliyetçi Hareket Partisi MHP Genel Başkan Yardımcısı Mehmet Şandır, Cumhurbaşkanı'nın başkanlığında, terörle mücadele konusunda 'devlet zirvesi' toplanmasını önerdi. 
     Şandır, yaptığı yazılı açıklamada, Cumhurbaşkanı'nın başkanlığında terörle mücadele konusunda 'devlet zirvesi' toplanmasını önererek, Türkiye'yi yönetenlerin, bölücü terörle mücadele konusunda kararlılıklarını ve işbirliği yapacaklarını ilan etmeleri gerektiğini ifade etti. 
     TBMM'de dün terörle mücadeleyle ilgili olarak gerçekleştirilen toplantıya da değinen Şandır, şu görüşlere yer verdi ''TBMM'nin toplanması, siyasi partilerin bölücü teröre karşı bir ortak tavır ortaya koyabilmeleri açısından önemliydi. Bölücü teröre karşı işbirliği imkanı kaçtı. Böyle bir tavır, güvenlik güçlerimizi cesaretlendirecek, teröristlerin ve yandaşlarının üzerinde caydırıcı etkisi olacaktı. En azından millete bir güven gelecekti. Şehit cenaze törenlerinde yaşanan infial, bir ölçüde yatışmış olacaktı. AK Parti, meseleyi sabote etti, Sayın Başbakan toplantıya katılmadı. AK Parti'nin bu tavrı, bölücüleri sevindirmiştir, güvenlik güçlerinin moralini bozmuştur. Bölücü terör örgütü karşısında milli duruş fırsatı kaçırılmıştır.'' 
     
     'KARDEŞ KAVGASI' 
     Türkiye'de yaşanabilecek en büyük felaketin, toplumsal çatışma ihtimali ve 'kardeş kavgası' olduğunu ileri süren MHP Genel Başkan Yardımcısı Şandır, bölücü terör örgütünün de bunu istediğini kaydetti. 
     PKK ve yandaşlarının, terör baskısıyla bölünme ve ayrılıkçılık fikrinin toplumsallaşmasını, kendini Kürt olarak tanımlayan vatandaşların PKK'laşmasını ve PKK'nın devletleşmesini amaçladığını belirten Mehmet Şandır, ''Siyasi iktidarın meseleye yaklaşımı doğru değildir. Başbakan'ın 'Kürt sorununu' tanıması ve demokrasi üreterek çözüm arayışı, PKK'nın bu planına müsait bir zemin hazırlamaktadır'' görüşüne yer verdi. 
     
</TEXT>
</DOC>
