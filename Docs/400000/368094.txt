<DOC>
<DOCNO> 368094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/sonspo24.html </URL>
<DATE> 2005/08/08/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Özerten Hakemlerimiz ellerinden geleni yaptılar... 
</HEADLINE>
<TEXT>

     Merkez Hakem Kurulu MHK Başkanı Ufuk Özerten, Birinci Süper Futbol Ligi'nde geride kalan ilk haftanın iyi bir havada geçtiğini söyledi. 
     Lütfü Kırdar Kongre ve Sergi Sarayı'nda haftalık değerlendirme toplantısını yapan MHK Başkanı Özerten, geride kalan haftada amaçlarına ulaştıkları kanısında olduklarını belirterek, ''Maçlar oldukça iyi bir havada geçti. Hiç temenni etmediğimiz küfür ve şiddet gözükmedi. Verilen demeçler büyük çoğunlukla itina ile seçildi. İnşallah böyle devam eder'' dedi. 
     Özerten, hakemlerden her zaman sahada adil, güvenilir, etik ve şahsiyetli olmalarını istediklerini belirterek, ''Bu özellikleri de yorumlarına en iyi şekilde yansıtmalarını söyledik. Hakemlerimiz ellerinden geldiği kadar bunu yaptılar'' diye konuştu. 
     
     ''SEMİNERLERE ÖNEM VERİYORUZ'' 
     MHK'nın bölgesel eğitim seminerlerine büyük önem verdiğini anlatan Özerten, ''Amacım, 760 klasman hakemimizin hepsiyle yüz yüze gelmek ve onları yüreklendirmek. Zaten hepsinde mangal gibi yürek var. Ama biraz daha yakından mesajlarımızı iletmek istiyorum'' derken, gözlemci notlarının ne kadar sağlıklı olduğu yönünde gelen bir soruya ise şöyle cevap verdi 
     ''Faraziyeler üzerine değil, kesin kanıtlar üzerine konuşmayı severim. Tam anlamıyla şu an bir değerlendirme yapma fırsatım olmadı. Bizim temel felsefemiz kul hakkı yenmemesi üzerine. Hakemlerimiz kimsenin hakkını yemeyecek, ama onların da kimse hakkını yemeyecek. Çok iyi anlaştığımız Temsilciler ve Gözlemciler Kurulu'muz var. Bugün bir şeyler söylemek için erken.'' 
     
     ''TÜM ELEŞTİRİLERE SAYGILIYIZ'' 
     Birinci Süper Futbol Ligi'nde haftanın sona ermesi sonrası hakemlere yönelik medyada yapılan eleştiriler için, ''Basın bir ticari kuruluş. Reyting ve tiraj kaygıları var. Bunlara saygılıyız'' diyen Özerten, ''Ama bir tarafı kollayacağız diye, bir tarafı tarumar etmemek lazım. Herkesten görevini yapmasını istiyoruz. Fair Play içinde her türlü eleştiriyi en iyi şekilde değerlendiririz ve gerekli dersleri çıkarırız. Zaten bu hafta basın da hakemlerimize karşı çok duyarlı davrandı. Eleştiriler ise tabii ki olacak'' şeklinde konuştu. 
     
     ''YENİ KURALLARLA İLGİLİ KULÜPLERE EĞİTMEN GÖNDERİYORUZ'' 
     Özerten ayrıca, değişen kurallarla ilgili olarak talep eden kulüplere eğitmen gönderdiklerini ifade ederek, sözlerini şöyle sürdürdü 
     ''Kulüplerimizin ve sporcularımızın yeni kuraları öğrenmesi için isteyen kulüplere hakem hocası gönderdik ve gerekli eğitimleri yaptılar. Tüm kulüplerimize en azından başlangıçta, değişen ve yürürlükte olan kurallarla ilgili hafıza tazelemeleri açısından muhakkak bir hakem hocası göndeririz. Ricamız aynı güne sıkışmaması. Kulüpler ile hakemlerin yakınlaşmasından yanayız. Bunlar aynı bahçenin çiçekleri. Ne kadar iyi bakarsak bunlara o kadar iyi netice alırız.'' 
     
     HAFTANIN NOTLARI 
     Ufuk Özerten, Birinci Süper Futbol Ligi 2005-2006 Sezonu'nun ilk haftasındaki hakem notlarını açıklarken, en yüksek notu 8.3 ile Erol Ersoy ve Orhan Erdemir, en düşük notu ise 7.3 ile Kuddusi Müftüoğlu ve Süleyman Abay aldı. 
     Özerten, ilk haftada iki hakemin ise vasat not aldığını sözlerine ekledi. 
     
</TEXT>
</DOC>
