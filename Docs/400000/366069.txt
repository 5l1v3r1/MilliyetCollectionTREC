<DOC>
<DOCNO> 366069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/soneko21.html </URL>
<DATE> 2005/08/01/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Meysu, sodalı meyve suyu üretecek... 
</HEADLINE>
<TEXT>

     Kayseri'de kurulu Gülsan A.Ş. bünyesinde faaliyet gösteren Meysu A.Ş, sodalı meyve suyu üretecek. 
     Gülsan ve Meysu A.Ş. Yönetim Kurulu Üyesi Bekir Güldüoğlu, Kayseri 1. Organize Sanayi Bölgesi'ndeki fabrikalarında ISO 9001-2000 Kalite Yönetim Sistemi ve HACCP Gıda Güvenliği Yönetim Sistemi belgeli olarak çeşitli meyve suyu üretimi yaptıklarını kaydetti. 
     Fabrikalarında hijyenik koşullarda ve ileri üretim teknikleriyle ürettikleri ürünlerini müşterilerine sunmaya çalıştıklarını ifade eden Güldüoğlu, fabrikalarında daha önce vişne, kayısı, elma, üzüm, şeftali, portakal nektarı ürettiklerini, şimdi de hiç kimyasal madde ve şeker içermeyen üzüm, elma ve portakal suyu üretimine başladıklarını belirtti. 
     Ürün çeşidi ve kaliteyi artırmak için çalışma yaptıklarını belirten Güldüoğlu, şunları söyledi 
     ''İç ve dış pazarlardan gelen yoğun talep üzerine teneke kutularda sodalı meyve suyu üretmeyi kararlaştırdık. Bunun için çalışmalarımız devam ediyor. Kayseri'de daha önce kapanan Meysu'nun isim hakkı ile makinelerini satın almıştık. Buradan aldığımız makinelerin bakım işlerini yapıyoruz. Makinelerin bakım ve montaj çalışmalarını Ekim ayına kadar tamamlayacağız. Kasım ayından itibaren teneke kutularda sodalı vişne ve elma suyunun deneme üretimine başlayacağız. Sodalı üzüm ve elma suyu ürünlerimizi 330 cc'lik teneke kutularda üreteceğiz. Yılda bu ürünlerden 10'ar milyon adet üretmeyi planlıyoruz. Yılbaşından itibaren de tam kapasiteyle üretime başlayacağız ve ürünlerimizi iç ve dış piyasaya sunacağız. İleriki yıllarda talebe göre kapasitemizi artırabiliriz.'' Bekir Güldüoğlu, ürettikleri ürünlerin yüzde 25'ini ihraç etmeyi, 2007 yılından itibaren de teneke kutularda çeşitli meyve sularını piyasaya sunmayı hedeflediklerini bildirdi. 
     
</TEXT>
</DOC>
