<DOC>
<DOCNO> 372209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sonspo13.html </URL>
<DATE> 2005/08/23/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Futbolun 'incelikleri' 
</HEADLINE>
<TEXT>

     BBC TÜRKÇE 

      2006 Futbol Dünya Kupası'nın evsahibi Almanya'da futbolun yaşam üzerindeki hakimiyeti gitgide daha hissedilir oluyor. 
     Maç sesi duyunca içine sıkıntı çöken, 'ofsayt mı değil mi' tartışmasını anlayamayan ve sezon deyince aklına transfer değil, etek boyu gelen bir grup kadın da gelecek yıl ülkede uzun süre futboldan başka bir şey konuşulmayacağını düşünerek şimdiden önlem almaya karar verdi. 
     Annemarie Rufer'ın öncülüğünde, Nürnberg kentinde başlatılan akşam derslerinde, futbolu anlamak isteyenlere yol gösteriliyor. Dersin adı 'Kadınlar Bilmek İstiyor'. 
     Annemarie Rufer, "Gelecek yıl başlayacak olan Dünya Kupası'nı hesaba katarak, 'belki kadınların futbola ilgisini artırabilirim' diye düşündüm." diye anlatıyor kursu. 
     "Futbolu bilen kadınlar, gayet iyi biliyor elbet. Yani, bunun zekayla falan bir ilgisi yok ama, bugüne değin kadınlar hiç o kadar ilgili olmadı." Dersleri Nürnberg bayanlar futbol takımını çalıştıran aynı zamanda da profesyonel ligde oynayan bir bayan futbolcu veriyor. 
     Fakat, en başta Annemarie Rufer'in kendisi, ofsayt kurallarının ne olduğunu hala bilmediğini itiraf ediyor. 
     Annemarie Rufer, futbol dilinin kapalı olmasından şikayetçi. 
     Rufer ayrıca "eşit bir toplum değiliz" diyor fakat bu durumun sadece Almanya'ya özgü olmadığını belirtiyor. "İngiltere'de de galiba durum aynı." diyor. 
     Rufer, Avrupa bayanlar futbol kupasının galibi olan Alman kadın futbol takımına ne armağan verdiler dersiniz diye soruyor. 
     "Porselen çay takımı Ne para, ne de şöhret..." Rufer, derslerinde, kadın futboluyla erkek futbolunu da karşılaştırdıklarını anlatıyor ve kadınların da izlemeye değer çok güzel bir oyun çıkardığını belirtiyor. 
     'Kadın futbolu futbol değil' diyenlere de sitem etmeden geçmiyor. 
     
</TEXT>
</DOC>
