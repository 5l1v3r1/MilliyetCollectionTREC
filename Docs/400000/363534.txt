<DOC>
<DOCNO> 363534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/ekonomi/aeko.html </URL>
<DATE> 2005/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Enka'dan 95 milyon dolara Moskova'ya 5 yıldızlı otel 
</HEADLINE>
<TEXT>


Enka Grubu'nun Moskova'da inşa ettiği beş yıldızlı otel tamamlandı. 95 milyon dolara mal olan 235 odalı otelde Enka'nın yüzde 52 payı bulunuyor. Oteli, Swissotel işletecek 

CENK BAŞLAMIŞ Moskova 

İnşaatlarıyla Moskova'nın çehresini değiştiren Enka, Swissotel'le işbirliği yaparak Rusya'da lüks otel sektörüne de girdi. 
Türk mühendis ve işçilerinin 26 aylık çabasıyla tamamlanan beş yıldızlı Swissotel açıldı. 95 milyon dolarlık projeyle en pahalı Swissotel'lerden biri olan 34 katlı yapı, anteni dahil 160 metre yüksekliğinde. Bu otel aynı zamanda, Enka'nın yaptığı en yüksek bina niteliğinde. Moskova'nın lüks otel açığını kapatmak amacıyla yapılan otelin hisselerinin yüzde 52'si Enka'ya ait. 

Kral dairesi 2 bin euro 
Otelin de dahil olduğu bölgedeki binaların yönetiminden sorumlu Krasnıye Holmı şirketinin Genel Müdürü Zeki Işın, Swissotel'in istedikleri kalitede bir yapı olması için "kılı kırk yardıklarını" söyledi. 
Otel Genel Müdürü Klaus Kartmann, Rusya pazarına girmekte geciktiklerini belirterek, "Ancak şu ana kadar Enka gibi güvenli bir ortak bulamamıştık" dedi. 
Otelin mükemmel olması için ellerinden geleni yaptıklarını söyleyen Kartmann, mermerlerden mobilyalara en kaliteli ürünleri seçtiklerini, personel üniformalarının bile Singapur'da diktirildiğini bildirdi. 
3 Eylül'de resmi açılışı yapılacak 235 odalı otelde 600 metrekarelik kral dairesinin hafta sonu ücreti geçici olarak 2 bin euro olarak belirlendi. Normal odaların fiyatı da 400 euro civarında olacak. 

700 milyon doları aştı 
Değişik bir konsept olarak standart odalarda kullanım alanının yüzde 30'u banyoya ayrıldı. Büyük bölümü cam olan yüksek yapının pencereleri alpinistler dağcılar tarafından temizlenecek. Swissotel'le Enka'nın Rusya'daki yatırımlarının tutarı 700 milyon doları aştı. 

Perdeler bile uzaktan kumandalı 
Otelde 1 kral dairesi, 21 "Executive Suit" ve 6 suit olmak üzere toplam 235 oda bulunuyor.Yangına bir saat dayanıklı ahşap kullanıldı.Tüm odalarda internet erişimi ve çift telefon hattı var.Personel üniforması Singapur'dan sipariş edildi.Tüm odalarda bulunan espresso kahve makinalarından sınırsız miktarda ücretsiz espresso içilebilecek.Odalarda perde dahil tüm sistemin yatak başındaki uzaktan kumanda merkezi tarafından kontrol edilecek.Otelde kullanılan mobilyaların önemli bir kısmı Kelebek Mobilya tarafından yapılırken taşlar Endonezya'dan getirildi. 


</TEXT>
</DOC>
