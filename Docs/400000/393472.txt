<DOC>
<DOCNO> 393472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sonspo08.html </URL>
<DATE> 2005/11/09/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Magic'in Rockets'ı yendiği maçta Hidayet 9 sayı attı... 
</HEADLINE>
<TEXT>

     ABD Profesyonel Basketbol Ligi'ne NBA , TSİ bu sabaha karşı yapılan 4 maçla devam edildi. 
     Hidayet Türkoğlu'nun takımı Orlando Magic, deplasmanda Houston Rockets'ı 76-74 yendi. Maçta ilk 5'de forma giyen Türkoğlu, 28 dakika süresince 9 sayı, 1'i hücum 6'sı savunma olmak üzere 7 ribaunt, 1 asist, 2 top çalma ve 1 blokluk performans sergiledi. Türkoğlu, 2 sayılık atışlarda 6'da 2, 3 sayılık atışlarda 4'de 1 ve serbest atışlarda 2'de 2 isabet buldu. 
     Magic'de, 27 sayıyla Steve Francis ile 12 sayı ve 11 ribauntla double-double yapan Dwight Howard, galibiyeti getirdi. 
     Rockets'da ise 17 sayıyla Çin Halk Cumhuriyeti'nden Yao Ming'in performansı yenilgiyi engellemek için tek başına yeterli olmadı. 
     
     ZAZA'NIN 13 SAYISI HAWKS'A YETMEDİ 
     Gürcü asıllı Türk vatandaşı Zaza Pachulia'nın takımı Atlanta Hawks, bu sezon evinde yaptığı ilk maçta Los Angeles Lakers'a 103-97 yenildi. 
     Maçta sahaya ilk 5'de çıkan Pachulia, 29 dakika forma giydi. Bu süre içinde 13 sayı atan, 4'ü hücum, 5'i savunma olmak üzere 9 ribaunt alan, 1 asist yapan ve 1 de top çalan Pachulia, 2 sayılık atışlarda 8'de 5, serbest atışlarda ise 3'de 3 isabet buldu. 
     Joe Jonshon'ın 26 sayı, double-double yapan Al Harrington'ın ise 18 sayı ve 10 ribauntu, galibiyet için yeterli olmadı ve sezon başından bu yana galibiyet yüzü göremeyen Hawks, 4. yenilgisini almış oldu. 
     Öte yandan 37 sayıyla maçın yıldızı olan Kobe Bryant, 21 sayıyla Smush Parker, 13 sayı ve 11 ribauntla double-double yapan Lamar Odom, Lakers'ı galibiyete taşıyan isimler oldular. 
     Günün diğer maçlarında Golden State Warriors, Milwaukee Bucks'ı 110-103, Memphis Grizzlies da Seattle Supersonics'i 94-69 yendi. 
     Lige, TSİ yarın sabaha karşı yapılacak 12 maçla devam edilecek. 
     
</TEXT>
</DOC>
