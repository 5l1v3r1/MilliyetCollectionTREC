<DOC>
<DOCNO> 390860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/son/soneko07.html </URL>
<DATE> 2005/10/30/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
TOKİ'den konut alanlara "süpriz zam" koruması... 
</HEADLINE>
<TEXT>

     Toplu Konut İdaresi TOKİ , vadeli konut alanları ''sürpriz zamlara'' karşı korumak için, borç artışlarını sadece memur maaş zamlarına endekslemekten vazgeçiyor. 
     A.A muhabirinin edindiği bilgiye göre, TOKİ, enflasyondaki düşüşü de dikkate alarak, bundan sonraki vadeli konut satışlarında, TÜFE, ÜFE ve memur maaş artışlarını da sözleşmeye koyacak. Sözleşme uyarınca, söz konusu üç artıştan hangisi en düşük ise kalan borçlarda aylık taksitler, o oranda artırılacak. 
     Konut satışlarında borç taksitlerinin artırılmasında, memur maaş artışları dikkate alınarak uygulanan ''yeniden değerleme'' sisteminin değiştirilmesine ilişkin karar, Başbakanlık'ın onayına sunuldu. 
     TOKİ, vadeli konut satışlarında, borç taksitlerini, Ocak ve Temmuz ayları itibariyle, bir önceki 6 aylık memur maaş artışlarını dikkate alarak artırıyordu. Genelde memur maaşlarına enflasyonun biraz üzerinde zam verildiği için, yeni yöntemle, TÜFE ve ÜFE'den hangisi en düşükse taksitlere en düşük artış oranını uygulanması olanağı getiriliyor. 
     Diğer taraftan, konut alıcıları, memurlara zaman zaman yapılan ek ödemeler veya ''sürpriz zamlardan'' kaynaklanan ücret artışlarından da korunmuş olacak. 
     Değiştirilen ''yeniden değerleme'' oranı, arsa satışlarında da uygulanacak. Bugüne kadar gerçekleştirilen arsa satışlarında, borç taksitleri TÜFE oranında artırılırken, bundan sonra TÜFE, ÜFE ve memur maaş artışlarından en düşük olanı uygulanacak. 
     Türkiye genelinde 342 ilçede 146 bin 200 konutun ihalesini tamamlayan TOKİ, yıl sonunda 152 bine ulaşmayı hedefliyor. Yıl sonuna kadar 55 bin konutun tamamlanması, 2006 sonuna kadar 200 bin, 2007 sonuna kadar da 250 bin konutun ihalesinin tamamlanması ve ortalama her yıl 50 bin konutun bitirilmesi öngörülüyor. Bu yılki konut satışlarının da 50 bine ulaşacağı belirtiliyor. 
     
</TEXT>
</DOC>
