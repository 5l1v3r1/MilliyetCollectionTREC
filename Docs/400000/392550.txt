<DOC>
<DOCNO> 392550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/son/sondun21.html </URL>
<DATE> 2005/11/06/ </DATE>
<TIME> 19.10 </TIME>
<AUTHOR>  </AUTHOR>
<HEADLINE>
İtalya ve İran, söz düellosuna devam ediyor 
</HEADLINE>
<TEXT>

     İran Cumhurbaşkanı Mahmud Ahmedinecad'ın ''İsrail haritadan silinmeli'' sözlerinin ardından İtalya ve İran arasında başlayan söz düellosu sürüyor. 
     İran Dışişleri Bakanlığı sözcüsü Hamid Rıza Asefi'nin bugün İtalya'ya yönelttiği eleştiri sonrasında, İtalya Dışişleri Bakanlığı tarafından da bir açıklama yapıldı. 
     İtalya Dışişleri Bakanlığı sözcülüğü tarafından yapılan açıklamada, İtalya Dışişleri Bakanı Gianfranco Fini'nin dünkü sözlerinin Asefi tarafından doğru anlaşılmamış olduğu ileri sürülerek, ''Bakan Fini, davranış konusunda bir yabancı sözcüden ders alacak değildir'' denildi. 
     İtalya Dışişleri Bakanlığı adına yapılan açıklamada şu ifadelere yer verildi 
     ''Görüldüğü kadarıyla İran Dışişleri Bakanlığı, Bakan Fini'nin son derece net olan sözlerini anlamamış durumdadır. Hiç kimse İran'ı tecrit etmek istemiyor. Bizim temennimiz, İran'ın sorumlu bir tavır takınıp, bölgenin istikrarında bir rol oynama arzusu içine girmesidir. Ancak İran, bir diğer ülkenin, bir başka halkın varlık hakkını reddettiği anda ister istemez kendi kendini tecrit etmiş olmaktadır.'' Asefi, bugün Cumhurbaşkanı Ahmedinecad'ın İran Dışişleri Bakanlığı'nı ziyareti sonrasında yaptığı açıklamada, başkent Roma'da geçten perşembe günü İran'ın Roma Büyükelçiliği önünde İtalyanlar tarafından yapılan protesto gösterisini ve Dışişleri Bakanı Fini'nin dün Corriere della Sera gazetesinde yer alan özel demecini eleştirerek, ''Tam tersine yabancılara ve İslam'a düşmanlık, Batı'da gözlenen bir şey'' demişti. 
     Asefi, İtalya'nın İran karşıtı tavırlarına ''acil önlemler'' almayacaklarını belirtmekle birlikte, AB ülkeleri arasında İran'ın en önemli ticari ortağı konumunda olan İtalya'ya üstü kapalı bir uyarıda bulunarak, şöyle konuşmuştu 
     ''Elbette siyasi ve ekonomik ilişkiler arasında denge gözetilecek, bunlar birbiriyle bağlantılı olarak değerlendirilecektir. İkili ilişkiler, karşılıklı saygı ve eşitlik ilkesine dayanmak zorundadır. Bu, sadece İtalya değil, diğer ülkeler için de geçerli. Cumhurbaşkanı Ahmedinecad, bugünkü ziyaretinde, ülkemizdeki ekonomi yetkililerinin, Dışişleri Bakanlığı ve siyasi otoriteye danışmaksızın tek başlarına herhangi bir inisiyatifte bulunmayacaklarını da hatırlattı.'' İran'ın tepkisine neden olan Fini, dün Corriere della Sera'da yayımlanan demecinde, ''İsrail'in varlık hakkını tanımamak, terörizmi teşviktir. Ahmedinecad'ın sözleri, Ortadoğu'nun asla istikrara kavuşmaması, bölgede terörizmi besleyen ateşin yeniden alevlenmesi için çalışanların ekmeğine yağ sürmüştür. Oysa Tahran, Irak'ta istikrar konusunda yardımcı olabilir. Ancak, Tahran yönetiminin nükleer enerji konusunda saydamlaşması şarttır'' diye konuşmuştu. 
     
</TEXT>
</DOC>
