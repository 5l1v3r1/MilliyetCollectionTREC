<DOC>
<DOCNO> 375300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/yazar/guclu.html </URL>
<DATE> 2005/09/03/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Öğrenci haklarını kim koruyacak 
</HEADLINE>
<TEXT>


Kolejler ve vakıf üniversiteleri, başvurular sırasında, iyi öğrencileri kendilerine çekebilmek için her türlü vaatte bulunuyor. Ama sonrasında, pek çok sorun yaşanıyor. Kimi taahhütte bulunduğu bursu vermiyor, kimi de söz verdiği halde, öğrencileri tek kişilik konforlu yurt odaları yerine, 6 kişilik koğuşlara yönlendiriyor. Geri dönüşü de olmadığı için, öğrenci, kandırıldığı ile kalıyor. Bu da morallerin altüst olmasına yetiyor da artıyor. 
Tüketici hakları gibi öğrenci hakları da olmalı. Ayrıca bu hakların ihlali halinde kurumlarla öğrenciler arasında hakemlik yapacak bir denetim kurulu da oluşturulmalı ki, Milli Eğitim Bakanlığı, YÖK ve diğer öğretim kurumları, ortak alınmış kararları öğrenci aleyhine tek yönlü olarak kolayca bozmasın. 
Eğer öğrenci haklarını koruyan, kollayan böylesi bir oluşum gerçekleşebilmiş olsaydı, ne ÖSS'de katsayı sorunu yaşanırdı ne de öğrenciye verilen sözler havada kalırdı. Ama h l geç kalınmış değil. Hemen her şeyin değiştiği bu öğretim yılında, çağdaş atılımlardan biri de bu olabilir. 
Dershaneler ve okullar, OKS'de ve ÖSS'de şu şu dereceleri kazandık diye yeri göğü inletiyorlar. Peki aynı dershaneye, aynı okula milyarlarca lira ödeyip de hiçbir yere giremeyenlerin hakları ne olacak Zaten sınavı kazanacak olan üç beş öğrenciye özel ilgi gösterip diğer öğrencileri para ağacı olarak görmek ne kadar doğru Öğrencinin doğru bilgilendirilmesi hakkı çerçevesinde, okul ve dershanelerin başarı oranları, hiçbir yanılgıya neden olmayacak şekilde, en ayrıntılı bir şekilde yayımlanmalıdır. 
Aynı şekilde MEB de, tek bir öğrencisi dahi ÖSS'yi, OKS'yi kazanamayan okulları açıklamalı ki, öğrenci, okul seçerken daha dikkatli olsun... 

Bravo Zonguldak Valisi'ne 
Çocuğunu okula göndermeyen velilerin en önemli mazereti, eğer farklı bir niyeti yoksa, ekonomik yetersizlik. Zonguldak Valisi Yavuz Erkmen, işte bu soruna çözüm üretmiş. "Bundan böyle ilimizde hiçbir öğrenci ekonomik nedenler yüzünden eğitimsiz kalmayacak. Kim nerede tıkanırsa, biz yardımcı olacağız" diyor... 
Vali Erkmen, "Para bulamadığım için okula gidemedim, liseye devam edemedim, yol param, kalacak evim, yurdum yoktu. Ben istedim ama ailem okutmadı" gibi hiçbir mazereti kabul etmiyor. 
Kız erkek ayrımı yapmaksızın, tüm çocukların en iyi şekilde eğitim almaları gerektiğini vurgulayan Vali Erkmen, bu konuda Zonguldak'ta seferberlik başlattı. Valiliğin öncülüğünde başlatılan kampanyaya, ilk aşamada valilik 9, Zonguldak Ticaret ve Sanayi Odası da bir trilyon liralık katkıda bulundu. Sivil toplum örgütleri ile özel sektörün de ilgi gösterdiği kampanyaya, eğitim sevdalısı duyarlı Zonguldaklılar da katkıda bulunuyor. 
Eğer sizler de bu kampanyaya destek olmak isterseniz, Zonguldak Vakıflar Bankası'nın 204 45 08 nolu hesabına gücünüz oranında katkıda bulunabilirsiniz. 
Keşke her il, eğitime bu kadar sıcak ilgi gösterebilse... 

Sözleşmeli öğretmenler 
Sözleşmeli öğretmen başvuruları, zaman zaman, aşırı yüklenme nedeniyle kesintiye uğrasa da devam ediyor. MEB Personel Genel Müdürü Remzi Kaya, her türlü sorunun giderildiğini ve atamaların en kısa sürede yapılacağını söyledi. Kaya, adayların en çok merak ettiği sorulara da yanıt getirdi. Bunları yarın sizlerle paylaşacağız. 

Üniversiteyi kazanan liseliler 
Hemen her yıl yaşanan sorun bu yıl yine gündemde. Üniversiteyi kazandıkları halde liseden mezun olamayan öğrenciler ve aileleri, perişan durumda. Kimi tek dersten, kimi de iki dersten takıntılı. Bazıları da alt sınıfın dersinden borçlu. Bakanlık, bu konuda biraz kafa yormalı... 



</TEXT>
</DOC>
