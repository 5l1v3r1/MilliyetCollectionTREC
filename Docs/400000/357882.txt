<DOC>
<DOCNO> 357882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/son/sontur25.html </URL>
<DATE> 2005/07/03/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
İstanbul'da AKOM, üst düzey yağmur alarmına geçti... 
</HEADLINE>
<TEXT>

     İstanbul'da beklenen şiddetli yağış nedeniyle İstanbul Büyükşehir Belediyesi Afet Koordinasyon Merkezi'nin AKOM üst düzeyde alarma geçtiği bildirildi. 
     AKOM'dan yapılan yazılı açıklamada, İstanbul ve çevresinin bu akşam şiddetli sağanak yağışın etkisi altına gireceği, yağışın yarın sabah saatlerinde ise şiddetini artırmasının beklendiği vurgulanarak, vatandaşların yağışlardan etkilenmemesi için Yol Bakım ve Onarım Müdürlüğü, İSKİ, İtfaiye, Park ve Bahçeler Müdürlüğü, İETT, İDO, Katı Atık Yönetimi Müdürlüğü ve müteahhit firma çalışanlarının alarma geçirildiği kaydedildi. 
     AKOM'a bağlı ekiplerin mazgal temizleme, kanal açma çalışmalarını sürdürdüğü, köprü-geçit altları, çevre yolları, katılımlar gibi kritik noktalarda da motopomplarla önlem aldığı belirtilen açıklamada, vapur seferlerinin sıklaştırıldığı, İDO'nun da ek seferler koyacağı bildirildi. 
     İETT'nin de kötü hava koşulları süresince kentte 58 araçla 348 ek sefer yapacağı vurgulanırken, bugün balık tutmak amacıyla tekneyle denize açılan vatandaşların dikkatli olmaları, yağmur ve rüzgar nedeniyle olumsuzluklarla karşılaşmamaları için önlem almaları gerektiği de kaydedildi. 

     
</TEXT>
</DOC>
