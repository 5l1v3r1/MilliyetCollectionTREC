<DOC>
<DOCNO> 379279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/son/sontur14.html </URL>
<DATE> 2005/09/17/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Adapazarı'nda cinayet 2 ölü... 
</HEADLINE>
<TEXT>

     Adapazarı'nda çıkan tartışmada, 2 kişi bıçaklanarak öldürüldü. Zanlı, kendisini yakalamak isteyen polis memurlarından birini de bıçakla yaraladı. 
     Alınan bilgiye göre, Yenigün Mahallesi Büyük Çıkmaz Sokak'ta S.T, bedensel engelli Adem Çürük ve Cemal Uysal ile belirlenemeyen bir nedenle tartışmaya başladı. Tartışmanın büyümesi üzerine S.T, Çürük ve Uysal'ı bıçaklayarak öldürdü. 
     Olayın ardından kaçan zanlının yakalanması için polis ekiplerince, görgü tanıklarının verdiği bilgiler doğrultusunda arama çalışması başlatıldı. 
     Yağcılar Mahallesi Yeğenler Caddesi'nde ekiplerce fark edilen S.T, kaçarak boş bir arazide otların arasına gizlendi. Çevreyi kuşatan polislerce yakalanan S.T, bu sırada çıkan arbedede sivil polis memurunu ayağından bıçakla yaraladı. 
     Yaralanan polis memuru, Sakarya Devlet Hastanesi'ne kaldırıldı. Zanlı S.T. ise gözaltına alındı. 
     Öte yandan Çürük ve Uysal'ın cesetleri, Sakarya Devlet Hastanesi morguna kaldırıldı. 
     Olayla ilgili soruşturmanın sürdürüldüğü belirtildi. 
     
</TEXT>
</DOC>
