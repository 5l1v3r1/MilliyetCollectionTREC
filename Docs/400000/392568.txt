<DOC>
<DOCNO> 392568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/son/soneko13.html </URL>
<DATE> 2005/11/06/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Arap sermayesi nabız için geliyor 
</HEADLINE>
<TEXT>

     İstanbul'da yapılması planlanan Dubai Towers'la gündeme gelen Birleşik Arap Emerilikleri'nden şimdi de Abu Dabi Ekonomi Başkanı Prens Şeyh Hamid bin Zayed, Ankara'ya geliyor. 
     Çırağan otelinin de sahibi olan Abu Dabili iş adamları, Telsim'in satışından gayrimenkul yatırımlarına, otomotiv sanayiinden turizme kadar geniş bir alanda nabız yoklayacaklar. 
     Bu ilk ziyaretin ardından Abu Dabi Veliaht Prensi Şeyh Muhammed bin Zayed'in de Türkiye'ye gelmesi bekleniyor. 
     11 Eylül sonrasında ABD ve Avrupa piyasalarından çekilen Arap sermayesi kendisine yeni rota arıyor. Bu çerçevede önemli bir yatırım merkezi olarak görülen Türkiye, Dubai'nin ardından petrol zengini Abu Dabi'nin en önemli isimlerinden Ekonomi İdaresi Başkanı Prens Şeyh Hamid bin Zayed El-Nahyan'ı ağırlayacak. 
     İstanbul Çırağan otelinin de sahibi olan Abu Dabili işadamları Ankara'da Dış Ticaretten Sorumlu Devlet Bakanı Kürşat Tüzmen'in konuğu olacak. 
     Türk işadamları ile stratejik ortaklıklar kurmak isteyen Abu Dabili işadamları Telsim'in satışı başta olmak üzere otomotiv, gemi inşası, demir çelik gibi ağır sanayi yatırımları, turizm ve gayrimenkul alanları ile yakından ilgileniyor. 
     Petrol zengini olmasına rağmen milli gelirinin sadece yüzde 31'ini petrolden elde eden Abu Dabi'de son dönemde biriken sermayenin odaklandığı üç coğrafya var. 
     Türkiye . 
     Avusturya . 
     Malezya-Endonezya. 
     Türkiye ile birlikte Avusturalya ve Malezya-Endonezya bölgelerine ilgi duyan Arap sermayesi için Türkiye hem Avrupa'ya yakınlığı, hem modern İslam anlayışı ile daha yakın bir pazar konumunda bulunuyor. 
     Pilotları Türk Hava Kuvvetleri tarafından eğitilen Birleşik Arap Emirlikleri, Türkiye ile güvenlik işbirliği de dahil olma üzere stratejik bir ortaklık kurmak istiyor. 
     Prens Şeyh Hamid Bin Zayed'in bu ilk ziyaretinin ardından ülkenin yönetiminde çok önemli bir rol oynayan Veliaht Prens Muhammed bin Zayed Al-Nahyan'ın da Türkiye'ye gelmesi bekleniyor. 
     
</TEXT>
</DOC>
