<DOC>
<DOCNO> 360054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/soneko01.html </URL>
<DATE> 2005/07/11/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Tasarrufların dörtte üçü YTL 
</HEADLINE>
<TEXT>

     Tasarruflardaki YTL’ye dönüş eğilimi bu yılın ilk altı aylık döneminde de devam etti. Türkiye’deki yerleşiklerin toplam tasarrufları, ilk yarıda 16 milyar YTL büyüyerek 318 milyar YTL’ye çıkarken YTL tasarrufların toplamdaki payı yüzde 73.3’e ulaştı. Altı ayda YTL tasarruflar 20.5 milyar YTL büyürken, dövizli tasarruflar 4.3 milyar YTL azaldı. 
     ANKA’nın Merkez Bankası, Sermaye Piyasası Kurulu SPK , Bankacılık Düzenleme ve Denetleme Kurumu BDDK ile Takasbank verilerinden yaptığı hesaplamaya göre, Türkiye’de yerleşik gerçek ve bankalar dışındaki tüzel kişilerin toplam tasarrufları, ocak-haziran döneminde yüzde 5.4 oranında arttı. Tasarrufların tutarı, 2004 sonundaki 301 milyar 527 milyon YTL’lik düzeyinden 317 milyar 675 milyon YTL’ye çıktı. 
     
     DÖRTTE ÜÇÜ YTL 
     Tasarrufların 232 milyar 749.6 milyon YTL’yle en büyük bölümünü YTL cinsinden yatırım araçları oluşturdu. YTL’ye yönelik tasarruflar, altı ayda yüzde 9.6 oranında 20 milyar 458.3 milyon YTL büyüdü. 2004 yılı sonunda toplam 
     tasarruflarda yüzde 70.4 olan YTL yatırım araçlarının payı, haziran sonunda yüzde 73.3’e ulaştı. Başka bir ifadeyle tasarrufların dörtte üçünü YTL yatırım araçları oluşturdu. YTL mevduatlar, sözkonusu dönemde en fazla artan yatırım aracı oldu. Altı ayda 13 milyar 542 milyon YTL büyüyen YTL mevduatlar, 116 milyar 783 milyon YTL’ye ulaştı. YTL mevduatın toplamdaki payı yüzde 34.2’den yüzde 36.8’e çıktı. Bu dönemde 1 milyar 690.2 milyon YTL artan YTL cinsinden kamu kağıtlarının tutarı ise 64 milyar 784.3 milyon YTL oldu. Bu artışa rağmen YTL cinsinden tahvil- bonoların toplamdaki payı yüzde 20.9’dan yüzde 20.4’e indi. Yatırım fonları 3 milyar 545 milyon YTL artarak 28 milyar 117.8 milyon YTL’ye, ÖFK’lardaki YTL hesaplar 1 milyar 96 milyon YTL artarak 3 milyar 275 milyon YTL’ye ulaştı. Yatırım fonlarının payı yüzde 8.2’den yüzde 8.9’a, ÖFK’lardaki hesapların payı yüzde 0.7’den yüzde 1’e çıktı. Hisse senetleri 127 milyon YTL azalarak 16 milyar 835 milyon YTL’ye indi. Toplam tasarruflarda hisse senetlerinin payı yüzde 5.6’dan yüzde 5.3’e geriledi. Emeklilik yatırım fonlarının payı yüzde 0.1’den yüzde 0.2’ye, yatırım ortaklıklarının payı yüzde 0.1’den yüzde 0.3’e ulaşırken, reponun payı yüzde 0.5 düzeyinde kaldı. 
     
     DÖVİZLİ TASARRUFLAR 
     Döviz cinsinden tasarruflarda ise hızlı bir gerileme gözlendi. Ocak-haziran döneminde 4 milyar 311 milyon YTL daralan dövizli tasarruflar, 84 milyar 924.9 milyon YTL’ye indi. Döviz cinsinden tasarruflar dolar bazında 3 milyar 712 milyon dolar küçülerek 63 milyar 66 milyon dolar oldu. 
     2004 yılı sonu itibariyle döviz cinsinden tasarrufların 
     toplamda yüzde 29.6 olan payı, haziran sonunda yüzde 26.7’ye geriledi. En hızlı düşüş döviz mevduatlarında gözlendi. Döviz mevduatları, altı ayda 4 milyar 475 milyon YTL azalarak 71 milyar 599 milyon YTL’ye, yabancı para kamu kağıtları 196 milyon YTL azalarak 3 milyar 785 milyon YTL’ye indi. Döviz mevduatlarının toplam tasarruflardaki payı yüzde 25.2’den yüzde 22.5’ye, yabancı para kamu kağıtlarının payı yüzde 1.3’ten yüzde 1.2’ye indi. Eurobondlar sözkonusu dönemde 337 milyon YTL artarak 5 milyar 840 milyon YTL, ÖFK’lardaki yabancı para hesaplar 24 milyon YTL artarak 3 milyar 701 milyon YTL oldu. Eurobondların toplamdaki payı yüzde 1.8, ÖFK’lardaki hesapların payı yüzde 1.2 düzeyinde kaldı. 
     
</TEXT>
</DOC>
