<DOC>
<DOCNO> 351989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sonyas15.html </URL>
<DATE> 2005/06/14/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Live 8 biletleri eBay'de satışa çıkınca Bob Geldof küplere bindi 
</HEADLINE>
<TEXT>

     Afrika'ya yardım için 2 Temmuz'da Londra'da yapılacak ''Live 8'' konserinin cep telefonuyla çekilen kısa mesaj karşılığında dağıtılan biletlerinin internetteki açık artırma sitesi eBay'de ortaya çıkması, bu girişimin mimarı Bob Geldof'u kızdırdı. 
     Pink Floyd'un da çeyrek asır aradan sonra Londra'daki Hyde Park'ta yeniden bir araya geleceği bu konserin biletlerinin eBay'de satışa konulmasına tepki gösteren ''Live 8'' konserlerinin mimarı Geldof, ''bu durumun midesini bulandırdığını'' söyleyerek, bir kısa mesaj karşılığı dağıtılan bu biletleri satmaya kalkan açıkgözleri mahkemeye vermekle tehdit etti. 
     EBay yetkilisi ise ücretsiz bir konserin biletlerini satmanın İngiltere'de yasal olduğunu savunarak, ''Bu biletlerin satışına izin verdik, çünkü serbest pazar ekonomisi bulunan bir toplumda yaşıyoruz ve insanlar neyi alıp satacaklarına özgürce karar verebilirler'' dedi. 
     Bir SMS karşılığı dağıtılan 150 bin konser biletinden eBay'de satışa çıkarılan bazılarına verilen tekliflerin bu sabah itibariyle 400 sterlini 580 avro aştığı belirtiliyor. 
     Daily Mirror gazetesinin haberine göre, Geldof, ''vicdansızların'' yardım konserinin ücretsiz biletlerini internette satışa çıkarmalarına izin veren eBay'i de ''internetin muhabbet tellalı'' olarak niteledi. 
     Londra'da 2 Temmuz'da düzenlenecek yardım konseri Live 8'i izlemek isteyenler 2 milyondan fazla kısa mesaj göndermişlerdi. 
     Live 8 konserleri Londra'nın yanı sıra Philadelphia, Paris, Roma ve Berlin'de de eş zamanlı olarak düzenlenecek. 
     Almanya, Kanada, ABD, Fransa, İtalya, Japonya, İngiltere ve Rusya'dan oluşan G8 ülkeleri zirvesi 6 ve 7 Temmuz'da İskoçya'nın Gleneagles kasabasında toplanacak ve başlıca gündem maddesi Afrika'daki yoksullukla mücadele olacak. 
     Ünlü İngiliz rock grubu Pink Floyd da Afrika'ya yardım için düzenlenecek ''Live 8'' konserlerinde sahneye çıkmak üzere yeniden bir araya gelecek. 
     
</TEXT>
</DOC>
