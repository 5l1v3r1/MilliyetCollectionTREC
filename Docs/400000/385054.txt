<DOC>
<DOCNO> 385054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/son/soneko12.html </URL>
<DATE> 2005/10/08/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Mustafa Parlak Star TV'nin satışı konusunu değerlendiriyoruz 
</HEADLINE>
<TEXT>

     Rekabet Kurumu Başkanı Mustafa Parlak, Star TV'nin Aydın Doğan'a satılması ile ilgili konuyu Kurul'un değerlendirdiğini belirterek, ''Birkaç gün içinde kararımızı ortaya koyacağız'' dedi. 
     Sanayi ve Ticaret Bakanı Ali Coşkun'un dün akşam Türk Standardları Enstitüsü'nde TSE basın mensuplarına verdiği iftar yemeğine katılan Rekabet Kurumu Başkanı Mustafa Parlak, Star TV'nin satışı ile ilgili soruları yanıtladı. 
     Bu satış ile ilgili Rekabet Kurulu'nun görüşünü belirleyip ilgili yerlere bildireceğini söyleyen Parlak, buna ilişkin kararın birkaç gün içinde ortaya konulacağını söyledi. 
     Star TV'nin İşadamı Aydın Doğan'a satılmasına nasıl baktıklarının sorulması üzerine de Parlak, ''Biz kimin kazandığına bakmayız. Kaç liraya satıldığına da bakmayız. Bizi nasıl etkileyeceğine bakarız. Bu konuyu değerlendiriyoruz'' dedi. 
     
</TEXT>
</DOC>
