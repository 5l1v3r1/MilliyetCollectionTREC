<DOC>
<DOCNO> 350011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sonsiy04.html </URL>
<DATE> 2005/06/08/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Arınç'tan protokol hatası 
</HEADLINE>
<TEXT>

     Cumhurbaşkanı Ahmet Necdet Sezer'in, Ukrayna Cumhurbaşkanı Viktor Yuşçenko onuruna verdiği yemeğe, TBMM Başkanı Bülent Arınç, Genelkurmay Başkanı Orgeneral Hilmi Özkök ve eşi, CHP Genel Başkanı Deniz Baykal ve eşi, Devlet bakanları Beşir Atalay ile Kürşad Tüzmen, Enerji Bakanı Hilmi Güler, Ulaştırma Bakanı Binali Yıldırım ve Anayasa Mahkemesi Başkanı Mustafa Bumin katıldı. Yemekte, konuşmaların ardından Arınç, önündeki şampanya dolu bardağı kaldırarak Yuşçenko'nun eşi Katerina ile kadeh tokuşturdu. Arınç'ın, kadehini ağzına götürmediği, yemeğe katılan diğer kabine üyelerinin ise su bardaklarını kaldırdıkları gözlendi. Arınç yemekte bir de protokol hatasına imza attı. Arınç, cumhurbaşkanlarının kadehlerini tokuşturduktan sonra şampanyalarını yudumlamalarını beklemeden yerine oturdu. 
     
</TEXT>
</DOC>
