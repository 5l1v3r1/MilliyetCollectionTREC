<DOC>
<DOCNO> 382405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sonyas15.html </URL>
<DATE> 2005/09/28/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Yine Madsen krizi 
</HEADLINE>
<TEXT>

     Göksel YAPAR ANTALYA, DHA 

BAŞROLÜNÜ Michael Madsen'in oynayacağı, Deniz Akkaya ve Tamer Karadağlı’nın da rol aldığı Living End Dying’ filminin basın toplantısı Side Müzesi'nde yapıldı. Eşinin erken doğum yapacağı haberini alan Madsen, basın toplantısına katılmadan ülkesi Amerika'ya döndü. 
     1'inci Uluslararası Avrasya Film Yarışması'nın geçen cumartesi günkü açılış gecesi, Side Müzesi’ndeki Hırsızlar Tanrısı Hermes Heykeli önünde diğer oyuncular Tamer Karadağlı ve Deniz Akkaya ile birlikte oynayacağı Living End Dying’ Yaşamak ya da ölmek filminin basın toplantısına katılacağını açıklayan ABD'li ünlü aktör Michael Madsen, o gece festivalin diğer konuğu Woody Harrelson ile yaptığı tartışma ile gündeme gelmişti. 
     Ardından festivalin onur ödüllerinin verildiği pazar gecesi adının anons edilmediği gerekçesiyle terk ederek ikinci skandala neden olan Madsen, daha sonra salı günü kaldığı otelin ekstra ücretleri nedeniyle otel yetkilileri ile tartışmıştı. 
     
     TOPLANTIYA KATILMADI 

     Michael Madsen, başrolünde oynayacağı filmin bugün Side Müzesi'nde yapılan basın toplantısına katılacağını açıklamasına rağmen gelmedi. Türk film yapım şirketi Hermes Film Production’un sahibi ve Living End Dying’ filminin yüzde 40 ortağı olan Elif Dağdeviren, Madsen’in toplantıya gelmeme nedeninin eşinin erken doğum yapması olduğunu söyledi. Bir gazetecinin Madsen’in festivale katılmadan önce eşinin doğum yapma zamanının geldiğini bilip bilmediğini sorması üzerine Dağdeviren, şöyle konuştu 
     Madsen’in beşinci çocuğunun yakında dünyaya geleceği biliniyordu. Aslında karısını getirmek istiyordu, ama doktoru izin vermemişti. Ancak erken doğum yapma olasılığı yoktu. Madsen bunu İstanbul'a gelir gelmez öğrendi. Bugün dönme kararı aldı. Apar topar toplanıp, ülkesine dönmek için havalimanına gitti.'' Ortağı Bülent Helvacı, filmin diğer ortağı olan yapım şirketi New Films Türkiye Temsilcisi Serap Acuner, oyuncular Deniz Akkaya ve Tamer Karadağlı’nın katıldığı basın toplantısında da açılış konuşmasını yapan Elif Dağdeviren, şunları söyledi 
     Daha önce Hollywood sinemasına oyuncularımızı göndererek girmiştik. İlk kez bir Türk yapım şirketinin payı olan bir film çekiliyor. Uzun süredir hayalini kurduğumuz gibi, Türkiye için önemli insanların dünya için de önemli insan olmalarını sağlayalım. Dünyanın her türlü yeteneğine son derece açıklar ve bugüne kadar talep olmadığı için Türkiye ile böyle bir kontak kuramadıklarını söylediler.'' Uluslararası arenaya çıkması için en önemli iki isim olan Karadağlı ve Akkaya’yı ortaklarına önerdiğini belirten Dağdeviren, İngilizceleri iyi olduğu için, zaten var olan rolleri uzatıldı. Önümüzdeki aylarda çekim başlıyor. Uzak’ gibi festivallerde başarılı olan filmlerin yanında, aynı zamanda gişe getiren böyle uluslararası oyuncular hediye ettiğimiz bir ürünümüz olacak. Galası Amerika’da yapılacak. 2006 sonbaharında da Türkiye’de vizyona girecek.'' Dağdeviren, filmin tamamının Amerika’da çekilme gerekçesiyle ilgili bir soruya ise, Bizim ilk amacımız başarılı oyuncularımızı tanıtmak. Antonio Banderas da Meksikalı bir oyuncu, ama Amerika’da yaşıyor. Neden Karadağlı da Banderas gibi olmasın'' yanıtını verdi. 
     
     FİLMİN ANA KONUSU SOYGUN 

     Dağdeviren filmin ana konusunun soygun olduğunu belirterek, Her dakikası bir sonraki sahnenin sürprizine sürpriz katıp heyecanı çoğaltan enteresan bir film. 3 soyguncu bankayı soyuyor ve polis yolu kesince bara giriyorlar. Bar müşterileri soyguncuları rehin alıyor. Ve soyguncuları soyuyorlar. Soyguncuların esasında iyi insanlar olduğu ortaya çıkıyor. Pazarlığı devam ettirmek için polisi kabul etmiyor. Ve canlı yayın sunucusu spiker olan Akkaya ile görüşüyorlar'' dedi. 
     Daha önce Amerika’ya gidip film yapımcıları ile konuştuğunda, Hollywood filminde oynamak için İngilizce bilmenin önemli olduğunu öğrendiğini belirten Deniz Akkaya ise, Ne yetenek, ne güzellik, ne de geldiği topraklar. Aksanlı da konuşsa, çok iyi İngilizce bilmesi gerekiyor. Ben bunu öğrendiğimden beri, Amerikalı İngilizce hocası ile günde iki saat prova yaptım. Teklif geldiğinde Elif’in bana şaka yaptığını sandım. Ben Allah’ın sevgili kuluymuşum gibi düşündüm'' dedi. 
     Amerika’da oynamayı hep hayal ettiğini belirten Tamer Karadağlı da Herkes gibi ben de çok heyecanlıyım. Hayal etmek işin yarısıdır. Hayal etmekten vazgeçmeyelim. Bizden sonra gelecek insanlara örnek teşkil etmiş oluruz. Oyuncu olarak, yönetmen olarak yer sahibi olabiliriz. Dünya standartlarında ya da onlarla birlikte neden bir şeyler yapmıyoruz. Küçük de olsa bunlar başlangıçtır'' dedi. 
     
</TEXT>
</DOC>
