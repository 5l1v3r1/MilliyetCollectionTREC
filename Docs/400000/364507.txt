<DOC>
<DOCNO> 364507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sonyas07.html </URL>
<DATE> 2005/07/26/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
İş başvurularında isim üzerinden ayrımcılık... 
</HEADLINE>
<TEXT>

     Hollanda'da işyerlerinin işe girişlerde isim üzerinden yabancılara yönelik ayrımcılık yaptıkları belirlendi. 
     Eşit Muamele Komisyonu, şikayet üzerine yaptığı değerlendirmede, işyerlerinin isimlerden hareket ederek yabancılara karşı ayrımcılık yaptıklarını doğruladı ve bunun önüne geçilmesinin isimlerin saklı tutulmasıyla mümkün olabileceğini bildirdi. 
     Komisyon sözcüsü, ayrımcılığın yasalarda yasak olmasına rağmen, bir inşaat şirketinin yeni personel alımında iş başvurusuna dayanarak ayrımcılık yaptığının görüldüğünü söyledi. Sözcü, işyerinin ve işe başvuran kişinin kimliğini açıklamadı, ancak iş başvurusu kabul edilmeyen kişinin Slav kökenli olduğunu belirtti. 
     Sözcünün verdiği bilgiye göre, Slav kökenli bir kişi personel arayan inşaat şirketine başvurdu, ancak başvurusu kabul edilmedi. Aynı kişi bu kez başvuru mektubunun harfini bile değiştirmeden Hollandaca bir soyadı ile gönderdi ve bu kez iş için çağrıldı. 
     Eşit Muamele Komisyonu'na göre, iş başvurularında ayrımcılık bütün işyerleri ve bütün yabancılar için geçerli değil, ancak bu ayrımcılık, büyük ölçüde yapılıyor ve önlenmesi için isimlerin saklı tutulması gerekiyor. 
     Bir süre önce iş başvurularındaki ayrımcılığın önlenmesi konusunda mecliste yapılan tartışmalar sırasında, ilgili bakanlık, başvurularda isimlerin saklı tutulması şeklinde bir uygulamaya sıcak bakmadığını bildirmişti. 
     Hollanda'da Eşit Muamele Komisyonu'nun yaptırım gücü bulunmuyor, ancak yapılan şikayetlere ilişkin verdiği kararlar, mahkemeler tarafından büyük ölçüde dikkate alınıyor. 
     
</TEXT>
</DOC>
