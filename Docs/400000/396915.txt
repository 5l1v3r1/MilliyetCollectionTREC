<DOC>
<DOCNO> 396915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/spor/axspo01.html </URL>
<DATE> 2005/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırım manevra 
</HEADLINE>
<TEXT>


Beşiktaş Yönetimi ile dün bir araya gelen Başkan Yıldırım Demirören, devam kararı aldı. Basın Sözcüsü Yahya Kemal Gencer, 2007'nin Ocak ayına kadar görevlerinin başında olduklarını açıkladı 

BİLAL MEŞE 


Beşiktaş Başkanı Yıldırım Demirören istifa kararını yeniden gözden geçirdi, görev süresinin sonuna kadar devam kararı aldı. 
Antalya'daki tatilini tamamlayıp, İstanbul'a dönen Demirören, Anadoluhisarı'ndaki evinde, dün yönetici arkadaşlarıyla uzun süren bir toplantı yaptı. Siyah - beyazlı kulübün Başkanı, burada, aldığı istifa kararını masaya yatırdı. Siyah - beyazlılar, Gaziantepspor yenilgisini gözönüne almadan, kararını verdi. 
Toplantıya katılan yöneticilerin 'Eğer görevi bırakırsak kulüp kaosa sürüklenir. Bize de bu yakışmaz' diyerek Demirören'e yoğun baskı uyguladıkları öğrenildi. 
Toplantı sonrasında dışarı çıkan Basın Sözcüsü Yahya Kemal Gencer, kısa bir açıklamayla durumu özetledi 
"Sağduyulu ve verimli bir toplantı geçti. Bu çerçevede Beşiktaş'ın yüksek menfaatlerini düşünürek, başkanımızla birlikte olağan kongrenin yapılacağı Ocak 2007 tarihine kadar görevde kalmaya karar verdik." 
Demirören'in bugün bir ayrıntılı bir basın açıklaması yapacağı duyuruldu. Gencer, başkanın herhangi bir pişmanlık hissedip hissetmediğinin soran gazetecilere, "Pişmanlık sözkonusu değil" yanıtını verdi. 
Beşiktaş Başkanı'nın, Teknik Direktör Tigana ile bir görüşme yaparak takımla ilgili durum değerlendirmesinde bulunacağı ve gerekirse takım içinde revizyona gidileceği öğrenildi. 

Tigana'dan gözdağı 

Gaziantepspor maçıyla İnönü Stadı'nda ilk kez Beşiktaş taraftarıyla buluşan Teknik Direktör Jean Tigana, Nail'i oyuna sokarak, futbolculara gözdağı verdi. Fransız teknik adamın bu kavrı, "Siz oynamazsanız, gençler sahada olur" diye yorumlandı. 
Maçtan sonra oyunculara herhangi bir uyarı da yapmayan Fransız hocanın, en çok disiplinsizlikten yakındığı ortaya çıktı. Tigana, "Oyun disiplinimiz sıfır. Taktik çalışmalarında yaptığımız hiç bir uygulamayı maça taşıyamadık" derken, Tümer'i de üstü kapalı eleştirip, "Neden o pozisyonda topu ortalamadı, pas olarak kullandı anlamış değilim. Biz ondan ne istedik, o ne yaptı " diyerek çileden çıktığı öğrenildi. 
Bu arada Tigana, maç sırasında kulvarını bırakıp sol tarafa gelen ve taç atışını kullanmak isteyen Ali Tandoğan'a da büyük tepki gösterdi. Fransız çalıştırıcı, "Senin burada işin ne Git kendi bölgene. Herkes işini yapsın" diyerek sert bir şekilde uyardı. 

'Her kafadan ayrı ses' 

BİLAL MEŞE 

Beşiktaş'ın efsane Başkanı Süleyman Seba, kulüpteki son gelişmeleri değerlendirdi. 
16 yıl taşıdığı Beşiktaş bayrağını Serdar Bilgili'ye teslim eden, arkasından gelen Yıldırım Demirören ve ekibinin icraatlarını da uzaktan izleyen Seba, son duruma herkesten çok kahrediyor, ancak bunlarla ilgili tam bir bilgi sahibi olmadan, kesin hüküm vermek istemiyor. 
Kartal'ın Onursal Başkanı, "Biz Beşiktaşlıyız. Ortadaki kötü durum, herkes gibi beni de çok üzüyor. Bir an önce çıkış noktası bulmak zorundalar. Kulübün hesapları konusunda her kafadan farklı ses çıkıyor. Kesin rakamların ne olduğunu bilmediğim için bir şey söyleyemem" ifadesini kullandı. 

Ünal, 09.30'a randevu verdi 

CENGİZ MALGIR 

Beşiktaş Belediye Başkanı İsmail Ünal, Fulya projesini engelledikleri yolundaki yorumların yanlış olduğunu savundu. Demirören'in, istifasını gündeme getirdiği konuşmada böyle bir izlenim ortaya çıktığını vurgulayan Ünal, "Parsellerle ilgili avan projeler, 11 Kasım 2005'te verildi. İncelenen projelerin, kulüp yetkililerinin düzeltmeleri sonrası inşaat ruhsatları derhal verilecektir" dedi. Ünal, şöyle devam etti "Demirören, bir engelleme olduğuna inanıyorsa, kendisini yarın bugün sabah 09.30'da Beşiktaş Belediyesi'ne davet ediyorum. Burada bekleyeceğim." 

Çağdaş Atan'a katmerli ceza 

Ceza sınırında Gaziantepspor karşısına çıkan, bu karşılaşmada da sarı kart görerek cezalı duruma düşen Çağdaş Atan'a ayrıca para cezası verilecek. Futbolcunun gördüğü kartın gereksiz olduğunu düşünen siyah - beyazlıların, disiplin nedeniyle böyle bir uygulama içerisinde olacağı belirtildi. 
Antep karşısında mağlup olan Beşiktaşlı futbolcular dünü izin yaparak geçirirken, Sivasspor karşılaşmasının hazırlıklarına bugün başlayacak. 


</TEXT>
</DOC>
