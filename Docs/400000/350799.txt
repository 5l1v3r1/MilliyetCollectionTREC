<DOC>
<DOCNO> 350799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sontur16.html </URL>
<DATE> 2005/06/10/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Arı kovanı taşıyan kamyon devrildi 2 ölü, 2 yaralı 
</HEADLINE>
<TEXT>

     Turgay İPEK DHA 

      ERZURUM- Bayburt karayolunda, arı kovanı yüklü kamyonun takla atması sonucu meydana gelen kazada, 2 kişi öldü, 2 kişi de yaralandı. Kamyondaki kovanların parçalanması sonucu binlerce arı, çevreye dağıldı. Kamyonetin altında kalan İsmail Şahin, arıların sokması sonucu yaşamını yitirdi. 
     Kaza, bugün saat 10.00 sıralarında, Erzurum-Bayburt karayolunun 22'nci kilometresinde, Pırnakapan Köyü yakınlarında meydana geldi. Ordu’dan yükledikleri 200 kovan arıyı Erzurum’un Aşkale İlçesi'ne bağlı Dallı Köyü’ne götüren Avni Gül yönetimindeki 52 K 88 plakalı kamyon, aşırı hız ve dikkatsizlik sonucu takla attı. Kamyon kayalara çarparak durabildi. Kamyonda bulunan Ali Şahin 50 olay yerinde yaşamını yitirdi. 
     Sürücü Avni Gül ile oğlu Ayhan Gül, aracın içinden çıkmayı başardı. Baba oğul otomobille Numune Hastanesi'ne kaldırılırken, aracın altında sıkışan İsmail Şen'e kovanlardan çıkan arıların çevreye yayılması nedeniyle yaklaşık 2.5 saat müdahale edilemedi. Olay yerine gelen arıcıların arıları kovanlarına toplamalarından sonra çalışmalarına başlayan kepçe operatörünün kamyonu kaldırmasıyla çıkarılabilen Şahin'in arıların sokması sonucu öldüğü belirtildi. 
     Çevreye yayılan kovanlardan çıkan arılar, karayolunun bir bölümünü istila etti. Sağlık ekipleri ve polise zor anlar yaşatan arıların toplanması için Erzurum Sivil Savunma Arama ve Kurtarma Birliği’nden yardım istendi. Ancak, yangına müdahalede kullandıkları özel elbiseler giyen iki sivil savunmacı, arıların elbiselerin içine girmesi nedeniyle müdahale edemedi. Aşkale Kaymakamı Yusuf Üstün, trafik polisleri, sağlık ekibi ve jandarmalar ile kazayı görüntülemek için gelen gazeteciler de arılar yüzünden araçlarından çıkamadı. 
     Bunun üzerine Aşkale bölgesinde arıcılık yapanlar güvenlik görevlileri tarafından toplanarak kaza yerine getirildi. Özel kıyafetli arıcılar, çevreye yayılan arıları yaklaşık 4 saat süren çalışma sonunda toplayabildi. 
     Bu arada, arıların saldırısına uğrayan İHA Muhabiri Ayhan Türkez ile köylülerden Yücel Becetürk, Aşkale Sağlık Ocağı’nda tedavi gördü. 
     Kazayla ilgili soruşturmanın sürdüğü bildirildi. 
     
</TEXT>
</DOC>
