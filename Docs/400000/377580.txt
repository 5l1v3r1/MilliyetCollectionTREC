<DOC>
<DOCNO> 377580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/son/sontur12.html </URL>
<DATE> 2005/09/11/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Öğrenci yurtları 15 Eylül'de açılıyor... 
</HEADLINE>
<TEXT>

     Öğrenci yurtlarında, giriş çıkışların kontrolünü sağlamak amacıyla geçen yıl başlatılan ve halen 3 yurtta uygulanan ''parmak izi'' sisteminin diğer yurtlara yaygınlaştırılacağı bildirildi. 
     Üniversite öğrencilerinin barındığı yurtlar, 15 Eylül'de açılacak. Yükseköğrenim Kredi ve Yurtlar Kurumu Genel Müdürü Hasan Albayrak, geçen yıl Ankara Sabancı Yurdu'nda başlatılan ve halen Nedim Zapçı ile İstanbul Bölge Bahçeköy yurtlarında uygulanan ''parmak izi'' sisteminin yaygınlaştırılacağını kaydetti. 
     Bu sistemde yurtlara giriş çıkışların bilgisayar kontrolünde ''parmak izi'' yöntemiyle gerçekleştirildiğini ifade eden Albayrak, bu sistemle öğrencilerin akşam belli saatlerde atmak zorunda oldukları imzadan da kurtulacaklarını, çünkü bilgisayarda, yurda hangi saatte giriş-çıkış yaptıklarının kayıtlı olacağını ifade etti. 
     Bu sistemin Ankara'daki Gazi, Mehmet Akif, Şerife Bacı, Halide Edip, Zübeyde Hanım ve Beştepe yurtlarına da kurulması için ihale sürecinin devam ettiğini bildiren Albayrak, İstanbul ve Muğla'daki bazı yurtlarda da kurulması için hazırlıkların başladığını söyledi. 
     
     ''OTEL'' YURTLAR 
     Yurtlar hakkında da bilgi veren Hasan Albayrak, yurtlarda artık öğrencilere ''otel standartlarında'' hizmet verildiğini belirtti. 2004 yılından itibaren hizmete giren tüm yurtlarda odaların 4 kişilik olduğunu ve ranza yerine karyola sistemine geçildiğini ifade eden Albayrak, odalarda banyo, tuvalet, televizyon, buzdolabı ve telefon bulunduğunu, ayrıca özürlü öğrencilerin ihtiyaçlarını karşılayacak ortamlar hazırlandığını anlattı. 
     Albayrak, öğrencilerin kullandığı nevresimlerin yaş gruplarına uygun renk ve desenlerde yenilendiğini, ''pamuk yastık yerine daha hijyenik olan elyaf yastık kullanılmaya başlandığını'' ifade etti. Albayrak, yurtlarda battaniye yerine elyaf yorgan kullanılması için çalışmaların sürdüğünü söyledi. 
     
     YENİ YURTLAR 
     Türkiye'de 77 il ve 73 ilçede, toplam 193 bin 433 yatak kapasiteli 209 yurtta üniversite öğrencilerine hizmet verdiklerini kaydeden Albayrak, yatak kapasitesinin yüzde 57'sinin kız, yüzde 43'ünün de erkek öğrencilere ayrıldığını belirtti. 
     Genel Müdür Albayrak, bu yıl da Bayburt'ta 500, İzmir-Urla'da 500, Rize'de 772, Sakarya-Hendek'te 500, Kocaeli merkezde 864 Kocaeli-Gebze'de 500 ve Düzce'de 1000 olmak üzere toplam 4 bin 636 yatak kapasiteli yurt binasının hizmete gireceğini bildirdi. 
     
     TAHSİLAT 
     Öğrencilere verilen kredilerin geri ödemelerinden sağlanan tahsilatı, yurtlarda öğrencilere daha iyi hizmet vermek amacıyla kullandıklarını kaydeden Albayrak, ''Kredilerden geriye dönüşlerin artması, bizi kurum olarak çok rahatlattı'' dedi. 
     Hasan Albayrak, kurumun kurulduğu 1961 yılından 2002 yılına kadar toplam 27 milyon 468 bin YTL, 2003 yılında 22 milyon 677 YTL tahsilat yapıldığını, ancak kredi alanların sıkı takip edilerek haciz uygulaması başlatılması nedeniyle bu rakamların 2004 yılında 88 milyon 66 bin YTL, 1 Ocak-31 Ağustos 2005 tarihleri arasında da 82 milyon 800 YTL olarak gerçekleştiğini bildirdi. 
     Albayrak, ''Bu yıl sonuna kadar ki hedefim, 150-160 trilyon lirayı bulmak'' diye konuştu. 
     
     TANITIM 
     Yurda yeni kayıt yaptıran bir öğrencinin güçlük yaşamaması için ''tanıtım'' uygulaması başlattıklarını da kaydeden Albayrak, bu çerçevede yurtla ilgili tüm bilgileri öğrencilere ve ailelerine verdiklerini, böylece ailelerin de çocuklarının nasıl bir yerde, hangi imkanlarla barındıklarını görme olanağına kavuştuklarını anlattı. 
     
</TEXT>
</DOC>
