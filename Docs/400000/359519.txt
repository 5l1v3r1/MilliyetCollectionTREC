<DOC>
<DOCNO> 359519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/guncel/gun00.html </URL>
<DATE> 2005/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüzler kameraya takılacak 
</HEADLINE>
<TEXT>


İngiliz polisinin Londra'yı vuranların yüzlerini, kenti izleyen kameralarla tespit edeceği sistem Türkiye'de. MOBESE'yle bağlantılı projeyle arananlar, yüz bilgileri kameralardaki görüntüyle eşleştirilerek bulunacak 

Erdal Kılınç - İstanbul 

İngiliz polisinin, Londra'yı kana bulayan sanıkları, kentin her yanına döşenen ve 150 metreden yüz tespit eden 13 bin kamera vasıtasıyla bulmaya çalıştığı sistemin benzeri Türkiye'de de devreye giriyor. Türk polisi, İstanbul'u 24 saat gözetleyen MOBESE'yle Mobil Elektronik Sistem Entegrasyon bağlantılı "Yüz Tanıma Projesi" sayesinde, aranan 350 bin kişi, yüz bilgileri, kameraya yansıyan görüntülerle eşleştirilerek kolaylıkla bulunacak. 

Resimler yüklenecek 
"Yüz Tanıma Projesi" için, 32 ilçede, başta terör, narkotik ve organize suçların yanı sıra adi suçlardan aranan binlerce zanlının fotoğrafı sisteme yüklenecek. Yüz şekli, elmacıkkemikleri, alın ve göz çevre hatları gibi karakteristik özelliklerinin yanı sıra, zanlıların vücudundaki ben ve yara izleri de bulunacak. Hafıza merkezinde toplanan bilgiler, MOBESE kapsamında meydanlar, otoban ve köprü gişelerinin de aralarında bulunduğu yerlerde konuşlanan 570 kameraya yüklenecek. Kameralara takılan yüzler, eldeki bilgilerle eşleştirilecek. Aranan zanlıya ulaşılırsa, sistem uyarı verecek. 6 ay sonra devreye girmesi planlanan proje, yürürlüğe girdiği andan itibaren işlenen suçları kapsayacak. Eski suçlar için de geriye doğru takip yapılabilecek. 
Polisin zanlıları yakalamak için kullandığı yaygın yöntemlerden biri olan kimlik kontrolü de zamanla tarih olacak. Projenin genişlemesiyle birlikte polisin kimlik tespit faaliyeti azalacak. 
Projenin gerçekleştirilmesi konusunda Türk firmalarla görüşmeyi sürdüren emniyet yetkilileri, "Belki yıllardır bulunamayan birçok suçlu yakalanacak. Uygulamaya geçmesi halinde, kaçak suçlunun kalmayacağına inanıyoruz" dedi. 
MOBESE, sayesinde bilgiye ya da bir olayla ilgili görüntüye normalinden çok daha hızlı ulaşılabiliyor ve olaya anında müdahale edilebiliyor. Yüz tanıma projesi için kullanılacak kameralar ise eylem, patlama gibi bir sıcak olayda, anında ayrıntılı görüntüleri merkeze aktarabiliyor. 

Konsolosluğa 'Anı Duvar' 

İstanbul Belediyesi'nin 20 Kasım 2003'te düzenlenen saldırıda ölenlerin anısına İngiltere Başkonsolosluğu bahçesine yaptırdığı 'Anı Duvar' dün açıldı. "Duvar"la hayatın ne kadar kısa olduğunu İstanbul'un sembolü "lale" ile göstermeye çalıştıklarını anlatan Belediye Başkanı Kadir Topbaş, duvarın bir benzerini de bahçenin dışına yapacaklarını söyledi. İngiltere Büyükelçisi Peter Westmacott da, "Bugün burada bulunmamızın anlamı güçleniyor. Çünkü önceki gün Londra'da, İstanbul'dakinin benzeri saldırılar yaşandı" dedi. 


</TEXT>
</DOC>
