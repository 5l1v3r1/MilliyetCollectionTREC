<DOC>
<DOCNO> 390695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/29/son/sonsiy01.html </URL>
<DATE> 2005/10/29/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Cumhuriyetimiz 82 yaşında... 
</HEADLINE>
<TEXT>

     Türkiye Cumhuriyeti'nin 82. kuruluş yıldönümü, tüm yurtta, KKTC'de ve dış temsilciliklerde törenlerle kutlanıyor. 
     Cumhuriyet Bayramı kutlamaları kapsamında Ankara'daki ilk tören Anıtkabir'de düzenlendi. Anıtkabir'deki tören, saat 08.45'te devlet protokolünün yerlerini almasıyla başladı. Cumhurbaşkanı Sezer'in başkanlığındaki heyettekiler, Aslanlı Yol'dan yürüyerek, Türkiye Cumhuriyeti'nin kurucusu Ulu Önder Atatürk'ün kabrinin bulunduğu bölüme geçti. Burada Cumhurbaşkanı Sezer tarafından, Ulu Önder'in kabrine, üzerinde ''Cumhurbaşkanı'' yazılı kırmızı-beyaz karanfillerden oluşan çelenk konulmasının ardından saygı duruşunda bulunuldu ve İstiklal Marşı okundu. 
     Cumhurbaşkanı Sezer ve beraberindekiler, daha sonra Misak-ı Milli Kulesi'ne geçtiler. Burada Anıtkabir Özel Defteri'ni imzalayan Sezer, deftere şunları yazdı 
     ''Yüce Atatürk, Her gün artan bir coşkuyla, birlik içinde kutladığımız en büyük bayramımızın yıldönümünde ulusça tek yürek olarak huzurunuzdayız. Türk Ulusu, çağdaş dünyada yer almasını sağlayan Cumhuriyet'in 82. yılına ulaşmanın onurunu ve övüncünü yaşamaktadır. Bugün Türkiye Cumhuriyeti, kuruluş ilkelerinden aldığı güç, benimsediği evrensel değerler ve çağdaş açılımlarıyla her alanda ilerlemesini sürdürmektedir. 
     Ulusumuzun, Atatürkçü düşünce sistemine gönülden bağlılığı, çağdaş yaşam kararlılığı, aydınlanma çabalarında en büyük gücümüzdür. Cumhuriyeti içselleştiren erdemli bireyler olarak Cumhuriyetimizin yeni eserlerle yücelmesi ve sonsuza kadar yaşaması için elimizden gelen her şeyi yapacağız. Bunun tarihten gelen bir sorumluluk olduğunun bilincindeki Türk Ulusu, yüce kişiliğinizi laik, demokratik Cumhuriyetimizi, ilke ve devrimlerinizi her türlü tartışmanın üzerinde tutmaya kararlıdır. 
     Ulusça birlik ve dirlik içinde yaşayacak, gösterdiğiniz hedefleri mutlaka gerçekleştireceğiz. Bu en anlamlı günde ulus olarak yüksek anınız önünde saygıyla eğiliyor ve şükranlarımızı sunuyoruz.'' Anıtkabir'deki törene, Cumhurbaşkanı Ahmet Necdet Sezer, TBMM Başkanı Bülent Arınç, Başbakan Recep Tayyip Erdoğan, Genelkurmay Başkanı Orgeneral Hilmi Özkök, Ana Muhalefet Lideri CHP Genel Başkanı Deniz Baykal, Bakanlar Kurulu üyeleri, TBMM Başkanvekilleri, yüksek yargı organlarının başkanları, Kuvvet Komutanları, DYP Genel Başkanı Mehmet Ağar, Ankara Valisi Kemal Önal, bazı siyasi parti temsilcileri ile diğer askeri ve mülki erkan katıldı. 
     
</TEXT>
</DOC>
