<DOC>
<DOCNO> 389839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sonsiy13.html </URL>
<DATE> 2005/10/26/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
İstanbul'un dev gökdelenleri, Gökçek'i kıskandırdı... 
</HEADLINE>
<TEXT>

     İstanbul’a yapılacağı duyurulan "Dubai Towers İstanbul" gökdelenlerinin ardından, Ankara Büyükşehir Belediye Başkanı Melih Gökçek de dev kongre merkezi için start veriyor. 
     Melih Gökçek, Ankaralılar Derneği’nin verdiği iftar yemeğinde, gelecekle ilgili projeleri hakkında bilgi verdi. 
     Gökçek, Armada Alışveriş Merkezi’nin karşısına, Ankaray İstasyonunun bulunduğu yerde kongre merkezi inşaatına başladıklarını söyledi. Gökçek, "4 bin kişilik kongre salonunun yanına 500 ve 700 kilişil 2 tane daha kongre salonu yapacağız" dedi. 
     
     "KANALİZASYONUN ÇUBUK BARAJINA AKIŞI ENGELLENECEK" 
     Gökçek, Çubuk, Akyurt, Saray, Altınova, Pursaklar, Sirkeli ve Esenboğa’nın tüm kanalizasyonunun Çubuk 1 Barajı’na aktığını ifade ederek, "Bunların tamamını toplayarak, bir ikinci arıtma tesisi daha kurarak, kanalizasyonun Çubuk Barajı’na akmasını engelleyeceğiz" diye konuştu. 
     
     YURT DIŞINDAN 20 BİN AĞAÇ 
     Melih Gökçek ayrıca yurt dışından 20 bin yetişmiş, 8-10 metrelik ağaç getirteceklerini söyledi. Gökçek, "Türkiye’de ağaç yok mu Diyeceksiniz, maalesef yok. Türkiye’de fidan var, ağaç bulamıyoruz. Onun için yurt dışından ağaç getirteceğiz" dedi. 

ANKA 
     
</TEXT>
</DOC>
