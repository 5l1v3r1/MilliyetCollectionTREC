<DOC>
<DOCNO> 357736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/guncel/gun02.html </URL>
<DATE> 2005/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Solingen gibi anmalısınız' 
</HEADLINE>
<TEXT>


Sivas'ta katledilenleri anma törenine katılan Alman milletvekili Flug, Solingen faciasını örnek göstererek, "Devlet de buradaki anmalarda yerini almalı" dedi 

SONER KAVAK, ERAYDIN AYTEKİN, HALİFE YALÇINKAYA, ALEV GÜRSOY Sivas DHA 

Sivas'ta 2 Temmuz 1993'te yakılarak öldürülen 37 kişi için düzenlenen törene katılan Alman Milletvekili ve Dış İlişkiler Komitesi Üyesi Johannes Pflug, ülkesinde 5 Türk'ün katledildiği Solingen faciasını örnek göstererek, devlet yetkililerinin Madımak Oteli önündeki anmalarda yerini alması gerektiğini söyledi. 
Katliamın 12. yıldönümü nedeniyle Hükümet Meydanı'ndaki Atatürk Anıtı'nda düzenlenen ilk törene CHP milletvekilleri Nurettin Sözen ve Ali Rıza Gülçiçek de katıldı. Anıta çelenk koyarak saygı duruşunda bulunan CHP heyeti, ardından Belediye Sokak'taki Madımak Oteli'ne yürüyerek karanfil bıraktı. 
Yaşananları unutmayacaklarını kaydeden Sözen, "Bu bir tez, antitezi de var. Unutturmak isteyenler var. Unutturmayacağız ki, bir daha böyle olaylar yaşanmasın" dedi. 

'Müze olsun' 
CHP'nin ardından otelin önünde toplanan yaklaşık 100 TKP'li de "Yobazların ipleri, ABD'nin elinde", "Kahrolsun şeriat, kahrolsun faşizm" sloganları attı. 
Bu sırada ölenlerin fotoğraflarını taşıyan bin kişi Hükümet Meydanı'ndan otele yürüdü. 37 kişinin isimlerini tek tek okuyan kalabalık, olay yerine karanfiler bıraktı. 
Tertip Komitesi adına konuşan KESK Dönem Sözcüsü Veli Hasgül, "Kardeşlik, ticari çıkarlar için beylik beyanlarla olmayacağı gibi, hızır paşa rollerini oynayan kültürel ink rcı, post düşkünlerinin göstermelik birlik aşureleriyle hiç olmaz. 
Gerçekten bu konuda samimiyetleri varsa, katliamın gerçekleştiği Madımak Oteli'ni kültür müzesi olarak inşa edelim" diye konuştu. 
Şişli Belediye Başkanı Mustafa Sarıgül de, "İntikam duyguları içinde olmadan yaşayacağız. Ancak bu yaşam, kamu vicdanını rahatlatan bir hukukun var olduğuna inanmakla olur" şeklinde konuştu. 

'Devlet yerini alsın' 
Almanya Milletvekili Pflug ise Solingen'de evleri kundaklanan 5 Türk'ün her yıl anılmasını, Sivas katliamı için düzenlenen etkinliklere örnek gösterdi. 
"Barış adına gelen insanları bu otelin içinde yaktılar" diyen Pflug, şunları kaydetti 
"Aziz Nesin hedef gösterilerek, o gün buraya barış için gelenleri yaktılar. Üzücü olan sadece otelin yakılışı değil, aynı zamanda toplanan insan kalabalığının da bunlara destek ve yardımcı olmasıdır. 
Polis teşkilatı ve herkesin bilmesine rağmen, bir dakika içerisinde oteli yaktılar. Solingen'de yakılanların her biri için bir ağaç dikildi. Bir de anıtmezar yapıldı. 
Her yıl Alman cumhurbaşkanı ve Alman başbakanları Solingen'e gelerek, o insanları anarlar. Muhakkak her 29 Mayıs'ta tören yapılır. Türkiye Cumhuriyeti'nin temsilcileri de aynı şekilde Solingen'e gelerek mezarı ziyaret ederler. 
Burada cemevi yapıldığını öğrendik. Buna tanık olmaktan mutluluk duyuyorum. 
Demokratik bir Türkiye'nin AB üyeliğini destekliyoruz. Burada da ağaçların dikilmesi, toplumsal barış için iyi olacaktır. Devletin de buradaki anmalarda yerini alması gerekir." 

Almanya'da anıtlar dikildi 

FRANKFURT Milliyet 
Almanya'nın Solingen kentinde 29 Mayıs 1993'te, Neo Nazierin kundaklaması sonucu 5 Türk yanarak yaşamını yitirdi. Türkler, her yıl etkinliklerle anıldı. Kent yönetimleri, katliamların gerçekleştirildiği yerlere anıtlar dikti. Geçtiğimiz 29 Mayıs'ta, Solingen katliamının 12. yıldönümü anma törenine, aralarında Almanya eski Cumhurbaşkanı Johannes Rau ve Devlet Bakanı Mehmet Aydın'ın da olduğu çok sayıda Türk ve Alman yetkili katılmıştı. Buna karşın, Sivas katliamının 12. yıldönümünde Madımak Oteli'nin önündeki anma törenine AKP hükümetinden katılan olmadı. 


</TEXT>
</DOC>
