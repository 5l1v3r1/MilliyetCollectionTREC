<DOC>
<DOCNO> 391259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/guncel/gun03.html </URL>
<DATE> 2005/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Fehriye Erdal serbest kalabilir 
</HEADLINE>
<TEXT>


Gent Mahkemesi Erdal, Sabancı suikastındaki silahın türü nedeniyle Belçika'da yargılanamaz 

GÜVEN ÖZALP Brüksel 

Belçika yargısı, Sabancı suikastı sanığı Fehriye Erdal hakkında bir kez daha lehte karar verdi. 
Temyiz organı niteliğindeki Gent Mahkemesi, Erdal'ın Türkiye'de işlediği suçlardan dolayı Belçika'da yargılanamayacağına karar verirken, Belçika'nın bu yetkiye sahip olmadığını kaydetti. Mahkeme, kararına temel olarak suikastta kullanılan silahın tam otomatik değil "yarı otomatik" olmasını gerekçe gösterdi. 

Silahın türü etkili 
Genel uygulama çerçevesinde Belçika adaleti, Belçika'da işlenen suçları yargılıyor. Bir yabancının, yabancı bir ülkede, yabancılara karşı işlediği suç ilke olarak Belçika'da yargıya götürülemiyor. Bu genel ilke ancak Terörizmle Mücadele Sözleşmesi çerçevesinde iade talebi reddedilmiş davalar söz konusu olduğunda bozulabiliyor. Belçika yargısı, suikastta kullanılan silahın "yarı otomatik" silah olduğu ve sözleşmenin sadece "tam otomatik" silahlarla işlenen suçları kapsadığı gerekçesiyle "yargılamama" kararı aldı. 
Erdal'ın Belçika'da işlediği suçlardan dolayı yargılanmasında da son aşamaya geliniyor. Bruges Mahkemesi'ndeki davada Erdal açısından sorun yaratmayacak bir sonuç çıkması bekleniyor. 
Kararı "saçma" olarak niteleyen Sabancı Ailesi'nin avukatı Fernand Schmitz, kararda siyasi yaklaşımın etkili olduğunu savunarak davayı yargıtaya götüreceğini söyledi. 

İltica talebi 
Yargıtayın, aynı yönde karar vermesi ve Belçika'daki suçlarından dolayı yattığı süreyi aşan bir hapis cezası almaması durumunda, Erdal serbest kalabilecek. 
Erdal'ın avukatları yargı sürecinin sonuçlanmasının ardından iltica talebini yeniden gündeme getireceklerini belirtiyor. Ancak Belçika bu talebi yine reddederse Erdal'ın, sınır dışı edilmesi gerekecek. Daha önce alınan kararlar ışığında Erdal, Türkiye'ye iade edilemeyeceğinden, Belçika 3. bir ülkeyle anlaşma yolunu arayacak ve Erdal bu ülkeye gönderilecek. 



</TEXT>
</DOC>
