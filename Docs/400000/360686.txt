<DOC>
<DOCNO> 360686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sondun44.html </URL>
<DATE> 2005/07/13/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
AB Konseyi'nde, terörizme karşı ortal mücadele yöntemleri aranıyor 
</HEADLINE>
<TEXT>

     AB İçişleri ve Adalet Bakanları Konseyi Brüksel’de düzenlediği olağanüstü toplantı sonunda, terörizme karşı ortak mücadeleyi hızlandırma kararı aldı. 
     AB Dönem Başkanı İngiltere İçişleri Bakanı Charles Clarke, düzenlediği basın toplantısında, terörizme karşı mücadelede kararlılık gösterildiğini, bu amaçla işbirliğini geliştirmenin yöntemlerinin arandığını bildirdi. 
     Terörizme karşı mücadele sırasında temel insan hak ve özgürlüklerine saygı göstermek gereğine inanıldığını, ancak insanların güvenliklerinin sağlanmasının da bu hak ve özgürlükler arasında yer aldığını belirten Clarke, AB üyesi ülkeler arasında istihbarat alışverişi ve güvenlik birimleri arasında işbirliği konusuna öncelik verildiğini bildirdi. 
     Clarke, AB bakanlarının "verimli bir tartışma" yaptıklarını belirtirken, olağanüstü Konsey toplantısından çıkan somut sonucun, "irade beyanı" olduğunu anlattı. 
     Basın toplantısına katılan AB Komisyonu Başkan Yardımcısı Franco Frattini, AB üyesi ülkelerde doğmuş olan gençlerin terör örgütleri tarafından kullanılmasındaki artıştan duydukları derin endişeyi dile getirdi. 
     Ilımlı İslam ülkeleri ve dini liderlerle diyaloğun geliştirilmesinin önemine de değinen Frattini, AB üyesi ülkeleri, terörizme karşı mücadele alanında sorumluluklarını üstlenmeye çağıracağını bildirerek, bazı ülkelerin bu konuda gerekenleri yapmadıklarına dikkat çekti. 
     
</TEXT>
</DOC>
