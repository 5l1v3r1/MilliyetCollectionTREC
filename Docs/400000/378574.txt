<DOC>
<DOCNO> 378574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/yazar/yilmaz.html </URL>
<DATE> 2005/09/15/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Cıngıllıoğlu gayrimenkul sektörüne yöneliyor... 
</HEADLINE>
<TEXT>

İnşaatta yoğunlaşmaya karar veren Cıngıllıoğlu'nun bankası C Bank'ın hisselerini alan Bank Hapoalim, mortgage birikimini Türkiye'ye getirecek 

Geçtiğimiz gün, kendi içinde "büyük", Türkiye açısından "küçük" hacimli bir satış daha oldu. 
Bankasına 2000 yılında el konulan Demirbank'ın eski sahibi Halit Cıngıllıoğlu'nun, 2002 yılında kızı Damla Cıngıllıoğlu adına, TMSF'den yüzde 89.9 hissesini 10 milyon dolara satın aldığı C Bank'ın yüzde 57.5'i, İsrail'in en büyük bankası Bank Hapoalim BH tarafından 113 milyon dolara satın alındı. Eşzamanlı olarak bankanın yüzde 7.5'i de Doğu Avrupa, Orta ve Doğu Afrika bölgelerinde yatırımları bulunan RP Capital Group alacak. 
İsrail ekonomisinin yüzde 35'ini kontrol eden BH'nin toplam varlıkları 60.8 milyar dolar. İsrail'de 316 şubesi, 8 bölgesel iş merkezi bulunan BH, dünya bankacılık liginde ilk 150'ye giriyor. 

Az şubeli, mortgage 
Türkiye açısından BH'nin gelişi, uzun vadeli gayrimenkul borçlanmasına olanak tanıyan mortgage sistemindeki birikimi ile dikkat çekiyor. 
C Bank yetkilileri, BH'nin yeni çıkacak mortgage yasası ile birlikte Türkiye'de bireysel ve kurumsal bankacılık alanını genişleteceğini belirtiyorlar. 
C Bank İstanbul, Ankara ve İzmir'de üç merkezde kurumsal bankacılık yapıyordu. Bu yılın ilk yarısında 8.8 milyon dolar k r eden, ödenmiş sermayesi 47.5 milyon YTL olan küçük ölçekli bir bankadan söz ediyoruz. BH, bankanın sermayesini 200 milyon dolara yükseltecek. 
Yüzde 70'i Tel Aviv Borsası'nda işlem gören BH için, Türkiye'de odaklanmayı öngördüğü finansal enstrümanlar açısından "altyapı maliyeti düşük ve az şubeli" C Bank cazip geldi. Kucağında büyütebilecek... 

Baba mesleğini sürdürdü 
Halit Cıngıllıoğlu babadan bankacı. 2000 ve 2001 krizleri nedeniyle sahibi olduğu Demirbank ve Ulusalbank, Fon'a geçti. Hukuk Demirbank'a el konulmasının "haksız" bir işlem olduğunu teslim etti. Ancak "iyi niyetli üçüncü şahsa satış gerçekleştiğinden" Demirbank'ı satın alan HSBC'den sonra, fiili bir durum yaratma olanağı kalmadı. 
Cıngıllıoğlu bu süreçte yurtdışındaki bankacılık faaliyetlerine yöneldi. Hollanda, Belçika, Almanya ve Bulgaristan'da Demir Halk Bank ile finans sektöründe "varlık" göstermeye devam etti. Bu arada Kazakistan'da da 10 milyon dolar sermayeli küçük ölçekli bankacılık yapmayı sürdürdü. 

Bankanın adı değişecek 
Cıngıllıoğlu, Türkiye'de finans sektöründen çekiliyor mu 
C Bank'ın yönetimi İsraillilere geçiyor, bankanın adı değişecek... 
Cıngıllıoğlu aslında Demirbank'ın "önemli oranda hissesini" Fon'a geçmeden önce HSBC'ye satmak üzere görüşmelere başlamıştı. Finans sektöründe "büyük" olmadan yaşamanın güçlüğünü o günlerde gören Cıngıllıoğlu, C Bank'ta bu arzusunu yerine getirmiş oldu. 
2000 yılından sonra, Halit Cıngıllıoğlu ve kardeşleri Ali ve Sema Cıngıllıoğlu işlerini ayırdılar. Sema Cıngıllıoğlu Demir Sigorta ve ekolojik tarım yatırımları ile ilgileniyor, Ali Cıngıllıoğlu ise gayrimenkul alanında faaliyet gösteriyor. 
Halit Cıngıllıoğlu, yurtdışı bankacılığının yanı sıra, D Holding çatısı altında, atıl duran aile mülklerini değerlendiriyor. C Bank'ın hisselerini satarak "büyük" havuza atlayan Halit Cıngılloğlu, gayrimenkul ve proje finansmanı alanlarında dikkat çekecek... 



</TEXT>
</DOC>
