<DOC>
<DOCNO> 385978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/yasam/axyas01.html </URL>
<DATE> 2005/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Nobel kurulunda 'geç gelen' istifa 
</HEADLINE>
<TEXT>


Nobel Edebiyat Ödülü'nün sahibini belirleyen İsveç Akademisi'nin 22 yıllık üyesi Knut Ahnlund, geçen yıl seçilen ismi beğenmediği için dün istifa etti 


Nobel Edebiyat Ödülü'nü belirleyen İsveç Akademisi'nin bir üyesi, geçen yılki Nobel Edebiyat Ödülü seçimi yüzünden istifa etti. 
Akademinin 1983'ten bu yana üyesi olan Knut Ahnlund 82 , İsveç'te yayımlanan Sveska Dagbladet gazetesindeki makalesinde, geçen yılki Nobel Edebiyat Ödülü'ne Avusturyalı Elfriede Jelinek'in sürpriz bir şekilde seçilmesinin, 'ödülün değerine onarılmaz zarar verdiği' görüşünü dile getirdi. 
Ahnlund, "2004 Nobel Ödülü, tüm gelişen güçlere onarılmaz hasar vermekle kalmayıp edebiyatı sanat olarak görenlerin kafasını karıştırıyor" dedi. 

2005 ödülü yarın açıklanacak 
Akademi ise romancı, oyun yazarı ve şair Jelinek'in "toplumsal yaşamın klişeleri ve onların boyun eğdirici gücünün anlamsızlığını, üstün bir dilbilimsel coşkuyla ortaya çıkardığını" belirtmişti. 2005 Nobel Edebiyat Ödülü yarın açıklanacak. 




</TEXT>
</DOC>
