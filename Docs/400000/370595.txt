<DOC>
<DOCNO> 370595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/soneko42.html </URL>
<DATE> 2005/08/17/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
KKTC'de Rıhtım Harcı ve Güvenlik Kuvvetleri Fonu kalkıyor... 
</HEADLINE>
<TEXT>

     KKTC Başbakanı Ferdi Sabit Soyer, tüketim malları ve üretimde kullanılan tüm girdiler üzerinde önemli bir maliyet unsuru oluşturan yüzde 2.2 oranındaki Rıhtım Harcı ile aynı oranın biraz üzerinde bulunan Güvenlik Kuvvetleri Fonu'nu kaldırma kararı aldıklarını açıkladı. 
     Soyer, Bakanlar Kurulu toplantısından önce yaptığı açıklamada, kararın, sigara ve taşıtları kapsamadığını belirtti. Başbakan Soyer, 1 Eylül'den itibaren yürürlüğe girecek olan kararın uygulamaya konulmasıyla, KKTC'de hayatın yüzde 7 ila yüzde 10 ucuzlayacağını vurguladı. 
     Rıhtım Harcı ile Güvenlik Kuvvetleri Fonu'nun kaldırılmasının devlete maliyetinin yaklaşık 20 trilyon TL olduğunu belirten Soyer, ''Söz konusu kararla, ülkenin toplamında hem insanımızın alım gücünü hem de sanayinin ve üretimin rekabet edebilme gücünü artırmayı amaçladık'' dedi. 
     Soyer, iş dünyası ile halka çağrı yaparak, ülke ekonomisinin kayda alınması, KDV uygulamasının tam anlamıyla yaşama geçmesi ve birikmiş kamu alacaklarının tahsil edilmesi için herkesin üzerine düşeni yapmasını, gerekli duyarlılığı göstermesini istedi. 
     Başbakan Soyer ayrıca, hükümet olarak her biri 17.5 megavat gücünde iki adet elektrik santrali ihalesine çıkacaklarını bildirdi. 
     Santrallerin 20 milyon dolar dolayındaki maliyetinin tamamen KKTC'nin yerel gelirleriyle karşılanacağını kaydeden Soyer, ''KTHY hadisesinden sonra ilk kez KKTC'nin tamamen kendi yerel gelirleriyle iki adet 17.5'lik elektrik santrali ihalesine çıkıyoruz. Bu, halkın daha iyi bir geleceğe kavuşması açısından ve bu ülkenin kendi ayakları üstünde durması açısından büyük bir adımdır, bir devrimdir'' dedi. 
     KKTC Başbakanı Soyer, ihaleye çıkılırken, kamuya borcu olanların, yürürlükteki ''Birikmiş Kamu Alacaklarının Tahsili Geçici Kurallar Yasası''nın öngördüğü şekilde bu borçlarını ödemesi ve borçların tahsilatı için eylül sonuna kadar olan başvuru süresine uyması gerektiğini vurgulayarak, kamuya olan borçların ödenmesinin, söz konusu iki santralin alımına büyük katkı sağlayacağını vurguladı. 
     
</TEXT>
</DOC>
