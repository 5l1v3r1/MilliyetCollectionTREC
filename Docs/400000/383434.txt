<DOC>
<DOCNO> 383434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/ekonomi/eko03.html </URL>
<DATE> 2005/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
MP, 'makine yok' diye bayilik veremiyor 
</HEADLINE>
<TEXT>


Milli Piyango'nun MP kapısında 18 bin kişi bayilik bekliyor. MP 'makine ithal etmesi yasak' olduğu için bayilik veremiyor 


Milli Piyango İdaresi MP , özelleştirme işlemleriyle uğraşırken, 18 bin 167 kişi, sayısal oyun bayiliği için idarenin kapısını aşındırıyor. İdare, sayısal loto başta olmak üzere oyunlara büyük ilgi gösterilmesine karşın, yeni makine ithal edilmediği için bayii sayısını artıramıyor. 
MP İdaresi yetkililerinden alınan bilgiye göre kurum, bir yandan özelleştirme ile ilgili hazırlıklarını sürdürürken, bir yandan da bayilik taleplerine karşılık vermeye ve kurum gelirlerini artırmaya çalışıyor. Ancak makine ithalat yasağı nedeni ile 18 bin 167 bayilik talebine yanıt veremiyor. Sadece bayilikten ayrılanlara ait makineler, ihtiyaç olan bölgelere sevkedilerek yeni bayilikler oluşturulabiliyor. Bu dağıtımda da turistik yörelere öncelik veriliyor. İdare, son olarak Marmaris ve Kuşadası gibi sahil bandında yer alan merkezlere, sayısal bayiliği bırakanlara ait 100 makine gönderdi. 

En çok İstanbul'dan 
MP İdaresi'ne yurdun dört bir yanından gelen 18 bin 167 bayilik talebi içinde İstanbul birinci sırada bulunuyor. Bu ilden 2 bin 84 bayilik başvurusu yapıldı. Ankara'dan bin 387, İzmir'den 965, Antalya'dan 401, Bursa'dan 293 başvuru var. 
MP İdaresi yetkilileri, özelleştirmenin uzaması ve bu nedenle yeni makine alımına gidilmemesi nedeniyle sayısal oyun bayilik taleplerinin karşılanamadığını bildirdi. Yetkililer, bayilik başvurularının bin 538'inin hiç bayilik verilmemiş merkezlerden geldiğine dikkat çekerek, "Sayısal oyun bayilerinin sayısını artırmamız gerekiyor. Bunun ise belli bir maliyeti var. Ancak özelleştirme öncesi bunu yapamıyoruz. Biz de özelleştirmeyi bekliyoruz" dediler. 

3 bin 985 bayisi var 
MP'nin özelleştirilmesi ile ilgili sürecin uzamasının, kuruluşu ciddi bir sayısal oyun bayiliği sorunu ile de karşı karşıya bıraktığını belirten yetkililer, MP'nin sayısal oyunlara, sayısal loto ile giriş yaptığını ve bu sisteme ilişkin alt yapı çalışmalarının tamamlandığı 1998 yılından sonra 3 bin 985 bayilik oluşturulduğunu söyledi. 


</TEXT>
</DOC>
