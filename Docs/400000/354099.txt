<DOC>
<DOCNO> 354099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sontur04.html </URL>
<DATE> 2005/06/21/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Ölüm imamı motosiklette yakaladı 
</HEADLINE>
<TEXT>

     Recep DEMİRCİ ERZİNCAN, DHA 

ERZİNCAN Sivas Karayolu'nda, bugün meydana gelen trafik kazasında Yanlızbağ Beldesi Yenimahalle Camii imamı Abdullah Topal, hayatını kaybetti. 
     Kaza, saat 17.30 sıralarında Erzincan Sivas Karayolu'nun 5'nci kilometresinde Bozyazı Köyü Mevkii'nde meydana geldi. Motosikleti ile stabilize yolda gitmekte olan 31 yaşındaki imam Abdullah Topal, asfalt yola çıkınca, aynı istikamette seyir halinde bulunan 27 yaşındaki Kamil Şahin yönetimindeki 24 DP 168 plakalı otomobilin arkadan çarpması sonucu hayatını kaybetti. Çarpmanın etkisi ile yolda sürüklenen Abdullah Topal olay yerinde hayatını kaybetti. Kazanın ardından E-80 karayolunda trafik kontrollü verilirken, olay yerine güvenlik şeridi çekildi. Nöbetçi Savcı'nın olay yerine gelmesinin ardından, kaza yerinden kaldırılan Topal'ın cansız bedeni, cenaze aracı ile morga kaldırıldı. 
     Evli ve üç çocuk babası olan Topal'ın Erzincan'ın Yanlızbağ Beldesi Yenimahalle Camii'nde imam olduğu belirtildi. 
     
</TEXT>
</DOC>
