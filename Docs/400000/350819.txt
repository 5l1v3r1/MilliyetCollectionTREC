<DOC>
<DOCNO> 350819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sontur36.html </URL>
<DATE> 2005/06/10/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
'Sizi travesti yapacağım' 
</HEADLINE>
<TEXT>

     Turaç TOP DHA 

      İZMİR'de, tanınmış sinema işletmecisi Yavuz Çamlıca ile şoförü Enver Aktaş'ı öldürdükleri iddiasıyla haklarında dava açılan 6'sı tutuklu 18 kişinin yargılanmasına devam edildi. Mahkeme heyeti, yeni Ceza Muhakemesi Kanunu'na göre görevsizlik kararı verip dosyayı İzmir 8'inci Ağır Ceza Mahkemesi'ne gönderdi. Beşok ve adamları hakkında, Bülent Çamlıca ile Yavuz Çamlıca'nın öldürülmesiyle, çete kurmak suçundan açılan davalar birleştirildi. Duruşma sırasında, cezaevinde çıkan kavgada ağabeyi Ali Gönül'ün şişlenip yaralanmasına tepki gösteren Sabri Gönül, olayın sorumlusu olduğunu öne sürdüğü Halit Esat Beşok ve adamlarına, Sizi travesti yapacağım'' diye bağırarak tehdit etti. 
     
     BİRBİRLERİNE DÜŞTÜLER 

     Mahkeme başkanından söz alan, Yavuz ve Bülent Çamlıca kardeşlerin öldürülmesinde Halit Esat Beşok'un adamı olarak tetikçilik yaptığı öne sürülen tutuklu sanıklardan Sabri Gönül, davaların birleştirilmesine itiraz etti. 
     Geçen hafta kaldıkları Buca Kırıklar F tipi cezaevinde ağabeyi Ali Gönül'ün, Turhan Doğan tarafından şişlenmesinin arkasında Halit Esat Beşok'un olduğunu belirten Sabri Gönül, Mahkemenizde gölge var. Herşeyin ortaya çıkmasını istiyoruz. Halit Esat Beşok ve adamlarının kimlere neler yaptığını herkes görsün. Halit Esat Beşok'un nasıl kurtarılmaya çalışıldığını da herkes bilsin. Ağabeyim Ali Gönül, gerçekleri açıklayacağı için o ve adamı tarafından arkasından şişlendi. Bunca zaman ağabeyimle sustuk. Ancak o konuşma kararı almıştı. Bunu öğrenince şişlediler. Kimin bu olaylarda ne görev aldığını, hangi polisin, hangi siyasinin, hangi avukatın bu organizasyonları sağladığını anlatacaktı. Ama buna izin vermediler. Ben, dosyaların birleştirilmesini istemiyorum. Herkes hakettiği cezayı alsın'' dedi. 
     
     TEHDİTLER SAVURDU 

     Konuşmanın bitiminde Halit Esat Beşok'un kendisine laf atması üzerine çılgına dönen Sabri Gönül, Sizi travesti yapacağım. Sen katil değil, travestisin. Ağabeyimin şişlenmesinin hesabını soracağım'' diyerek tehditler savurdu. Jandarmanın araya girmesiyle kavga büyümeden engellenirken, nezarethaneye götürülen Sabri Gönül, avukatlara da tükürdü. 
     
     OLAYIN GEÇMİŞİ 

     2 Şubat 2004 gecesi, Balçova Bahçelerarası mevkiinde bir aracın çarparak durdurduğu otomobilde sinemacı Yavuz Çamlıca ile şoförü Enver Aktaş, dışarı çıkarılıp kurşunlanarak öldürülmüştü. Çamlıca'nın vücudunda 16, şoföründe ise 9 milimetre çapında 9 kurşun yarası tespit edildi. Polis cinayetle ilgili olarak, Çamlıca'nın tefecilik yapıp, ölüm tehditiyle ellerindeki mallarını aldığını öne sürerek şikayetçi olduğu ve İzmir Devlet Güvenlik Mahkemesi'nde yargılanıp cezaevine giren Erol Beşok'un kardeşi Halit Esat Beşok ve adamlarına yönelik soruşturma başlatılmıştı. Soruşturma sonunda dosyaya bakan savcı, 6'sı tutuklu 18 sanık hakkında, Tasarlayarak iki kişiyi öldürmek, ruhsatsız silah bulundurmak ve suçlulara yardım, suç işleyenleri saklamak’ suçlarından ömür boyu hapis cezası istemiyle 2'inci Ağır Ceza Mahkemesi'nde dava açtı. 
     
     CEZAEVİNDEKİ KAVGA 

     Geçen hafta Buca Kırıklar F tipi cezaevinde meydana gelen olayda, aynı davadan tutuklu Ali Gönül, Turhan Doğan tarafından 13 yerinden şişlendi. Ağabeyinin yaralandığını gören Sabri Gönül de Doğan'ın, kafasına yangın tüpüyle vurarak yaraladı. Tedavileri yapılan Gönül ve Doğan taburcu edilip tekrar cezaevine konuldu. Olayın ardından adam öldürmeye teşebbüs ve azmettirme’ suçlarından adliyeye sevkedilen Halit Esat Beşok ve Turhan Doğan tutuklanırken, Erol Beşok'un tutuksuz yargılanmasına karar verdi. 
     

     
</TEXT>
</DOC>
