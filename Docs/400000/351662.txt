<DOC>
<DOCNO> 351662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/guncel/axgun01.html </URL>
<DATE> 2005/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Prenses tarifeli uçakla geldi 
</HEADLINE>
<TEXT>


İsveç Prensesi Victoria, kraliyet ailesinin özel uçağı olmadığı ve gezilerde kullandığı uçak da Başbakan'a tahsis edildiği için tarifeli uçağı kullandı 

Utku Çakırözer - Ankara 

Babası 16. Karl'ın ardından İsveç kraliyet tacını takacak veliaht Prenses Victoria 28 , ülkesinin önde gelen sanayicilerinin Türkiye'de yapacakları yüz milyonlarca dolarlık yatırımların tanıtıldığı İsveç İş Semineri açılışı için dün Ankara'ya Viyana'da aktarma yaparak geldi. 
Stockholm'dan Ankara'ya Avusturya Havayolları'nın Viyana'dan gelen tarifeli uçağıyla Esenboğa Havaalanı'na gelen Victoria'yı Dışişleri Bakanlığı AB İşleri Genel Müdürü Naci Akıncı ile İsveç Büyükelçisi Anne Dismorr karşıladı. 
Prenses'in tarifeli uçakla gelişi protokol görevlilerini şaşırtırken, İsveçli yetkililer, özel uçağı bulunmayan kraliyet ailesinin resmi ziyaretlerinde İsveç hükümetine ait uçakları kullandıklarını belirterek, şunları söyledi 
"İsveç Başbakanı Göran Persson protokolde veliaht Prenses'ten üstte olduğundan ve uçağı AB zirvesi için kendisi kullanacağından Victoria tarifeli uçağı tercih etti. Bu sık sık yaşanıyor ve onlar için gayet normal." 

Erdoğan'la yemek yedi 

'İsveç İş Semineri'nin açılışını yapan Victoria, Erdoğan'la Başbakanlık'ta bir görüşme yaptı. Erdoğan, görüşmenin ardından Prenses onuruna akşam yemeği verdi. Erdoğan, yemekte ikram edilen Türk kahvesini beğenen Prenses'e, "Bir fincan kahvenin 40 yıl hatırı vardır. Siz de bir gün 'Bir Türk Başbakanı ile kahve içmiştim' dersiniz" dedi. Başbakan, Prenses'e Türk motifleri işlemeli bir ayna hediye edip, "Ara sıra bakarsınız" tavsiyesinde bulundu. Prenses de, "Bakarım. Umarım bakışlarım değişir" karşılığını verdi. Victoria, İsveç firmalarının topladığı 10 bin dolarlık yardımı da UNICEF'in Türkiye ofisine verdi. 


</TEXT>
</DOC>
