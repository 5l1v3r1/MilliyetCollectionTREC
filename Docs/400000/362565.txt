<DOC>
<DOCNO> 362565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/ekonomi/aeko.html </URL>
<DATE> 2005/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yabancılara sınırlama BDDK yetkisinde değil' 
</HEADLINE>
<TEXT>


Bankacılık sektörüne yabancı sermaye girişinin yakından izlendiğini bildiren BDDK Başkanı Bilgin, bir limit getirilmesini gerekli görmediğini ve bu konudaki yetkinin de BDDK'da olmadığını söyledi 

EKONOMİ SERVİSİ 

Bankacılık Düzenleme ve Denetleme Kurumu BDDK Başkanı Tevfik Bilgin, yabancı bankaların Türk bankacılık sisteminin aktifleri içindeki payının yılbaşından bu yana yüzde 3.4'den yüzde 10.6'ya yükseldiğini belirterek, yabancı bankalarla ilgili bir limit söz konusu olmadığını söyledi. 
Sektödeki yabancı girişini yakından izlediklerini belirten Bilgin, Ekonomi Muhabirleri Derneği İstanbul Şubesi'nin düzenlediği toplantıda yaptığı konuşmada Türk bankacılık sektörünün son dönemlerde, bölgesinde parlayan bir yıldız olarak yabancı ilgisini çektiğini söyledi. 
Yabancı bankalara limit getirilmesinin düşünülmediğini belirten Bilgin, "Bunun yetkisi BDDK'da değildir. Dünyada perde arkasında limit uygulayan ülkeler. Biz de gelişmelere göre bu konuda herhangi bir tedbir alınmasını gerekli görürsek ekonominin diğer aktörlerine gereken uyarıları yaparız" şeklinde konuştu. 

'İlgiyi istikrar artırdı' 
İlginin artışında makroekonomik ortamdaki iyileşme ve istikrar, dezenflasyon süreci gibi etkenlere işaret eden Bilgin, Koçbank-UniCredito ortaklığından dolayı yüzde 50, TEB'in BNP Paribas tarafından alımı dolayısıyla yüzde 50, Yapı Kredi'nin Koç-UniCredito tarafından alımı dolayısıyla yüzde 57.4'ünün yüzde 50'si, Dışbank'ın Fortis Grubu tarafından satın alınmasıyla yüzde 89.3'ü ve Şekerbank'ın yüzde 36.5'ine Rabobank'ın talip olduğunu hatırlattı. 
Bilgin, bu bankaların aktif büyülüklerinin de söz konusu oranlarda yabancılara geçtiği varsayımları ile yapılan hesaplamaya göre, bugün itibariyle yabancı sermayenin payının yüzde 10.6 olduğunu, aslında bu satın almaların bir anlamda bankaların yüzde 100'ünün alımı olduğu görüşüyle de yabancı payının yüzde 13.49'a yükseldiğini söyledi. 
Bilgin, "Şu an itibariyle herhangi bir limitimiz yok. Yabancı sermayenin ülke ekonomisine katkılarını biliyoruz. Ama eğer uyarı yapma gereği duyarsak ekonominin diğer aktörleri ile paylaşıp gerekli dizaynları da yaparız. BDDK'nın bu gibi konularda yazılı bir sınır koymasına da gerek yok" dedi. 




'Yapı Kredi için şu anda herhangi bir başvuru yok' Bilgin, Yapı ve Kredi Bankası'ndaki sahiplik sorununun çözümüyle ilgili bir soru üzerine, gerçekten uzun bir sürecin yaşandığını bildirdi. Bilgin, devamla şunları söyledi 
"Bir ara Yapı Kredi Bankası'nda mihmandarlık yaptık, yol gösterdik. Çünkü buna hakkımız vardı. Sektörün yüzde 10'unu kapsayan, büyük bir banka. Sahiplik sorununun çözülmesini istedik. Şu anda herhangi bir başvuru olmadı bize Çukurova Grubu ve Koç tarafından. Başvuru olduktan sonra hızlıca değerlendirilip son kararı BDDK verecektir. Ama bunun çok yakın olduğuna inanıyorum. Çok fazla süreceğini zannetmiyorum." 

'Yöneticiler başarılı oldu' 
Bilgin, süreç içinde hem Çukurova Grubu, hem potansiyel alıcının hem de banka yönetiminin iyi niyetli yaklaşımları bulunduğunu, geçiş döneminde bankanın emanet edildiği yöneticilerin de işlerini büyük başarıyla yaptıkları görüşünü dile getirdi. 

'Krizde bırakıp gidebilirler' BDDK Başkanı Tevfik Bilgin, Literatüre göre yabancı banka girişlerinin muhtemel avantajları ve sakıncaları bulunduğunu ifade etti. Bilgin muhtemel avantajları, yeni teknolojilerin ve bankacılık ürünlerinin sektöre girmesi, yabancı sermaye girişi, rekabetin artması, sektörün güçlenmesi, kriz zamanlarında fonların yurt dışına kaçışının önlenmesi, uluslararası finans çevrelerinden fon bulma imkanlarının genişlemesi olarak sıraladı. 
Bilgin, muhtemel sakıncaları ise şöyle açıkladı 
"Yabancı bankalar finansal kriz dönemlerinde işlerini bırakıp gidiyorlar. Dünyada bunun örnekleri var. Ölçek avantajlarını kullanarak daha kaliteli müşterilere yöneliyorlar. Ulusal ekonominin küçük ölçekli işletmelerine kredi açmakta isteksiz davranıyorlar. Kriz dönemlerinde kredi arzını sınırlıyorlar." 


</TEXT>
</DOC>
