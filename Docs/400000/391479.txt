<DOC>
<DOCNO> 391479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sonspo20.html </URL>
<DATE> 2005/11/01/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Sivasspor - Fenerbahçe maçı biletleri satışa çıktı... 
</HEADLINE>
<TEXT>

     Turkcell Süper Ligi'nin 12. haftasındaki Sivasspor-Fenerbahçe maçının biletleri satışa çıktı. 
     4 Eylül Stadı'nda hafta sonunda yapılacak Sivasspor-Fenerbahçe maçı biletleri, Atatürk Kongre ve Etnografya Müzesi bahçesindeki Sivasspor bilet satış gişesinde satılıyor. 
     Lider Fenerbahçe'yi sahasında ağırlayacak olan Sivasspor'un taraftarları, sabahın erken saatlerinden itibaren bilet satış gişesi önünde uzun kuyruklar oluşturdu. Taraftarlar arasında bilet kuyruğuna giren 70 yaşındaki Yıldız Hizmetli adlı bayan sporsever de, torunlarıyla birlikte maç izlemek için bilet satın aldı. 
     Maçın VIP tribün biletleri 100, kapalı tribün biletleri 50, maraton tribünü biletleri 30 ve açık tribün biletleri ise 20 YTL'den satılıyor. 
     Sivasspor Kulübü Basın Sözcüsü Fikret Ünsal, satışa sundukları biletlerin kısa sürede tükeneceğini kaydederek, taraftarları erken bilet almaları konusunda uyardı. 
     Karaborsa bilet satışına kesinlikle izin vermeyeceklerini ifade eden Ünsal, bir kişinin en fazla 10 tane bilet satın alabileceğine dikkati çekti. 
     Bu arada Fenerbahçe maçının hazırlıklarına dün teknik direktör Werner Lorant gözetiminde başlayan Sivasspor, bu maçın hazırlıklarını, bugün basına kapalı olarak yapacağı antrenmanla sürdürecek. 
     
</TEXT>
</DOC>
