<DOC>
<DOCNO> 394876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sontur11.html </URL>
<DATE> 2005/11/14/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Hasta ve yakınları, hastanede terör estirdi 
</HEADLINE>
<TEXT>

     Yakup YILMAZ ADANA, DHA 

İSTANBUL Üniversitesi Tıp Fakültesi otoparkında, Prof. Dr. Göksel Kalaycı’nın silahlı saldırıyla öldürülmesinin ardından, Adana’da da bir yaralı, tartıştığı Numune Hastanesi Acil Servisi’nde görevli 4 doktor ile 2 hemşireyi yakınlarıyla birlikte dövdü. Doktorlar ifade vermek için karakola gidince, acil servis’te tedaviye bir süre ara verilirken, saldırganlar serbest bırakıldı. 
     Henüz belirlenemeyen bir nedenden eliyle camı parçalayarak yaralanan 25 yaşındaki Bener Murat Çakmak, yakınları tarafından saat 03.30’da Numune Hastanesi’ne götürüldü. Acil Servis doktorlarından Bülent Kilecioğlu, Çakmak’ı tedavi ettikten sonra elindeki kesiğin ağır olduğunu bu yüzden tedavisine hastanede yatarak devam etmesi gerektiğini söyledi. Alkollü olduğu belirtilen yaralı Çakmak’ın yakınları, doktorun bu isteğine karşı gelerek yaralının taburcu edilmesini istedi. Dr. Kilecioğlu, hasta yakınlarının ısrarı ve saldırgan tavırları üzerine yaralıyı taburcu etti. Bu sırada yaralı Çakmak da, kendisini tedavi eden doktora küfür etmeye başladı. 
     Hastane görevlileri tarafından sakinleştirilmeye çalışılan yaralı, bu kez doktora tekme tokat vurdu. Çıkan tartışmanın büyümesi üzerine yaralı Çakmak’ın 4 yakını da Acil Servis’te görevli diğer doktor, hemşire ve personele saldırdı. Dr. Bülent Kilecioğlu, Dr. Oğuzhan Ergücan, Dr. Tamer Karaaslan, Dr. Adnan Gökoğlu ile hemşireler Hatice Türkmen ve Tülay Coşar çeşitli yerlerinden hafif yaralandı. 
     Hastaneye gelen polis ekipleri doktorları ve hemşireleri dövdükleri iddia edilen yaralı Çakmak ile arkadaşı 30 yaşındaki Ahmet Demirağ’ı gözaltına aldı. Doktorlara ve hemşirelere saldırdığı iddia edilen 3 kişi ise kaçtı. Bağlar Karakolu’nu götürülen 2 kişi, nöbetçi Cumhuriyet Savcısı’nın talimatı üzerine ifadeleri alındıktan sonra serbest bırakıldı. 
     
     ACİL SERVİS DURDU 
     Yaralı ve yakınları tarafından dövülen 4 doktor ile 2 hemşire de karakola giderek şikayetçi oldu. Doktorların karakola gitmesiyle birlikte Acil Servis doktorsuz kaldı. Bir süre Numune Hastanesi Acil Servisi’ne gelen hastalara doktor olmadığı için bakılamadı. Hastalar başka hastanelere gönderildi. 
     Acil Servis’te doktor ve hemşirelerin dövülmesi üzerine karakola giderek olay hakkında bilgi alan Numune Hastanesi Başhekimi Atilla Akova, yaşanılanların eğitimsizlikten kaynaklandığını belirterek, Eğitim seviyesi düşük insanların yaptığı bir davranış karşısında arkadaşlarımız büyük moral çöküntüsü yaşadı. Acil serviste her gün ortalama 650 hasta hizmet alıyor. Bizim hastalardan beklentimiz yok. Ama en azından buradaki görevli personeli biraz olsun düşünmeli ve ona göre davranmalılar'' dedi. 
     İfadelerinin ardından hastaneye dönen doktor ve hemşireler mesailerine devam etti. Olayla ilgili soruşturma sürdürülürken polis, doktorları dövdükten sonra kaçtığı iddia edilen 3 kişiyi arıyor. 
     
</TEXT>
</DOC>
