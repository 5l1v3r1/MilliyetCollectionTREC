<DOC>
<DOCNO> 381664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sontur07.html </URL>
<DATE> 2005/09/26/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Yatak odasında gaspçı dehşeti 
</HEADLINE>
<TEXT>

     Taylan YILDIRIM DHA 

      İZMİR'in Karabağlar Semtinde hırsızlık amacıyla girdiği evdeki yatak odasında 20 yaşındaki Y.S.'ye tecavüz etmek isteyen Abdullah Turan, direnen kadının 11 aylık kızı Ceyda'nın boğazına bıçak dayayıp para istedi. Y.S., istediklerini yapacağını söyleyerek Turan'ı oyaladığı sırada kapıdan Hırsız var'' diye bağırıp yardım istedi. Genç kadının çığlıklarına koşan komşuları tarafından yakalanarak dövülen ve polise teslim edilen Turan, tutuklandı. 
     Olay, dün saat 11.00 sıralarında, 4215 Sokak, 22 numarada meydana geldi. Komşularına gideceği sırada unuttuğu cep telefonunu almak için tekrar evine dönen Y.S., 11 aylık bebeği Ceyda'yı yatağın üzerine bıraktıktan sonra odalarda telefonunu aramaya başladı. Bu sırada Y.S.'nin açık bıraktığı kapıdan içeriye giren 32 yaşındaki Abdullah Turan, yatak odasında arkasından yaklaştığı genç kadına tacizde bulunup tecavüz etmek istedi. Y.S.'nin direnmesi üzerine, Turan, küçük Ceyda'yı kucağına alıp boğazına bıçak dayadıktan sonra ilişkiye girme isteğini yineledi. 
     Y.S.'nin yine direnmesi üzerine amacına ulaşamayan Turan, genç kadından bu kez evdeki paraları istedi. Y.S.'nin salonda masanın üzerinde 10 YTL bulunduğunu söylemesi üzerine Turan, yatak odasından çıkıp evde paraya aramaya başladı. 
     Y.S., istediklerini yapacağını söylediği Turan'ı ikna etmeye çalıştı. Bir süre konuştuktan sonra Turan'ın kucağındaki bebeği Ceyda'yı alan Y.S., salona girecekleri sırada gaspçıyı hızla içeriye doğru itti. Zemin kattaki dairelerinden çıkıp, Hırsız var'' diye bağırarak yardım istedi. Y.S.'nin çığlıklarını duyan komşuları bu sırada evden çıkıp kaçmaya çalışan Abdullah Turan'ı iki sokak ileride yakaladı. Linç edilmek istenen Turan, ihbar üzerine sokağa gelen polis ekiplerince öfkeli kalabalığın elinden kurtarılıp gözaltına alındı. Turan, yapılan işlemlerin ardından sevk edildiği adliyede, nöbetçi mahkemece tutuklandı. 
     
     EŞİMLE GURUR DUYUYORUM 
     Olayı duyduktan sonra eve gelen 26 yaşındaki H.S., eşi ve çocuğuna sarıldı. Beyaz eşya mağazasında çalışan H.S., olayın şokundan kurtulması için eşini ve bebeklerini İzmir'in Tire İlçesi'ndeki ailesinin yanına göndereceğini söyleyerek, Eşimle gurur duyuyorum. Kendisine ve bebeğine kötülük yapan kişiyi en güzel şekilde oyalayıp, yakalatmış. Daha kötü olasılıkların yaşanmamış olması tek tesellimiz'' dedi. 
     
</TEXT>
</DOC>
