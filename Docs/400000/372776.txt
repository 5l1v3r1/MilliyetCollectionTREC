<DOC>
<DOCNO> 372776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/soneko16.html </URL>
<DATE> 2005/08/25/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Doğuş Holding Hisse bedeli peşin olarak ödenecek... 
</HEADLINE>
<TEXT>

     Doğuş Holding A.Ş, Garanti Bankası'nın yüzde 25.5 oranındaki hisseleri için General Electric GE tarafından ödenecek bedelin GE'nin kendi değerleme kriterleri dahilinde tespit edildiğini bildirdi. 
     Doğuş Holding'ten Borsa'ya gönderilen açıklamada, General Electric tarafından, Doğuş Holding iştiraki Somtaş'ın elinde bulunan kurucu payların tamamının değerinin 500 milyon dolar olarak belirlendiği, satışa konu kurucu payların 182 adet devir bedelinin ise 250 milyon dolar olarak tespit edildiği kaydedildi. 
     Hisse bedelinin peşin olarak ödeneceği ifade edilen açıklamada, şunlar kaydedildi 
     ''Garanti Bankası'ndan devralınması söz konusu olacak iştirak ve gayrimenkullerden oluşan sabit kıymetler, bankanın 31 Mart 2005 tarihli uluslararası muhasebe standartlarına göre hazırlanmış mali tablolarında kayıtlı tutarlar dikkate alınarak belirlenmiş olup söz konusu iştirakler arasında halka açık bir iştirak bulunmamaktadır. Bu açıklamamız, 19 Ağustos 2005 tarihinde şirketimiz tarafından yapılan özel durum açıklaması çerçevesinde şirketimizin Tansaş Perakende Mağazacılık Ticaret A.Ş'de doğrudan ya da dolaylı olarak sahibi bulunduğu hisselerin Koç Holding A.Ş'ye satılması hususunda Koç Holding A.Ş. ile yapılan hisse devir sözleşmesi tahtında gerekli Rekabet Kurulu izninin alınarak hisse devrinin gerçekleştirileceği varsayımıyla hazırlanmıştır. Söz konusu devrin gerçekleşmemesi halinde devralınacak iştirakler içinde Tansaş'ın da yer alması söz konusu olacaktır.'' Açıklamanın ardından, Garanti Bankası'nın İMKB'deki hisselerinin sırası yeniden işleme açıldı. 
     
</TEXT>
</DOC>
