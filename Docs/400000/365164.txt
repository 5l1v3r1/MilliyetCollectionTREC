<DOC>
<DOCNO> 365164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sontur35.html </URL>
<DATE> 2005/07/28/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Gar'da pasaportunu çaldırdı, 15 yıl sonra güvenlik sistemi hibe etti 
</HEADLINE>
<TEXT>

     Eskişehir Garı’nda 1990’da pasaportunun içinde bulunduğu çantasını çaldırdığı için sorun yaşayan bir kişi, 15 yıl sonra kurduğu güvenlik ekipmanları şirketi aracılığıyla garda olası hırsızlık, şüpheli paket ve terör olaylarının önüne geçilebilmesi amacıyla 16 kameralık güvenlik sistemini kurarak TCDD’ye hibe etti. 
     Güvenlik ekipmanları şirketinin sahibi Kadir Küçüksu 52 , AA muhabirine yaptığı açıklamada, 1990 yılında Azerbaycan’da elektronik teknisyeni olarak çalıştığı sırada bayram izni için memleketi Eskişehir’e geldiğini belirterek, burada yaşadığı hırsızlık olayı nedeniyle pasaportunu, parasını ve tüm gerekli evrakını çaldırdığını söyledi. 
     Çalıştığı Azerbaycan’a gidebilmek için gerekli pasaportunu ve diğer evrakı yeniden çıkarmak için büyük sıkıntı yaşadığını anlatan Küçüksu, 15 yıl sonra kurduğu güvenlik ekipmanları şirketi aracılığıyla garda kamera sistemini oluşturup vatandaşların burada daha güvenli hale gelmesi için TCDD’ye katkı yapmaya karar verdiğini bildirdi. 
     
     "GÖRÜNTÜLER 24 SAAT KAYDEDİLECEK" 
     TCDD Eskişehir Garı’nın binası, gişe ve danışma önleri ile panolar ve altgeçitlerin 16 kamera sistemi sayesinde koruma altına alınacağını ifade eden Küçüksu, şöyle konuştu 
     "Gar ve çevresine kurduğumuz bilgisayar destekli 16 kameralık güvenlik sistemi sayesinde TCDD güvenlik görevlileri bölgenin güvenliğini daha rahat bir şekilde sağlayabilecek. Kameralardan aktarılan görüntüler güvenlik merkezindeki televizyon aracılığıyla izlenebilecek. Her türlü şüpheli duruma güvenlik elemanları vakit kaybetmeden müdahale edebilecek. Tüm gar, çevresi ve altgeçitleri kameralar aracılığıyla izleyecek TCDD güvenlik ekibi her olayı saniye saniye tespit edip gerekli önlemi alabilecek. Buradan elde edilen görüntüler 24 saat kayıt altına alınacak ve olası bir şüpheli durumda görüntüler CD’lere aktarılıp polise verilebilecek." Küçüksu, Eskişehir’de kurulan bu güvenlik sisteminin TCDD bünyesinde bir ilk olduğunu da sözlerine ekledi. 
     TCDD Eskişehir Garı yetkilileri de, gardan günde ortalama 10 bin kişinin geçiş yaptığını kaydederek, güvenlik sisteminin, vatandaşların yoğun olarak bulunduğu için sık sık emniyet güçlerinin müdahale etmek zorunda kaldığı şüpheli paketler ile hırsızlık ve olası terör olaylarına karşı önemli bir tedbir olacağını söylediler. 
     
</TEXT>
</DOC>
