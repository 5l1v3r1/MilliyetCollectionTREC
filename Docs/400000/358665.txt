<DOC>
<DOCNO> 358665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sonsiy03.html </URL>
<DATE> 2005/07/06/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Sezer, dövizle askerlik süresini kısaltan yasayı onayladı 
</HEADLINE>
<TEXT>

     Cumhurbaşkanı Ahmet Necdet Sezer, yurt dışında yaşayan vatandaşlar için dövizli askerlik süresini 21 güne indiren yasayı onayladı. 
     Cumhurbaşkanlığı Basın Merkezi’nden yapılan açıklamada, Cumhurbaşkanı Sezer’in, "Askerlik Kanununda Değişiklik Yapılmasına İlişkin Kanun"u onaylarak Resmi Gazete’de yayımlanmak üzere Başbakanlığa gönderdiği bildirildi. 
     Yasayla, dövizle askerlik süresi 30 günden 21 güne indirildi. Oturma veya çalışma iznine sahip olarak işçi, işveren veya meslek ya da sanat mensubu sıfatıyla yabancı ülkelerde bulunan askerlik yükümlüleri, durumlarını kanıtlayan belgelerle bağlı bulundukları konsolosluklara başvurmaları halinde, son yoklama, celp ve sevk gibi işlemleri MSB tarafından belirlenecek usul ve esaslara uygun olarak 38 yaşını tamamladıkları yılın sonuna kadar ertelenebilecek. 
     Yasayla, dövizle askerlik hizmetinden yararlanmak için 38 yaşını tamamladıkları yılın sonuna kadar başvurmayanlarla başvurdukları halde ödemelerini veya temel askerlik eğitimlerini tamamlamadıkları gerekçesiyle kapsamdan çıkartılanlara da şans tanınıyor. Bu durumda 38 yaşını tamamladıkları yılın sonuna kadar uygun biçimde başvuranlar 5.112 euroyu peşin ya da dörtte biri peşin, kalanı yıl sonuna kadar üç eşit taksitte ödeyebilecek. Gerekli koşulları taşımayanlar ise parayı yatırmış olsalar dahi MSB tarafından dövizle askerlik hizmetinden çıkartılarak durumlarına uygun askerlik işlemine tabi tutulacak. 
     
     KAÇIRANLARA BİR ŞANS DAHA 

     Gerekçesi ne olursa olsun 38 yaşını tamamladıkları yılın sonuna kadar dövizle askerlik için başvurmayanlarla, başvurdukları halde döviz ödemelerini veya belirtilen sürede temel askerlik hizmetini yapmayanlar ise benzeri biçimde 7.668 euro ödeyerek bu hizmetten yararlanabilecek. 
     Bakanlar Kurulu, söz konusu döviz miktarlarını yarısına kadar indirmeye veya bir katına kadar artırmaya yetkili kılındı. Ayrıca yine Bakanlar Kuruluna "savaş veya savaşı gerektirecek bir durumun baş göstermesi halinde, bu yasaya tabi yükümlülerin askerlik hizmetini yerine getirmek üzere silah altına alınmalarının esaslarını" belirleme yetkisi de verildi. 
     
     VATANDAŞLIĞA DÖNENLER DE YARARLANACAK 

     Dövizle askerlik hizmeti kapsamında yükümlülüklerini tamamlamadan Türk vatandaşlığından çıkan veya vatandaşlığını kaybedenlerden yeniden vatandaşlığa alınanların yeniden dövizle askerlik hizmetinden yararlanmaları da para ve diğer yükümlülükleri yerine getirmeleri koşuluyla mümkün olacak. 
     
     YÜKSEKÖĞRETİM KURUMLARI TEŞKİLATI YASASI 

     Sezer, yeni üniversitelerin kuruluşunda fen-edebiyat fakültelerinin olması zorunluluğunu kaldıran yasayı da onayladı. 
     
     EN AZ ÜÇ FAKÜLTE KURULMASI ŞARTI 

     Yasayla, teknolojik gelişmelere uygun olarak gerekli görülmesi halinde Yükseköğretim Kurulu’na yasada sayılanların dışında fakülte adı belirleme yetkisi veriliyor. 
     Yasayla, bir yükseköğretim kurumunun kurulabilmesi için en az üç fakülte kurulması şartı getirilirken, üniversite kurulmasında fen-edebiyat fakültesi olması zorunluluğunu da kaldırılıyor. 
     
     LPG VE ELEKTRİK PİYASASI KANUNU 

     Cumhurbaşkanı Sezer, Sıvılaştırılmış Petrol Gazları LPG 
     Piyasası Kanunu ile Elektrik Piyasası Kanunu’nu da onayladı. 
     
</TEXT>
</DOC>
