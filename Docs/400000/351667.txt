<DOC>
<DOCNO> 351667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/guncel/gun04.html </URL>
<DATE> 2005/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya'nın en eski orkestrası festivalde 
</HEADLINE>
<TEXT>


145 yıllık tarihiyle Rusya'nın en eski orkestrası olan Mariinsky Tiyatrosu-Kirov Opera Orkestrası, 33. Uluslararası İstanbul Müzik Festivali kapsamında bu akşam Aya İrini Müzesi'nde sahne alacak 

Aslı Onat 

Tarihi boyunca Hans von Bülow, Alexander Zemlinsky, Bruno Walter ve Otto Klemperer gibi dünyaca ünlü şefleri konuk eden Mariinsky Tiyatrosu-Kirov Opera Orkestrası, 1988 yılında Birinci Şef olarak Valery Gergiev'in atanmasıyla yeni bir dinamizm kazandı ve dünyanın en çok turne veya kayıt yapan toplulukları arasına girdi. 
Valery Gergiev, yalnızca müzisyenler arasından değil, şefler arasından da 'harika çocuklar' çıkabileceğini kanıtlamış bir isim. Müziğe olan büyük yeteneği küçük yaşta fark edilen Gergiev, All Union Conductors ve Herbert von Karajan şeflik yarışmalarını kazanarak 24 gibi çok genç bir yaşta Kirov Operası'na Yuri Temirkanov'un yardımcısı olarak atandı. 

1860'da kuruldu 
Opera ve bale repertuvarı yapıtlarının saygın yorumcularından olan Valery Gergiev, Rus bestecilerin yapıtlarını Theatre des Champs-Elysees, New York Metropolitan ve San Francisco gibi dünyanın en önemli müzik merkezlerine taşımasıyla tanınıyor. Birçok ödülün yanı sıra, sanata ve kültürel dialoglara katkısı nedeniyle Davos'ta yapılan Dünya Ekonomik Forumu tarafından en büyük ödül kabul edilen 'Kristal Ödül' verilen Gergiev, 2003 yılında UNESCO tarafından da 'Dünyanın En İyi Sanatçısı' seçildi. 
1860 yılından bu yana düzenli olarak konser veren Mariinsky Tiyatrosu Kirov Opera Orkestrası ise Rusya'nın en eski orkestrası olarak tanınıyor. Mariinsky Tiyatrosu, şimdiye kadar birçok klasik opera ve bale eserinin ilk gösterimine ev sahipliği yaptı. 1700'lü yıllarda kurulan ve Rusya tarihindeki en eski müzik kurumu olan Kirov Orkestrası, 1860 yılında kuruldu ve 1869 yılında Mariinsky Tiyatrosu ile birleşti. Kurum, uluslararası alanda kariyer yapan sayısız opera solisti yetiştirdi. 

Çaykovski ve Şostakoviç 
Orkestra, Metropolitan Operası, Covent Garden, La Scala ve San Francisco Operası gibi saygın kurumlarla işbirliği içinde çalışıyor. Gergiev yönetimindeki Kirov Opera Orkestrası, festivalde Çaykovski'nin "Pathetique" adıyla da bilinen ünlü "6. Senfoni"sini ve Şostakoviç'in "10. Senfoni"sini seslendirecek. 
Topluluk, 33. Uluslararası İstanbul Müzik Festivali sonrasında 12. Aspendos Uluslararası Opera ve Bale Festivali'ne katılarak, 18 Temmuz'da Çaykovski'nin "Eugene Onegin" operasının konser versiyonu ve 19 Temmuz'da karma bir programdan oluşan "Gala Konser" ile seyirci karşısına çıkacak. Aya İrini Müzesi 20.00 


</TEXT>
</DOC>
