<DOC>
<DOCNO> 367945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/spor/ydilmen.html </URL>
<DATE> 2005/08/08/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Riskli düzen 
</HEADLINE>
<TEXT>



Galatasaray geçen seneye göre sistemini değiştirmiş. Sarı - Kırmızılılar, Ali Sami Yen Stadı'ndaki ilk maçına çok da riskli bir kadroyla çıktı. Zaten kadroya bakınca oyunun gidişini anlamak da mümkün oluyordu. 
Hazırlık kampının ilk başlarında yer almayan ve tam anlamıyla hazır olmayan Saidou ön libero, orta sahanın solunda Altan, sağında Hasan, önlerinde ise İliç ve iki de santrfor. 
Galatasaray adına geçen sene de yaşanan artı bir özellik dün gece tekrarlandı. O da Sarı - Kırmızılılar'ın maça hızlı başlamasıydı. Zaten golleri de ilk ve ikinci yarının başlarında bularak galibiyet yolunu açtılar. Aslında bulmak da zorundalar. Çünkü bu orta saha yapısıyla oyunun devamı hep aleyhlerine olur. Dirençleri düşer... Dün de öyle oldu. 
Konyaspor nasıl oynaması gerektiğini bilen bir takım. İçeride, dışarda aynı oyun tarzını benimsiyor. Ancak Konyaspor'un yediği iki golde de dikkat etmediği bir faktör vardı o da hücum pres. Galatasaray iki pozisyonunu da bu sayede buldu. 
Kadro yapılarına baktığımız zaman Galatasaray da, Konya da pozisyonlar vardı. Zaten Galatasaray hücumda etkili, ama takım savunmasında bazı problemler yaşadı. 
İliç tipik yeteneklerini gösterdi. Necati ve Hakan'ın arkasından boşlukları takip etti, doğru yerlere koştu ve iki gol attı. 
Sıcak hava nedeniyle sahada üst düzey bir futbol beklenemezdi. Ancak Galatasaray'ı uyarmak gerekiyor. Çünkü bu düzende rakiplerine çok pozisyon verecekleri bir gerçek. 



</TEXT>
</DOC>
