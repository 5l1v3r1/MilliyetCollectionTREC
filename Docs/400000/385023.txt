<DOC>
<DOCNO> 385023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/son/sondun06.html </URL>
<DATE> 2005/10/08/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Avustralya Çanakkale'de konsolosluk açıyor... 
</HEADLINE>
<TEXT>

     Şerif Ertürk bildiriyor 

Avustralya hükümetinin, Çanakkale'de konsolosluk açacağı bildirildi. 
     Avustralya ve Yeni Zelanda'ya aralık ayı içinde resmi ziyarette bulunacak olan Başbakan Recep Tayyip Erdoğan'ın dış ilişkiler danışmanı İstanbul Milletvekili Egemen Bağış, Avustralya hükümetinin Çanakkale'de bir konsolosluk açacağını açıkladı. 
     Başbakan'ın gezisi öncesi geçen haftadan itibaren Avustralya'da çeşitli görüşmelerde bulunan Bağış, her yıl nisan ayının sonunda Çanakkale'nin Gelibolu ilçesinde düzenlenen Anzak Günü törenlerine çok sayıda Avustralyalının katılması nedeniyle buradaki Federal hükümet yetkililerinin bu konuyu uzun süreli gündemlerinde tuttuklarını belirtti. 
     Çarşamba günü Kanberra'da görüştüğü Dışişleri Bakanı Alexander Downer ve Savunma Bakanı Robert Hill'in de konuyu kendisine aktardığını açıklayan Egemen Bağış, A.A muhabirine yaptığı açıklamada, ''Türk hükümeti, zaten konsolosluk olayına sıcak bakıyor. Hükümetimiz gerekli onayları verdi'' dedi. 
     Çanakkale'deki Avustralya Konsolosluğu'nun gelecek yıl nisan ayında yapılacak Anzak Günü anma törenlerinden önce açılması bekleniyor. 
     Bu yıl 90'ıncısı yapılan ve yaklaşık 20 bin Avustralyalı ve Yeni Zelandalının katıldığı törenlerde, Büyük Britanya Veliaht Prensi Charles ile Avustralya Başbakanı John Howard, Yeni Zelanda Başbakanı Helen Clark ile her iki ülkeden çok sayıda bakan da katılmıştı. 
     Türk hükümetini törenlerde, Başbakan Recep Tayyip Erdoğan ve bazı bakanlar temsil etmişti. 
     
</TEXT>
</DOC>
