<DOC>
<DOCNO> 397038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sonsiy07.html </URL>
<DATE> 2005/11/22/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
"Siz Kültür Bakanı oldunuz, çok şükür Türkçeyi unutmak üzereyiz" 
</HEADLINE>
<TEXT>

     CHP İstanbul Milletvekili Kemal Kılıçdaroğlu, siyaset adamlarının doğruyu konuşmamaları durumunda siyaset kurumuna güvenin azalacağını belirterek, Kültür ve Turizm Bakanı Atilla Koç'a, ''Siz Kültür Bakanı oldunuz, çok şükür Türkçeyi unutmak üzereyiz'' dedi. 
     TBMM Plan ve Bütçe Komisyonu'nda, Kültür ve Turizm Bakanlığı, Devlet Opera ve Balesi Genel Müdürlüğü ile Devlet Tiyatroları Genel Müdürlüğü'nün 2006 bütçelerinin görüşmeleri devam ediyor. 
     ANAVATAN Diyarbakır Milletvekili Muhsin Koçyiğit, bütçe üzerindeki görüşlerini açıklarken, Hükümet'in Devlet Tiyatrolarında karolaşmaya gittiğini ileri sürdü. Koçyiğit, il kültür müdürlüklerine yapılan atamaların açıklanmasını isterken, Devlet Tiyatroları Genel Müdürlüğü'ne de kadrosu uygun olmayan birinin atandığını iddia etti. 
     CHP İstanbul Milletvekili Ali Kemal Kumkumoğlu da Bakan Atilla Koç'un konuşma metninde, Hükümet'in üzerinde çok durduğu ''medeniyetler buluşması''nın yer almadığını ifade ederek, ''Nedir bundan kastedilen şey'' diye sordu. 
     Kumkumoğlu, AK Parti milletvekillerinin 3 yıl önce Kültür ve Turizm Bakanlığı bütçesinden övgüyle söz ettiklerini, ancak Galataport ihalesiyle ilgili gensoru görüşmelerinde, dönemin Bakanı Erkan Mumcu için ''Neyin hesabını soracağız, 3 yılda yapılan bir şey yok'' ifadesini kullandıklarını söyledi. 
     Türkiye Cumhuriyeti'nin 80 yıllık kültür mirası ve politikasının bulunduğunu anlatan Kumkumoğlu, ''Sayın Bakan, yanınızda oturanlar, 80 yıllık bu politikanın oluşturduğu kurumların yöneticileri. Ama yanınızda medeniyetler buluşmasının temsilcileri yok'' dedi. 
     CHP İstanbul Milletvekili Kemal Kılıçdaroğlu, Galataport, Kuşadası ve TÜPRAŞ ihalelerinden önce görüşme yapıldığını kanıtlarının bir dergide yayınlandığını bildirerek, ''Hong Kong'a kimin uçağıyla gittiğini sormuştuk Maliye Bakanı'na, geçiştirmişti. Oraya Oferlerin uçağıyla gitti. Parlamentoya doğru bilgi verilmeli. Plan ve Bütçe Komisyonu üyelerini enayi yerine koymak... Bu doğru değil'' diye konuştu. 
     Siyaset adamlarının doğruyu konuşmamaları durumunda siyaset kurumuna güvenin azalacağını ifade eden Kılıçdaroğlu, ''Siz Kültür Bakanı oldunuz, çok şükür Türkçeyi unutmak üzeriyiz'' diye konuştu. Kültür Bakanı'nın dil konusunda duyarlı olması gerektiğini kaydeden Kılıçdaroğlu, Bakan Koç'un konuşma metninde o duyarlılığı göremediğini söyledi. 
     Kılıçdaroğlu, gençlerin konuşmalarının arasına İngilizce kelimeler sıkıştırmayı bir ayrıcalık olarak algıladıklarını savunarak, ''Amerikan kültürüyle mi Amerikan diliyle mi Türk kültürünü yaşatacağız'' dedi. 
     Ankara Büyükşehir Belediyesi'nin kullandığı amblemi de eleştiren Kılıçdaroğlu, ''Kültür Bakanlığı, o amblemi içine sindirebiliyor mu '' diye sordu. 
     Kemal Kılıçdaroğlu, ''bankamatik memuru'', ''bankamatik sanatçısı'' gibi ifadeleri bir bakanın kullanmaya hakkı olmadığını belirterek, ''Siz Bakan olarak gereğini yapmak zorundasınız. 'Şişman sanatçı var, sanatçılar gitmiyor, sahneye çıkmıyor' dediniz. Onlar da nerelere gittiklerini ve hangi oyuna çıktıklarını açıkladılar. Bir Kültür Bakanı sanatçıları rencide ederse bu olmaz'' dedi. 
     
</TEXT>
</DOC>
