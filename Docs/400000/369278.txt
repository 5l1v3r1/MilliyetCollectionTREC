<DOC>
<DOCNO> 369278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/sonsiy06.html </URL>
<DATE> 2005/08/12/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Ağar muhalifleri savcılığa başvurdu 
</HEADLINE>
<TEXT>

     DYP’de, kongre ve tüzük iptali için genel merkezle mahkemelik olan muhalefet, bu sefer Yargıtay Cumhuriyet Başsavcılığı’na başvurdu. 
     Yargıtay Cumhuriyet Başsavcılığı’na yapılan başvuruda "Anayasa ve yasaya aykırı siyasi parti tüzük hükümlerinin uygun hale getirilmesini sağlayan kamusal yetkinin kullanılması" istendi. 
     Siyasi Partiler Yasası’nın olağanüstü toplantılar için büyük kongre üyelerinin en az beşte birinin yazılı istemi üzerine yapılmasını öngördüğüne dikkat çekilen başvuruda, buna karşın DYP tüzüğünün delege tam sayısının "en az üçte ikisinin", "noter onaylı" imzasını öngördüğü anımsatıldı. 
     Başvuruda, "Delege azınlığına tanınan yasal olağanüstü toplantı rejimi, parti tüzüğünde hakkın kullanımını imkansız kılacak şekilde ağırlaştırılmış ve zorlaştırılmıştır" denildi. 
     Anayasa’nın parti tüzükleri bağlamında Yargıtay Cumhuriyet Başsavcılığı’nın yasaya aykırı tüzük hükümlerini inceleme ve düzelttirme yetkisi verdiği başvuruda anımsatıldı. 
     
</TEXT>
</DOC>
