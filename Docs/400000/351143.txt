<DOC>
<DOCNO> 351143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/dunya/adun.html </URL>
<DATE> 2005/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'a bağış yapan büyükelçi oluyor 
</HEADLINE>
<TEXT>


ABD Başkanı, Londra ve Roma büyükelçiliklerine, seçim kampanyası için büyük bağışlar toplayan 2 kişiyi atadı. Bush'un 5 bakanı da bağışçılardan 

DIŞ HABERLER SERVİSİ 


ABD Başkanı George W. Bush, ülkesinin önemli diplomatik görevlerinden Londra ve Roma büyükelçiliklerine, başkanlık seçimi kampanyası için Cumhuriyetçi Parti'ye büyük miktarda bağış toplayan bir otomobil satıcısı ile bir yatırım bankacısını atadı. 
Halen California'daki Tuttle - Click Otomotiv Grubu şirketinin sahiplerinden biri olan ve 2004 başkanlık seçiminde Bush'un kampanyasına 100 bin dolardan fazla bağış toplayan Robert Tuttle, Londra Büyükelçiliği görevi ile ödüllendirildi. Tuttle'ın son resmi görevinin, eski Başkan Ronald Reagan döneminde yürüttüğü Beyaz Saray Personel Müdürlüğü olduğu belirtildi. 
Başkan Bush, ABD'nin Roma Büyükelçiliği'ne de, 2000 ve 2004 yıllarındaki başkanlık seçimlerinde kendisi için bağış toplayan, üniversiteden sınıf arkadaşı Ronald Spogli'yi atadı. Los Angeles'taki Freeman, Spogli Company isimli şirketin sahiplerinden biri olan yatırım bankacısı Spogli, daha önce devlet hizmetinde herhangi bir görevde bulunmadı. 
Bu atamaların yürürlüğe girmesi için Senato tarafından onaylanması gerekiyor. İktidardaki Cumhuriyetçi Parti'nin Senato'daki çoğunluğu sayesinde Bush'un atamalarının sorunsuz şekilde onay alması bekleniyor. 
ABD Kamu Vatandaşı adlı tüketici hakları kuruluşunun verilerine göre, Bush'a 2000 ve 2004 seçimleri öncesinde önemli miktarlarda bağış sağlayan kişilerin yaklaşık yüzde 20'si, çeşitli kamu görevleriyle ödüllendirilmiş durumda. Bush'un kabinesindeki 5 bakan ve 30 büyükelçi de, Bush'a bağış toplayan kişiler arasında bulunuyor. 


</TEXT>
</DOC>
