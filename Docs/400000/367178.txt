<DOC>
<DOCNO> 367178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/dunya/adun.html </URL>
<DATE> 2005/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Başınızı açın' çağrısı 
</HEADLINE>
<TEXT>


İngiltere'deki saldırıların ardından Müslümanlara yönelik tehditlerin artması üzerine 'Camiler ve İmamlar Konseyi' Başkanı Bedevi, 'Saldırıya uğrayacağını düşünen kadınlar başlarını açmalı' dedi 

LONDRA Milliyet 


İngiltere'nin başkenti Londra'da 7 Temmuz'da toplu ulaşım araçlarına yapılan bombalı saldırıların ardından Müslümanlara yönelik sözlü ve fiili tacizlerin artması üzerine tesettürlü Müslüman kadınlara güvenlikleri için gerektiğinde başlarını açabilecekleri söylendi. 
Londra'daki "Camiler ve İmamlar Konseyi" Başkanı Zeki Bedevi, Müslüman kadınların sözlü veya fiili bir tacize maruz kalmamaları için başlarını açmasına Kuran'ın cevaz verdiğini bildirdi. 

'Davet çıkarmayın' 
Bombalı saldırıların Müslümanlar aleyhine bir hava yarattığını söyleyen Bedevi, kadınların artık geleneksel hicabı bir kenara bırakmasını önererek, "Mevcut durumda, yani Müslümanlara yönelik saldırıların yoğunlaştığı bir dönemde, sözlü veya fiili tacize maruz kalacağını düşünen Müslüman kadınlara başlarını açmalarını öğütlüyoruz. Böylelikle Müslümanlara karşı olumsuz duygular besleyenlerce toplum içinde tanınmalarının önüne geçilir. Bugünün koşullarında başını örten bir Müslüman kadın sorumsuz bazı unsurların saldırgan hareketlerine hedef olabilir. Bu yüzden en iyisi başörtüsünü çıkarmalı" dedi. 
"Giyinmek bedeni korumak içindir, tehlikeyi davet etmek için değil" diyen Bedevi, hayatın muhafazasının dış görünüşten çok daha önemli ve öncelikli olduğunu vurguladı. Bedevi, Kuran'ın bugünkü gibi koşullarda kadınların başını ve yüzünü açmasına izin verdiğini de kaydetti. 
İngiltere'deki İslam cemaati içinde ılımlı bir kanaat önderi olarak tanınan Zeki Bedevi'nin bu çağrısının Müslümanlar tarafından ne kadar dikkate alınacağı bilinmiyor. Ancak önemli sayıda Müslüman kadının inançlarının bir sembolü olarak gördüğü başörtüsü ve peçeyi kullanmaktan vazgeçmeyeceği sanılıyor. 

'Çekip gidin' sesleri 
Bedevi, Müslüman kadınlara başınızı açın çağrısını, kimi İngiliz siyasetçinin Müslümanlara sert eleştiriler yöneltmeye başladığı bir dönemde yaptı. Muhalefetteki Muhafazak r Parti'nin gölge İçişleri Bakanı David Davis, Müslümanların İngiliz toplumuna daha fazla entegre olmasını isterken, bir başka Muhafazak r milletvekili Gerald Howarth, İngiliz yaşam tarzına ayak uyduramayan Müslümanları ülkeyi terk etmeye davet etti. Howarth, "Bizim yaşam biçimimizi beğenmiyorsanız bunun çözümü çok basit, başka bir ülkeye gidin" dedi. Londra saldırılarından sonra Müslümanlara yönelik sözlü ve fiili saldırılarda da ciddi artış olduğu belirtiliyor. 


</TEXT>
</DOC>
