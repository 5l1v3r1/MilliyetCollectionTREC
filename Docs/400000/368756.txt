<DOC>
<DOCNO> 368756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sonyas01.html </URL>
<DATE> 2005/08/10/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Anadolu Ateşi'nden rekor denemesi... 
</HEADLINE>
<TEXT>

     Anadolu Ateşi Dans Grubu, Aspendos Antik Tiyatrosu’nda "Dalgaların Coşkusu" adlı bölümü 218 metronom ile oynayıp, 1 dakika içinde 218 adıma ulaştı. 
     Anadolu Ateşi’nin Antalya’nın Serik İlçesi’ndeki Aspendos Antik Tiyatrosu’nda gerçekleştirdiği gösteri, ses sistemlerinin bağlı olduğu trafonun patlaması sonucu 1 saat geç başladı. 
     Aksaklığın giderilmesinin ardından gerçekleştirilen gösteri, yaklaşık 90 dakika sürdü. 2 bölümden oluşan gösteride "Dalgaların Coşkusu" adlı bölümü 30 kadın ve 30 erkek dansçıdan oluşan ekip, 7 zamanlı Karadeniz ritmini 218 metronom ile oynayıp 1 dakika içinde 218 adıma ulaştı. 
     Guinness Rekorları Türkiye Fahri Temsilcisi Prof. Dr. Orhan Kural tarafından da izlenen rekor denemesi, noter huzurunda dev ekrandan izleyicilere yansıtıldı. 
     Anadolu Ateşi’nin Guinness Rekorlar Kitabı’na "60 Dansçı ile Dünyanın En Hızlı Halk Dansı" olarak başvuru yapacağı bildirilirken, grubun aynı denemeyi 8 Eylül’de Londra’da gerçekleştireceği ve gösteriyi Guinness yetkililerinin de izlemesinin beklendiği belirtildi. 
     
</TEXT>
</DOC>
