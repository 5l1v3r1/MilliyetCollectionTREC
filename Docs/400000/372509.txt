<DOC>
<DOCNO> 372509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sonsiy22.html </URL>
<DATE> 2005/08/24/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Erdoğan, İtalya yolcusu 
</HEADLINE>
<TEXT>

     Başbakan Recep Tayyip Erdoğan, 1-3 Eylül 2005 tarihlerinde Ambrosetti adlı İtalyan düşünce kuruluşu tarafından Como'daki Villa d'Este'de düzenlenen foruma katılmak üzere İtalya'ya gidecek. 
     Başbakanlık Basın Merkezi'nden yapılan açıklamaya göre, bu yıl 31'incisi düzenlenecek olan forumun ilk bölümünde jeopolitik, ekonomik, bilimsel ve önemli güncel akımlar açısından günümüz gelişmeleri üzerinde durulması, ikinci bölümünde ise Avrupa Birliği'nin kurumsal, ekonomi ve rekabet alt başlıkları bakımından incelenmesi öngörülüyor. Forumun son bölümünde ise doğrudan İtalya'yı ilgilendiren konular ele alınacak. 
     Başbakan Erdoğan, forumun ilk bölümünde ''Dünyadaki Güncel Sorunlar'' kapsamında düzenlenecek dünya enerji sorunlarına ilişkin oturumda bir sunuş yapacak. Foruma, İtalya Başbakanı Silvio Berlusconi de katılacak. 
     Başbakan Erdoğan, forumdan önce, ''Akdeniz Laboratuvarı Vakfı'' tarafından kendisine tevdi edilecek 2005 yılı ''Akdeniz Kurumsal Ödülü''nü almak ve anılan vakfın merkezindeki İstanbul Salonu'nun açılışını yapmak üzere Napoli'ye de gidecek. 
     
</TEXT>
</DOC>
