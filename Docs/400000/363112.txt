<DOC>
<DOCNO> 363112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sonspo13.html </URL>
<DATE> 2005/07/21/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Daumdan itiraflar ve yeni hedefler Fener'den ayrılmayı düşündüm 
</HEADLINE>
<TEXT>

     Fenerbahçe Teknik Direktörü Christoph Daum, bir dönem kulübün hedeflerini ve isteklerini hiçbir şekilde gerçekçi görmediği için çabalarını başka yerde sürdürmeyi düşündüğünü söyledi. 
     Daum, Kölner Stadtanzeiger gazetesine verdiği röportajında, hala Fenerbahçe teknik direktörü olduğuna şaşırıp şaşırmadığı şeklindeki bir soruya karşılık, ''Türkiye'deki antrenörlerin görev süresine baktığınız zaman bu iyi denilebilecek sorulardan biri. Fenerbahçe'de 2 yıl boyunca görev yapmak uzun bir süre sayılır. Kulübün hedeflerini ve isteklerini hiçbir şekilde gerçekçi görmediğim için çabalarımı başka yerde sürdürmeyi düşündüm. Sezon öncesinde öyle bir baskı yaratılıyor ki, bu, maçlar boyunca daha da artıyor ve hiç kimse bu baskının altından kalkamıyor'' dedi. 
     Kendisinin, geniş çaplı bir personel değişikliğine gidilmesini ve gittikçe artan sportif hedeflere uyum sağlanmasını ya da isteklerin gerçekçi bir düzeye indirilmesini istediğini belirten Daum, ''Şimdiki hedefim 2007. Fenerbahçe'nin 100. yılında sadece ülkede lider olan değil, uluslararası alanda da başarılı olabilen bir takım yaratmak istiyoruz'' diye konuştu. 
     Türkiye'de onur duygusunun hala gerçek ve önemli bir konu olduğuna işaret eden Daum, ''Fenerbahçe'nin kendi düşünceleri var ve bu takım büyük bir potansiyele sahip. Biz de bir şeyler oluşturduk, ancak 2 yıldan sonra hemen uluslararası bir kupa sahibi olmayı düşünmek yanlış. Chelsea ya da Arsenal bunun için ne kadar zaman çaba harcadılar. Ancak bu kimseyi ilgilendirmiyor. Mentalite böyle Her şey olsun, hem de hemen. Bu baskıyı istemiyordum'' dedi. 
     Genç oyunculara sahip olduğunu ve Manchester United gibi bir takımdan çok sayıda gol yiyince herkesin hemen kırıldığını ifade eden Daum, ''Real Saragossa gibi Türkiye'de köy takımı olarak görülen bir takıma yenilip UEFA kupasından elenmemizden sonra, 'Biz Feneriz. Böyle bir şey olmamalı. Saragossa da kim ' gibi sözler söylendi'' şeklinde konuştu. 
     Fenerbahçe'de kalmasının nedeninin, yönetim ile yaptığı görüşmelerde gerçekçi bazı hedeflerin belirlendiği izlenimini edinmesinden kaynaklandığını kaydeden Daum, Şampiyonlar Ligi'ni hedeflediğini de söyledi. 
     Daum ayrıca, daha önce antrenörlük yaptığı 1. FC Köln takımına da bağlılık hissettiğini ve takım yöneticileri ile yaptığı görüşmede tasarımlarının çok iyi olmadığı görüşüne vardığını ifade eden Daum, ''Ancak bu görüşmede hiçbir an bir sözleşme ya da para konusunda konuşmadık'' dedi. 
     Alman milli takımının teknik direktörlüğünü neden kabul etmediği şeklindeki bir soruya karşılık da Daum, ''Alman Futbol Federasyonu DFB içindeki ve dışındaki direnişleri biliyordum. Etkili ve güçlü gruplar bunu istemezdi. Halk ise isterdi. Referandum yapılsaydı bu görevi üstlenirdim'' diye konuştu. 
     Alman milli takımının teknik direktörü Jürgen Klinsmann'ın görevini iyi yaptığını da ifade eden Daum, Klinsmann'ın milli takımı yeniden canlandırdığını ve antrenör eğitimi ile genç futbolcuların yetiştirilmesini teşvik ettiğini söyledi. 
     Daum, 2 yıl sonra ne yapacağı şeklindeki bir soruyu da ''Henüz bilmiyorum. Bunu da iyi buluyorum. Ben, sürekli yer değiştirmelerinden şikayetçi olan antrenörlerden değilim. Taşınmalara alıştım'' dedi. 
     Almanya'nın 2006 yılı Dünya Futbol Şampiyonası'nda başarılı olmaması durumunda kendisinin antrenör olup olmayacağı şeklindeki bir soruya karşılık da Daum, ''O zaman Lothar Matthaeus'un teknik direktör olacağına inanıyorum. Bunun için hazırlıkların tamamlandığını düşünüyorum'' şeklinde cevap verdi. 
     
</TEXT>
</DOC>
