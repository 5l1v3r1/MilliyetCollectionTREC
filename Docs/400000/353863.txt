<DOC>
<DOCNO> 353863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/spor/aspo.html </URL>
<DATE> 2005/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Maksimum risk 
</HEADLINE>
<TEXT>


Brezilya'nın El Globe gazetesi, Alex'in sakatlığının beklenenden ciddi olduğunu ve ameliyat masasına yatma tehlikesinin bulunduğunu yazdı. Yıldız oyuncunun Fenerbahçe kampına katılamayacağı belirtildi 

MEHMET ÇİFTÇİ 


Fenerbahçe'ye Rüştü'den sonra bir kötü haber de Alex'ten geldi. Brezilya'nın El Globe gazetesi, yıldız oyuncunun, sol kasığındaki yırtılmanın ciddi olduğunu ve uzun bir süre daha dinlenmesi gerektiğini ifade etti. 
Alex'in, Fenerbahçe'nin hazırlık kampına katılmasının zor gözüktüğünü yazan gazete, Curutiba'daki evinde dinlenen Brezilyalı oyuncunun, Konfederasyon Kupası maçları sonrası Milli Takım doktorları tarafından son kez kontrolden geçirileceğini, iyileşme görülmemesi halinde ameliyat riskinin bulunduğunu ifade etti. 

Sağlık taraması 
Ligin son haftasında oynanan Konya maçında sakatlanan Alex, Milli Takım kadrosundan çıkarılmıştı. Fenerbahçe'nin yıldızı, Milli Takım doktoru Jose Luis Runco tarafindan mayıs ayı sonunda muayene edilmiş ve kendisinin 15 gün dinlenmesi kararlaştırılmıştı. Alex, önümüzdeki günlerde detaylı bir sağlık taramasından geçirilecek. Fenerbahçe de Brezilyalı yıldızın durumunu yakından izliyor. 

'Duymak istemiyorum' 

İspanya ve İngiltere'den sayısız teklif alan Rüştü'nün, menajerine, "Bu isimleri bana söyleme bile. Yuvam ya Fenerbahçe, ya da Barcelona olacak" dedi 

ALİ İSMET URAL 

AB vatandaşı hakkını elde ettikten sonra teklif üstüne teklif alan Rüştü'ye İspanya'dan üç, İngiltere'den iki kulübün resmen talip olduğu öğrenildi. 
Tecrübeli kalecinin, menajerine "Bana bu kulüplerin isimlerini bile söylemeyin. Ya Barcelona'da kalırım, ya da yuvama temelli dönüş yaparım" dediği belirtildi. 
Barcelona Sportif Direktörü Begiristain, Rüştü'yü arayarak İspanya'ya davet etti. Bu davetin perde arkasında Teknik Direktör Rijkaard'ın Rüştü'ye yeşil ışık yakması gösteriliyor. 
Rüştü ile yapılacak görüşmede her konu detaylı bir biçimde masaya yatırılacak. Kulüp yönetiminin henüz 2. kaleci almayışı ise Rüştü'ye takımda kesin olarak yer verileceği yorumlarına neden oluyor. Ayrıca üçüncü kaleci Jerquera'nın da sakatlığı nedeniyle futbolu bırakma kararı alması bu düşünceyi kuvvetlendiriyor. Bodrum'da tatil yapan milli kalecinin Begiristain ile yapacağı toplantı öncesi Fenerbahçe'den bir yöneticinin İspanya'da Rüştü'nün bonservisini alma girişiminde bulunması bekleniyor. 
Daum'un "Yabancı kaleci ile Avrupa arenasına çıkmak intihardır. Yerli ise Rüştü'den başkası olmamalıdır" raporu verdiği, yönetimin bonservis bedeli ödemek istememesi nedeniyle transferde ciddi sıkıntının yaşandığı kaydedildi. 


</TEXT>
</DOC>
