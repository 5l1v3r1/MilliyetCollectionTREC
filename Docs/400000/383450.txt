<DOC>
<DOCNO> 383450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/siyaset/axsiy01.html </URL>
<DATE> 2005/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Saatler öğleye kuruldu 
</HEADLINE>
<TEXT>


Türkiye, toplantıdan çıkacak belgeyi kabul ederse Dışişleri Bakanı Gül öğle saatlerinde Lüksemburg'a giderek görüşmelere son anda yetişecek 

UTKU ÇAKIRÖZER Ankara 


AB Dışişleri bakanlarının Lüksemburg'daki kritik buluşmasında ortaya çıkacak belge, bugün Türkiye tarafından kabul edilirse, Dışişleri Bakanı Abdullah Gül öğle saatlerinde ATA uçağı ile hareket edeceği Lüksemburg'daki müzakerelerin resmi açılış törenine son anda yetişecek. 
Lüksemburg'da dün akşam yapılan toplantının sonucunu bekleyen Dışişleri Bakanlığı'nda, bir taraftan da olumlu karar alınması durumunda bugün atılacak adımlara ilişkin hazırlıklar yapıldı. AB'nin üzerinde uzlaşma sağladığı belgenin, Türkiye tarafından kabul edilmesi durumunda Dışişleri Bakanlığı bugün bir açıklama yaparak "müzakerelere başlanması kararı"nı dünyaya duyuracak. 

Randevu 18.00'de 
Gül başkanlığındaki Türk heyetinin Türkiye saati ile 18.00'de başlaması beklenen tarihi toplanıtıya yetişebilmek için Ankara'dan en geç saat 12.00-14.00 saatleri arasında ATA uçağı ile hareket etmesi gerekecek. 3 saat dolayında sürecek yolculuğun ardından Gül ayağının tozuyla müzakereleri başlatacak "hükümetlerarası konferans"a katılacak. 
Dışişleri Bakanlığı uçakta kimlerin yer alacağını belirledi. Buna göre heyette, Gül'ün yanı sıra Başmüzakereci Babacan, Dışişleri Bakanlığı Müsteşar Yardımcısı Volkan Bozkır, AB İşleri Genel Müdür Yardımcısı Selim Yener, Danışmanı Gürcan Türkoğlu ile Bakanlık Sözcüsü Namık Tan yer alacak. 
Uçakta, Gül'ün müzakere açış konuşmasını Türkçe'den İngilizce ve Franzsızcaya çevirecek tercümanlar da bulunacak. 

Rumlarla kavga yok 
AB'nin 25 üyesi ile Türkiye'nin katılacağı müzakerelerin resmi açılışı, Dönem Başkanı İngiltere Dışişleri Bakanı Jack Straw ile Gül'ün yapacakları konuşmalarla yapılacak. 
Gül'ün konuşmasında, Güney Kıbrıs Rum Kesimi ile kavgalı bir görüntü vermemek için Kıbrıs konusuna ayrıntılı olarak girmeyeceği öğrenildi. Bunun yerine Gül'ün Türkiye'nini hedefinin tam üyelik olduğunu, AB sürecine bağlılık konusunda kararlı olduğunu ve Türkiye'nin üyeliğinin birliğe getireceği faydaları vurgulayacağı öğrenildi. 
Gül'e yakın kaynaklar, Gül'ün, Kıbrıs konusunun üzerinde fazla durmak istememesinin nedenini, "Biz Kıbrıs konusunu bir AB meselesi olarak görmüyoruz. Onun çözüm yeri BM'dir. O nedenle konuşmada yer almayacak" bilgisini verdiler. 

'ATA' hazır bekliyor 

Türk heyetinin Lüksemburg'daki toplantıya gidip gitmeyeceği bugün öğle saatlerinde belli olacak. Dışişleri Bakanı Abdullah Gül'ü götürecek olan Ata uçağı, Esenboğa Havaalanı'nda kalkışa hazır şekilde bekleyecek. 


</TEXT>
</DOC>
