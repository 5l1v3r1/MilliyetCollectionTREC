<DOC>
<DOCNO> 362343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sondun15.html </URL>
<DATE> 2005/07/19/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Talat Azerbaycan'ın jesti heyecan verici... 
</HEADLINE>
<TEXT>

     KKTC Cumhurbaşkanı Mehmet Ali Talat, 20 Temmuz'un Kıbrıslı Türklerin yaşamında tarihsel bir dönüm noktası olduğunu belirterek, bunun bütün bölge için böyle olduğunu söyledi. 
     Azerbaycan'dan KKTC'ye doğrudan uçuş başlatılacak olmasının heyecan verici olduğunu belirten Talat, doğrudan uçuşların kendileri için çok önemli olduğunu, çünkü doğrudan uçuşların, izolasyonların kaldırılmasının sembolü olacağını vurguladı. 
     Cumhurbaşkanı Talat, 20 Temmuz Barış ve Özgürlük Bayramı kutlamaları çerçevesinde KKTC'ye gelen yabancı konuklar onuruna Girne Dome Hotel'de kahvaltı verdi. 
     Talat, kahvaltıda yaptığı konuşmada, ''adanın Yunanistan'a bağlanması amacıyla 15 Temmuz 1974'de yapılan darbenin ardından Türkiye'nin görevini kullanarak adaya askeri harekat düzenlediğini'' kaydetti. 
     Talat, ''15 Temmuz darbesinin, Rumların Kıbrıs Türklerine bakışını gösteren, gerici faşist bir darbe olduğunu'' ifade etti. 
     Kıbrıs konusunda çeşitli dönemler yaşandığını, ancak sorunun çözülemediğini anlatan Talat, Kıbrıs sorununda yaşanan gelişmeleri ve Annan planının 11 Kasım 2002'de sunulmasının ardından günümüze kadar olan olayları özetledi. 
     Rum tarafının Annan planına devlet destekli ''hayır'' kampanyası başlattığını ve ''evet'' yanlılarına basında ambargo uygulandığını kaydeden Talat, Rum tarafında güçlü bir ''hayır'' çıktığını, Türk tarafında da yüzde 65 oranında ''evet'' çıktığını anımsattı. 
     Referandumun ardından Kıbrıslı Türklerin artık ''bölücü'' olmadığının ispatlandığını ifade eden Talat, BM Genel Sekreteri Kofi Annan'ın 24 Nisan referandumunun ardından hazırladığı ve Kıbrıslı Türklerin izolasyonunun gereksiz olduğunu vurgulayan raporunun görüşülerek onaylanmasını istediklerini söyledi. 
     
     'PAPADOPULOS GÖRÜŞMEDEN KAÇIYOR' 
     Adada bölünmüşlüğü sürdürenin Rum tarafı olduğunu, BM'nin bunu tescil etmesi gerektiğini kaydeden Talat, Kıbrıslı Türklere uygulanan izolasyonun kaldırılmasının Rum yönetimi lideri Tasos Papadopulos'u masaya getireceğini söyledi. 
     Tasos Papadopulos'a defalarca görüşme çağrısı yaptığını, ancak Rum liderin görüşmeden kaçtığını belirten Talat, ''Papadopulos yönetiminin Kıbrıslı Türklerle güç paylaşımına ve yeni bir ortaklığa hazır olmadığını'' kaydetti. 
     Kıbrıs'ta barış ve adanın yeniden birleşmesini istediklerini dile getiren Cumhurbaşkanı Talat, bunun için barış elini uzattıklarını ve ellerinin tutulmasını beklediklerini söyledi. 
     Konuklarının sorularını da yanıtlayan Talat, İslam Konferansı Örgütü'nden İKÖ ciddi beklentilerinin olduğunu, Annan'ın izolasyonun kaldırılması çağrısına olumlu yanıt veren tek kurumun İKÖ olduğunu söyledi. 
     İKÖ'ye teşekkür ederek, yapılanların yeterli olmadığını, daha yapılacak çok şey olduğunu belirten Talat, son olarak Sana'da yapılan İKÖ toplantısının önemli olduğunu kaydetti ve ''Daha yolun başındayız, Kıbrıslı Türklerin izolasyonunun sona ereceğine inanıyorum'' dedi. 
     Referandum sonucunun dünyada şok etkisi yarattığını ifade eden Talat, referandumunun ardından Kıbrıslı Türkler için uluslararası camiada olumlu bir hava oluştuğunu, ancak bu olumlu havanın uluslararası hukuka yansımadığını kaydetti. 
     AB'de Kıbrıslı Türkler için hazırlanan mali yardım ve doğrudan tüzükler konusundaki gelişmelerin olumlu olmadığını belirten Talat, ay sonunda mali yardım tüzüğünün geçirileceğini, ancak bu tüzüğün uygulanacağını sanmadığını, çünkü Rumların izin vermeyeceğini söyledi. 
     
     AZERBAYCAN'IN JESTİ 
     Cumhurbaşkanı Talat, Azerbaycan'dan KKTC'ye doğrudan uçuşlar başlatılacağı yönündeki soru üzerine, ''Azerbaycan kardeş bir ülke. Gelişmeler heyecan verici, beni en çok heyecanlandıran doğrudan uçuş yapılacak olması'' dedi. 
     Azerbaycan'ın, BM Genel Sekreteri'nin tavsiyesine en çok uyan ülke olduğuna işaret eden Talat, Azerbaycan'ın bu jestinin iki ülke arasındaki ilişkileri çok olumlu yönde etkileyeceğini söyledi. 
     Doğrudan uçuşların başlamasının izolasyonların kaldırılmasında sembol olacağını vurgulayan Talat, doğrudan uçuşlar konusunda İngiltere ve ABD'nin de çalışma içinde olduğunu, ancak bu çalışmanın çok uzadığını kaydetti. 
     Cumhurbaşkanı Talat daha sonra, yabancı konuklarla toplu hatıra fotoğrafı çektirdi. 
     
</TEXT>
</DOC>
