<DOC>
<DOCNO> 387343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sonsiy02.html </URL>
<DATE> 2005/10/17/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Gül Irak'ta referandumun yapılmasını başarı olarak görüyoruz 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Irak’ta yeni anayasa için yapılan referandumu, "yeni bir aşama ve başarı" olarak gördüklerini söyledi. 
     Gül, iki günlük resmi ziyaret için Finlandiya’ya gidişinden önce Esenboğa havaalanında kısa bir açıklama yaptı ve gazetecilerin sorularını yanıtladı. 
     Irak referandumuna ilişkin bir soru üzerine Gül, sonuçların henüz kesinleşmediğini, ancak kısa süre sonra tablonun ortaya çıkacağını düşündüklerini belirterek, "Türkiye Irak’ta bir çıkış yolu olarak her zaman siyasi süreci destekledi. Dolayısıyla bu açıdan referandum yapılmasını yeni bir aşama ve başarı olarak görüyoruz" dedi. 
     Gül, referandum metninde Türkiye’nin Irak ile ilgili kaygılarını artırıcı birçok madde olduğunu ve bu yöndeki görüşlerini her zaman dile getirdiklerini kaydetti ve kararın Irak halkı tarafından verileceğini ifade etti. 
     Irak’taki siyasi sürecin devam edeceğini, Aralık ayında seçimlerin yapılacağını ve yeni bir meclis oluşturulacağını hatırlatan Gül, yeni meclisin, çıkaracağı karar ve kanunlarla söz konusu tehlikeli maddeleri daha tehlikeli hale getirebileceğini ya da tehlikeleri bertaraf edebilecek kararlar alabileceğini söyledi ve "Bunlar siyasi süreç içinde netlik kazanacak" diye konuştu. 
     Gül, Irak’ta istikrarın bölgesi, komşuları ve dünya için önemli olduğuna işaret etti, sükunet ve istikrarın korunması için birlik ve bütünlük içinde olunmasını istedi. 
     
</TEXT>
</DOC>
