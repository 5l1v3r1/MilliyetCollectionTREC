<DOC>
<DOCNO> 395222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sontur12.html </URL>
<DATE> 2005/11/15/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Ev basıp, liseli genci sopalarla dövdüler 
</HEADLINE>
<TEXT>

     
     Fatih KARAÇALI ADANA, DHA 
     
ADANA'da evinde ders çalışırken, dışarıdan gelen sesleri merak edip balkondan bakan 17 yaşındaki Osman Güleç'in kendilerine gülmesine sinirlenen 5 kişi, evi bastı. Saldırganlardan korunmak için yatak odasına saklanan Güleç'e sopayla vuran saldırganlar, evi de tahrip etti. 
     Belediyeevleri Mahallesi, 164 Sokak, 39 numarada oturan Ramazan Atıl Lisesi 11'inci sınıf öğrencisi Osman Güleç, okuldan geldikten sonra 2'nci kattaki evlerinde ders çalışırken, sokaktan bağırtılar geldiğini duydu. Güleç, merak edip balkona çıkarak dışarı baktı. Güleç'in kendilerini izlerken güldüğünü gören saldırganlar, küfrederek eve baskın yaptı. Açık olan aparman kapısından girip, 2'nci kata çıkan saldırganlar kapalı olan tahta kapıyı tekmeyle kırarak evdekilere saldırdı. Saldırganlardan korunmak için anne ve babasının yatak odasına saklanan Güleç'e Bize niye gülüyordun'' diyerek sopayla vuran saldırganlar, evi de tahrip etti. 
     Saldırganların bir anlık dalgınlığından yararlanan yaralı genç, 3'üncü kattaki terasa çıkarak 2 odalı bölüme saklandı. Buraya da kapıları kırarak giren saldırganlar, Güleç'i dövmeyi sürdürdü. Bu sırada sokakta olan ve oğlunun saldırıya uğradığını gören 47 yaşındaki İbrahim Güleç'in müdahale etmesi üzerine evden kaçan saldırganlar Belediyeevleri ara sokaklarına girerek ortadan kayboldu. 
     Olaydan sonra ağır yaralı olarak Numune Hastanesi’ne kaldırılan Osman Güleç, saldırıyı Ramazan Atıl Lisesi'nden disiplinsizlik nedeniyle atılan eski sınıf arkadaşı 17 yaşındaki S.T. ile ağabeyi 19 yaşındaki Ayetullah T. ve arkadaşlarının yaptığını söyledi. Olay yerinden kaçan saldırganlardan Ayetullah Turaç evinde yakalandı. Kafasından yaralı olan Ayetullah Turaç, tedavi için getirildiği Numune Hastanesi’nde de basın mensuplarına saldırmak istedi. Polis diğer saldırganları yakalamak için soruşturmayı sürdürüyor. 
     
</TEXT>
</DOC>
