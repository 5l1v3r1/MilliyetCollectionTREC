<DOC>
<DOCNO> 362440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sonsiy13.html </URL>
<DATE> 2005/07/19/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Bebek ölümleri, personelin elini yıkamaması yüzünden mi oldu 
</HEADLINE>
<TEXT>

     Kendisi de çocuk hastalıkları uzmanı olan Sağlık Bakanı Prof. Dr. Recep Akdağ, Manisa’da yaşanan bebek ölümlerinin, personelin el yıkama konusundaki ihmalinden kaynaklanabileceğini açıkladı. 
     Sağlık Bakanlığı ile Sağlık-İş arasında toplu sözleşme protokolü imzalanma töreni düzenlendi. Sağlık Bakanı Recep Akdağ, Türk-İş Genel Başkanı Salih Kılıç ve Sağlık-İş Genel Başkanı Mustafa Başoğlu’nun katıldığı imza töreninde konuşan Bakan Akdağ, SSK hastanelerinin Sağlık Bakanlığı’na devri ile bakanlık içindeki işçi kadrosunun arttığını kaydetti. 
     Devirle birlikte çalışanların özlük haklarının kaybolmadığını söyleyen Akdağ, ilaç alma, reçete yazdırma konularında da kolaylık sağlandığını belirtti. 
     
     "ALDIĞIMIZ HAKLAR VERGİYE GİDİYOR" 
     Türk-İş Genel Başkanı Salih Kılıç ise işçilerin 300 milyon civarında aldığı iyileştirmenin vergiye gittiğini söyledi. "Bu çifte standardı kabul etmemiz mümkün değil" diyen Kılıç, bunun sosyal adalete aykırı olduğunu kaydetti. 
     Akdağ, yapılan sözleşmenin 370 bin işçiyi ilgilendirdiğini açıkladı. 
     
     MANİSA’DA YAŞANANLAR PERSONEL İHMALİ OLABİLİR 
     Bakan Akdağ, Manisa Doğum ve Çocuk Hastanesi Yeni Doğan Ünitesi’nde yaşanan bebek ölümleri hakkında gazetecilerin sorularını yanıtladı. Dünya çapında enfeksiyona bağlı bebek ölümlerinin önlenemediğini ifade eden Akdağ, olayla ilgili incelemelerin sürdüğünü kaydetti. Bir komisyon oluşturulduğunu vurgulayan Akdağ, yeni doğan servislerinin de daha mükemmel bir hale getirilmesi için uğraştıklarını dile getirdi. 
     Ölümlerin personelin el yıkama konusundaki ihmalinden kaynaklanabileceğini söyleyen Akdağ, buna karşın personelin olaya müdahale konusunda hızlı davrandığının altını çizdi. 
     
     "İBADETHANE" İFADESİ DAHA ÖNCE DE VARDI 
     Akdağ, hastanelerde ibadethane bulunması konusundaki genelgeyle ilgili çıkan haberleri de değerlendirdi. Daha önce konuya ilişkin bir genelge yayınlandığını hatırlatan Akdağ, bir önceki genelgede yalnızca özel hastaneleri kapsayan bir düzenleme yapıldığını ve bu yanlışın yeni genelge ile düzeltildiğini açıkladı. Akdağ, ibarenin yalnızca mescitleri değil tüm ibadethaneleri kapsadığını belirtti. 
     
</TEXT>
</DOC>
