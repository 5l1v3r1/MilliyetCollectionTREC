<DOC>
<DOCNO> 368287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sondun21.html </URL>
<DATE> 2005/08/09/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Türkiye'ye iyi haber, Schröder yüzde 50'yi geçti... 
</HEADLINE>
<TEXT>

     Alman Berliner Kurier gazetesi, yapılan bir kamuoyu yoklamasına göre Almanya'da iktidar değişikliğini istemeyenlerin oranının gittikçe arttığını yazdı. 
     Araştırmaya göre, ülkede iktidar değişikliğini istemeyenlerin oranı mayıs ayından bu yana yüzde 44'ten yüzde 51'e yükseldi. 
     Öte yandan, Almanya'da federal meclisteki partilerin genel başkanları ve temsilcilerinin genel seçimlerden önce 25 Ağustos'ta televizyonda tartışacakları belirtildi. 
     ZDF televizyonu tarafından canlı olarak yayınlanacak tartışmaya Alman Hıristiyan Demokrat Birlik Partisi CDU Genel Başkanı Angela Merkel, Sosyal Demokrat Parti SPD Genel Başkanı Franz Müntefering, Hıristiyan Sosyal Birlik Partisi CSU Genel Başkanı Edmund Stoiber, Hür Demokrat Parti FDP Genel Başkanı Guido Westerwelle ve Birlik 90 Yeşiller Partisi adına Dışişleri Bakanı Joschka Fischer'in katılacağı kaydedildi. 
     CDU Genel Sekreteri Volker Kauder, tartışmaya Başbakan Gerhard Schröder'in katılmayışını eleştirerek, ''Bu olay, SPD'de hiç kimsenin Schröder'i hesaba katmadığını gösteriyor'' dedi. 
     CDU Genel Başkanı Merkel, Almanya'da 18 Eylül'de yapılacak genel seçimlerden dolayı Başbakan Schröder ile 4 Eylül'de televizyondan canlı yayınlanacak bir tartışma programına katılacak. 
     
</TEXT>
</DOC>
