<DOC>
<DOCNO> 371806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sondun11.html </URL>
<DATE> 2005/08/22/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Bush Armstrong ile bisiklete bindi ve bu kez düşmedi 
</HEADLINE>
<TEXT>

     ABD Başkanı George W. Bush, dünyanın en iyi bisikletçisi ile biraraya geldi. 
     Bush, kansere yakalanmasına rağmen hastalığı yenerek üst üste Fransa Turu'nu yedi kez kazanan Lance Armstrong'u çiftliğine davet etti. 
     ABD Başkanı, Armstrong ile birlikte Teksas'ın Crawford bölgesindeki 650 hektarlık çiftliğinde 27 kilometrelik parkurda bisikletle dolaştı. 
     Bush, kendisi gibi Teksaslı olan Armstrong'a ve diğer davetlilere önünde 'Crawford turu' yazan tişörtler de hediye etti. 
     Dizinden geçirdiği sakatlığın ardından koşmak yerine dağ bisikletine binmeye başlayan Bush'un son yıllarda birkaç defa bisikletten düşmesi medyaya yansımıştı. 
     Sakarlığıyla tanınan Başkan Bush, son olarak geçtiğimiz temmuz ayında G-8 zirvesine katılmak için geldiği İskoçya'nın Gleneagles kentinde bisiklet gezintisi yapmış, burada bir İskoç polisiyle çarpışmıştı. 
     Bush elleri ve kollarından sıyrıklar alırken, polis memuru hastaneye kaldırılmıştı. 
     Kaza sonrası bir açıklama yapan Bush, İskoçya’nın dağ bisikleti yapmaya çok elverişli olduğunu belirtmiş ve kendi Tour de France’ımı yaptım. Ama finishe dikkat edin. Bisiklete binerseniz, zaman zaman düşebilirsiniz'' demişti. 
     Başkan Bush, geçtiğimiz yılın temmuz ayında Teksas'taki çiftliğinde dağ bisikletiyle dolaştığı sırada da düşerek hafif yaralanmıştı. 
     Aynı yılın mayıs ayında da bisikletten düşen Bush, yine hafif yaralar almıştı. 
     Bush daha önce de 'kimse üzerinden düşemez' denilen 'segway' adlı iki tekerlekli araçtan da düşmüştü. 
     
</TEXT>
</DOC>
