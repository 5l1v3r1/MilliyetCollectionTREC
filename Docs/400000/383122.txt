<DOC>
<DOCNO> 383122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/son/sonsiy01.html </URL>
<DATE> 2005/10/01/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Gül 'Ne olursa olsun AB'ye gireceğiz' diye bir görüşümüz yok 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye’nin AB sürecinde üzerine düşenleri yerine getirdiğini belirterek, aynı tavrı AB’den beklediklerini söyledi. 
     Gül, AB Genel Sekreteri Murat Sungar’ın verdiği veda resepsiyonunda, 3 Ekim sürecine ilişkin sorular üzerine, "Müzakereler birkaç gün sonra başlayacak mı başlamayacak mı derseniz, hiçbir şey söyleyemem. Başlayabilir de başlamayabilir de" diye konuştu. 
     "Türkiye ne olursa olsun AB’ye girsin" şeklinde bir görüşlerinin olmadığını ifade eden Gül, "Bu her iki tarafın da çıkarına olacak ve onurlu bir şekilde olacaksa olmalıdır" dedi. "Biz üzerimize düşen her şeyi yaptığımıza inanıyoruz. O bakımdan gayet rahatız" diyen Gül, aynı tavrı AB’den de görmeyi beklediklerini ve sürecin olumlu sonuçlanmasını umduklarını kaydetti. 
     Gül, AB’nin kendi verdiği sözleri tutmaması, liderlerinin attıkları imzaları unutması veya bazı konjonktürel sebeplerle bunları ihmal ederek, Türkiye’nin asla kabul etmeyeceği yeni şartları gündeme getirilmesi durumunda, bir beraberliğin olamayacağını kaydetti. 
     "Önümüzde hala bir süre var, son dakikaya kadar bakacağız" diye konuşan Gül, AB’nin stratejik vizyonunu kaybetmemesini, küçük şeylerle büyük stratejik vizyonların gölgelenmemesini ümit ettiklerini söyledi. 
     Gül, "Böylelikle, sadece AB ve Türkiye için değil, algılamaları dünya boyutunda olacak bu beraberlik, daha önce kararlaştırıldığı şekliyle yoluna devam eder" dedi. Türkiye’nin AB üyeliğinin hem Türkiye hem de AB için kazanç olacağına işaret eden Gül, "Müzakerelere başlamak istiyoruz. Bunun için uğraşıyoruz, ancak biraz önce söylediğim gerçekler çerçevesinde" dedi. 
     Gerek İngiltere gerekse diğer AB ülkelerinin liderleriyle pek çok görüşme yaptıklarını ve içinde bulunulan durumu dürüstçe aktardıklarını söyleyen Gül, "Ümit ediyorum ki Türkiye’nin bu dürüst tavrı aynı şekilde karşılık bulur ve şimdiye kadar AB’de ve Türkiye’de birçok siyasetçinin ve halkların katkı verdiği bu dönem, sonunda rayına girer" diye konuştu. 
     
</TEXT>
</DOC>
