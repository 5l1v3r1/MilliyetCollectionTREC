<DOC>
<DOCNO> 371434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/son/sondun16.html </URL>
<DATE> 2005/08/20/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
İlios şirketinin dünkü seferinde bir yolcu sinir krizi geçirdi... 
</HEADLINE>
<TEXT>

     Yunanistan'ın başkenti Atina yakınlarında geçen hafta sonu düşen Rum uçağının bağlı olduğu İlios şirketinin dünkü seferinde bir yolcunun, kalkış sırasında panik nedeniyle sinir krizi geçirdiği bildirildi. 
     Rum basını, Larnaka'dan Strasbourg'a gitmek üzere kalkış için hareket eden uçağın pilotunun, bir yolcunun kriz geçirmesi nedeniyle Larnaka Havaalanı Hava Trafik Kontrol Kulesi'ne, bu yolcuyu indirmek için kalkıştan vazgeçtiğini bildirdiğini yazdı. 
     Rum Sivil Havacılık Dairesi yetkilileri, Larnaka Havaalanı personelinin kriz geçiren yolcunun bagajını uçaktan indirmeye çalışırken, yolcunun fikir değiştirerek Strasbourg'a uçmaya karar verdiğini söylediler. 
     Uçak, bu olay nedeniyle, planlanandan 2,5 saat gecikmeli havalanabildi. 
     
     İLİOS, UÇAKLARINI DENETİMDEN GEÇİRECEK 
     Bu arada, Simerini gazetesi, İlios havayolları şirketinin, uçaklarını denetimden geçirmeye karar verdiğini yazdı. 
     Habere göre, İlios, İsveç havayolları şirketi SAS ile, iki uçağını 21 ve 24 Ağustos'ta denetime gönderme konusunda anlaştı. Şirket, uçuş programına aynen devam edeceğini açıkladı. 
     Rum radyosu da, Rum Bayındırlık Ve Ulaştırma Bakanı Haris Thrasu'nun, İlios'un uçaklarını denetime gönderme kararını olumlu bularak, teknik kontrolün daha önceden yapılmış olması gerektiğini söylediğini bildirdi. 
     
     YUNAN MAKAMLARI ''AĞIR KALMAKLA'' ELEŞTİRİLİYOR 
     Simerini gazetesi, bir başka haberinde, elde edilen bulgulara dayanarak, Yunan Savunma Bakanlığı'nın, uçağın teknik sorun yaşamakta olduğunu bilmesine rağmen en az 30 dakika pilotlarla irtibata geçmediğinin ortaya çıktığını yazdı. 
     Olaya geç tepki veren Yunan Sivil Havacılık Dairesi'nin sorumluluğunun gün geçtikçe daha net ortaya çıktığını belirten gazete, Yunanistan Başbakanı Kostas Karamanlis'in de, acil durumlarda ağır davranması nedeniyle Yunanistan Sivil Havacılık Dairesi yetkililerinden hoşnut olmadığını öne sürdü. 
     
     AB, ''KARA LİSTE'' HAZIRLAMAYI PLANLIYOR 
     Öte yandan, Rum basınına göre, AB, güvenlik kriterlerine uygun olmayan ve tehlike arz eden havayollarıyla ilgili ''kara liste'' hazırlamayı planlıyor. 
     Haberlerde, AB Komisyonu'nun uçuşların güvenliği ve havayolu şirketlerinin yeterliliği konusunda üye ülkelerden bilgi istediği ve Komisyon'a iletilen bilgiler ışığında bir çeşit ''kara liste''nin oluşturulacağı belirtildi. 
     
     RUM SİVİL HAVACILIK DAİRESİ DAHA ÖNCE UYARILMIŞ 
     Fileleftheros gazetesi, gerek uluslararası makamların, gerekse de ilgili Rum makamlarının, 1999'tan 2005'e kadar İlios havayollarında sorun olduğu ve bazı düzeltmelerin yapılması gerektiği yönünde uyarılarda bulunduklarını yazdı. 
     Gazetenin haberine göre, Uluslararası Sivil Havacılık Dairesi ICAO yetkilileri, 1999 yılında yaptığı denetimlerde, Güney'deki Sivil Havacılık Dairesi'nde boşluklar ve zayıflıklar saptayarak, İlios şirketine faaliyet izni verilmemesini önerdi. 
     Gazete, ICAO yetkililerinin, son yıllarda 3 kez Güney Kıbrıs'a gelerek, Rum Sivil Havacılık Dairesi'ne raporlar sunduğunu bildirdi. 
     
     RUM YÖNETİMİNE SUÇLAMALAR 
     Bu arada, Simerini gazetesi, uçak kazasında ölenlerin yakınlarını temsil eden avukat Nikos Kliridis'in, uçağın düşüş nedeniyle ilgili olarak yapılan araştırmada yöntemi ''kabul edilemez'' bulduğunu yazdı. 
     Habere göre Kliridis, konuyla ilgili olarak bağımsız bir komite oluşturulmasını istedi ve araştırmaya Rum Bakan Tharasu tarafından yön verilmemesi gerektiğini söyledi. 
     Rum gazeteleri ayrıca, bazı Rum siyasi çevrelerin, kriz yönetimi konusunda Rum yönetimini ağır bir dille eleştirdiklerini belirttiler. 
     
</TEXT>
</DOC>
