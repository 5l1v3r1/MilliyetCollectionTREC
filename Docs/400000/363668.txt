<DOC>
<DOCNO> 363668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/son/sonsiy09.html </URL>
<DATE> 2005/07/23/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Türkiye, Güney Kıbrıs'ın petrol planlarını bozdu 
</HEADLINE>
<TEXT>

     Eski Kıbrıs Rum Kesimi Ticaret ve Dışişleri Bakanı Nicos Rolandis, Türkiye’nin 2003 yılında Mısır ile Kıbrıs Rum Kesimi arasında imzalanan petrol anlaşmasına BM nezninde protesto notası çektiğini iddia etti. 
     Cyprus Mail gazetesinde yer alan iddialara göre, 2003 yılında Kıbrıs Rum Kesimi ile Mısır arasında imzalanan "iki ülke arasındaki ekonomik bölgelerinin genişletilmesi, iki ülke arasındaki petrol yataklarının tesbit edilmesi ve çıkarılması" konulu anlaşmadan birkaç ay sonra Türkiye bir nota yayınlayarak, anlaşmanın hayata geçirilmesi halinde duruma müdahil olabileceğini belirtti. 
     Türkiye’nin çektği nota ile ilgili bilginin eline yeni geçtiğini söyleyen Rolandis, "Bu durumdan benden başka kimlerin haberdar olduğundan emin değilim" dedi. 
     Rolandis, iki ülke arasında yapılan anlaşmanın 1982 Deniz Yasası’na göre yapıldığını ve Türkiye’yi ilgilendirmediğini de savundu. 
     Kıbrıs Adasını çeviren sularda 6 ila 8 milyon varil petrol olduğu iddia ediliyor. Bu petrolün değeri yaklaşık 400 milyar dolar. Bu rakam Kıbrıs Rum Kesimi’nin 60 yıllık 
     bütçesine eşit. 
     Anlaşmanın hayata geçmesi halinde Kıbrıs Rum Kesimi’nin Akdeniz’deki ticaret bölgesi 97 bin kilometre kareyi geçecek. Bu alan, Kıbrıs adasının tamamından 10 kat daha büyük. 
     Mısır Petrol Bakanı Amin Sameh Samir Fahmi, kısa bir süre öncsinde Rumları ziyaret etmiş ve işbirliğine açık oldukları yönünde sinyaller vermişti. İki ülke arasında bir de karşılıklı anlayış memorandumu yayınlanmıştı. 
     Bir Rum hükümet yetkilisi, konu ile ilgili olarak, Kıbrıs Rum Kesimi Devlet Radyosuna yaptığı açıklamada "Türkiye’nin girişimleri, bir sonuç alamayacaklarını bilmemize rağmen apaçık sorun yaratmaktadır" diye konuştu. 
     Nicos Rolandis, Türkiye’nin daha başka sorun çıkarması olasılığına karşı da yetkilileri uyarırken, büyük petrol şirketlerinin Kıbrıs’a yatırım yaparken iki kere düşüneceklerini belirtti. Türklerin Kıbrıslı Türkleri koruma duygusuyla hareket ettiklerini söyleyen Rolandis, Türkiye’nin yanlış bir tutum sergilediğini ileri sürdü. 
     Rolandis, Kıbrıslı Türklerin çıkarlarının korunması gerektiğini vurgularken, petrolün dünyanın her yerinde çatışma sebebi olduğunu, ancak Kıbrıs petrollerinin adanın barışına hizmet edebileceğini savundu. 
     
</TEXT>
</DOC>
