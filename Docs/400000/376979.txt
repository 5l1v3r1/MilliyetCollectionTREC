<DOC>
<DOCNO> 376979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/yazar/uras.html </URL>
<DATE> 2005/09/09/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Vali, belediye başkanı, emniyet müdürü 'iş' yerine 'karşılama - uğurlama' yapıyor 
</HEADLINE>
<TEXT>


3 Eylül 2005 tarihli Resmi Gazete'deki "Genelge"yi okuyunca, gözlerime inanamadım. Okudum. Bir daha okudum. 
Sayın Başbakanımız, bütün valilere, belediye başkanlarına, emniyet müdürlerine, jandarma kumandanlarına emir vermiş. "Ben yurtiçinde seyahat ederken, beni il sınırında karşılayıp uğurlayın. Uçak ile seyahat ediyor isem, havaalanlarına gelin. Karşılayın. Uğurlayın" demiş. 
Bu emrin altına imzasını atmış. Emri herkes okusun diye de, Resmi Gazete'de yayımlatmış... 
Halbuki Sayın Başbakanımızın 4 Haziran 2005 tarihinde gene Resmi Gazete'de yayımlanan bir başka emri vardı. O emrinde ise, karayolu ile hem kendinin hem bakanların yapacakları seyahatlerde karşılama ve uğurlamanın hükümet binasının önünde yapılmasını uygun görmüştü. 
"Havayolu ile yapılacak seyahatlerde Ankara, İstanbul ve İzmir'de havaalanlarına valiler, belediye başkanları, emniyet müdürleri, kumandanlar gelmesin. Havaalanı mülki amiri ile emniyet amiri bizleri karşılasın, uğurlasın yeter" demişti. 
"Demek ki yetmemiş .." diyeceğim de diyemiyorum. 

Başbakan 'Beni karşılayın' dememiştir 
Her ne kadar 3 Eylül tarihli genelgelerin altında Sayın başbakanımızın ismi yazılı ise de, ben bu genelgeyi Sayın Başbakanımızın imzaladığına inanamıyorum. "Ya da dalgınlığına gelmiştir. Farkında olmadan imzalamıştır" diyorum. 
2005 Türkiye'sinde halkın arasından çıkmış, halkın arasında yaşamaktan hoşlandığını her vesile ile tekrarlayan bir Başbakan böyle bir genelgenin altına imza atmaz. 
Türkiye birçok sorunla karşı karşıya... Sayın Başbakanımız bu sorunları çözmek için uğraş veriyor. Sorunları çözdüğü ölçüde başarılı olacak. İktidarda kalacak. Sayın Başbakan'ın sorun çözmede görev alacak kamu personeli, "O il sınırı senin, bu il sınırı benim, o havaalanı senin, bu havaalanı benim" diyerek sabahtan akşama koşuşturup durur, zamanları Başbakan'ı ve bakanları beklemekle, karşılayıp uğurlamakla geçirir ise, ülke sorunları ile kim meşgul olacak 
Valilerimiz, kaymakamlarımız günümüzde şehirlerin bölgelerin daha iyi yaşanır yerler olması, işsizliğin ve fakirliğin azaltılması, halkın ekonomik ve sosyal sorunlarının çözümü, eğitim ve sağlık hizmetlerinin geliştirilmesi için çaba gösteriyor. Çaba göstermek zorunda... 
Belediye başkanlarımız, halka daha iyi yaşam imk nı sağlayacak projeler geliştirerek uygulamak zorunda. 

Kamu görevlisi işine bakmak zorunda 
Ülkenin en önemli sorunu can ve mal güvenliğini, asayişi sağlamak. Emniyet müdürlerine, jandarma kumandanlarına çok iş düşüyor. 
Maşallah Allah daha ziyade etsin Sayın Başbakanımız, bakanlarımız bol bol yurtiçi, yurtdışı seyahatine çıkıyor. Yerlerinde oturmuyor... Neden seyahat ediyorlar diyerek sorgu sual eyleyen, dertlenen yok... Ama bırakınız şu kamu personelini. Onlar görevlerini yapsınlar. 
Onlar karşılama-uğurlama peşinde koşuştururken, iller, ilçeler, Ayşe Hanım Teyzem, Ali Rıza Bey Amcam, İşçi Memed Kardeşim sahipsiz kalıyor. Onların işi ile, onların derdi ile kimse ilgilenmiyor. 
Hem de bir uyarıda bulunayım Etraflarında kalabalık mülki ve askeri erk n ile dolaşan Sayın Başbakanımız ve bakanlarımız, "sade vatandaş" ile, "halk" ile iletişim kurma şansını kaybediyor. Zaten etraflarında kalabalık bir koruma çemberi var. Bu çembere bir de kalabalık mülki ve askeri erk nı eklemenin ne yararı var 
Bunları Sayın Başbakan herhalde benden daha iyi bilir. Yanlışı daha iyi görür. Ve de umulur ki, yanlışlıkla Resmi Gazete'de yer alan o 3 Eylül tarihli genelge düzeltilir. 



</TEXT>
</DOC>
