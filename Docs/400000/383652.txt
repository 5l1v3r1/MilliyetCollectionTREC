<DOC>
<DOCNO> 383652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sonspo37.html </URL>
<DATE> 2005/10/03/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Diyarbakırspor'da başkan vekili ve 4 asbaşkan istifa etti... 
</HEADLINE>
<TEXT>

     Diyarbakırspor’da kulüp başkan vekili ve 4 asbaşkan yönetimden istifa etti. 
     Kulüp başkan vekili Abdullah Atik, asbaşkanlar Çetin Sümer, Şaban Bal, Mesut Çiçek ve Rauf Aktarlı yaptıkları ortak yazılı açıklamada, memleketlerine karşı görev ve sorumlulukları ve bunların bilincinde olan arkadaşlarıyla birlikte sezon başında Diyarbakırspor yönetim kurulunda yer aldıklarını belirttiler. 
     Diyarbakır ve Diyarbakırspor’a hizmet etmeyi amaçladıklarını, görev dağılımında da önemli sorumluluklar üstlendiklerini ifade eden yöneticiler, "Memleketimize karşı sorumluluklarımız vardı ve bunu yerine getirmek için canla, başla çalışma arzusu içinde idik" dediler. 
     Yöneticiler açıklamalarında, sezon başında yönetime talip olurken "bu kentin gururu olan Diyarbakırspor’u nasıl daha iyi bir konuma getirebilir ve kalıcı eserler bırakabiliriz" düşüncesi içinde olduklarını belirterek, şu ifadelere yer verdiler 
     "Her sezon küme düşmekten son anda kurtulan bir takım olmak istemiyorduk artık. Kalıcı gelirleri olan ve hiç kimseye bağımlı kalmayan altyapısı güçlü bir takım yaratmak istiyorduk. Bu düşüncelerle göreve geldik, ancak ileriki günlerde gördüklerimiz ve yaşadıklarımız karşısında hayal kırıklığına uğradık. Diyarbakırspor kulübü 21 kişilik yönetim kurulu tarafından yönetilmiyor. Kulüp bir kişi tarafından yönetiliyordu. Kulüpte olup bitenlerden hiçbir yönetici arkadaşın haberi olmuyordu. Kimin ne yaptığı ve nasıl karar aldığı bile bilinmiyordu. Her şey bir arkadaşın bilgisi dahilinde oluyordu. Yönetici olmamıza rağmen yapılan hiçbir transfer bilgimiz dahilinde gerçekleşmedi. Kulübün mali işlerinden gelir ve giderinden haberimiz olmuyordu. Bu konuyu defalarca dile getirdik. Uzun süre direndik, ’düzelir’ diye bekledik, ama ciddiye alınmadı." Açıklamada, yapılan haksızlığa daha fazla boyun eğmek ve Diyarbakırspor’un ileride karşılaşacağı kötü durumların vebalini almak istemediklerini ifade eden yöneticiler, "Yıllarca Diyarbakırspor’da yöneticilik yapmış arkadaşlar kulüpten ayrıldıklarında birçok haksızlıklara maruz kalıyor. İstemediğimiz tasvip etmediğimiz bir şekilde suçlanıyorlardı. Biz bu yöneticilerden biri olmak istemiyoruz. 
     Bu kulübün vebalini ve günahını üzerimize almak istemiyoruz" dediler. 
     Kamuoyunda yanlış anlaşılmak da istemediklerini, takımın son haftalarda aldığı kötü sonuçlar nedeniyle görevden ayrılmadıklarını belirten yöneticiler açıklamalarında "İyi sonuç almış olsaydı bile yine görevden ayrılacaktık, ancak her şeye karşın her zaman kulüpte görev almaya da hazırız" dediler. 
     
</TEXT>
</DOC>
