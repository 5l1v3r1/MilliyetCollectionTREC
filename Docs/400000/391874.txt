<DOC>
<DOCNO> 391874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/spor/axspo01.html </URL>
<DATE> 2005/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Elvan resti 
</HEADLINE>
<TEXT>


Dünya rekortmeni atletin antrenörü Ertan Hatipoğlu, Avrupa Şampiyonası öncesi doping cezası sona erecek Süreyya Ayhan'a 1500 metrede jest yapamayacaklarını belirterek, "Kim iyiyse o koşar" dedi 

MURAT AĞCA 


Beş bin metre Dünya rekortmeni Elvan Abeylegesse'nin antrenörü Ertan Hatipoğlu, formda olması halinde milli atletin Avrupa Şampiyonası'nda 5 binin yanısıra 1500 metrede de yarışabileceğini söyledi. 
İki yıllık doping cezası Avrupa Şampiyonası öncesi biten ancak baraj derecesi koşacak zamanı kalmayacağı için hiç kimsenin baraj geçememesi halinde kontenjanla koşabilecek olan Süreyya Ayhan'ın durumunun kendilerini ilgilendirmediğini söyleyen Hatipoğlu, "Kimseye jest yapacak değiliz. Elvan da Türkiye için koşuyor. Kulüp ve özel yarışlarda 1500'de de 4.13'lük barajı geçmesi zor değil. İyi bir derece yaparsa tabii ki şampiyonada onun yarışması gerekir" ifadelerini kullandı. Milli antrenör, hakkında doping suçlaması bulunan ve davası süren Tezeta Dengersa'nın da aklandığı taktirde 3 bin engel ve 1500 metrede rahatlıkla yarışabileceğini sözlerine ekledi. 

Son çare wild card 
Göteborg'da 7 - 13 Ağustos'ta yapılacak Avrupa Şampiyonası'na kadar dokuz ayda toplam dört kez doping kontrolü geçirmesi gereken Ayhan, bu testlerden geçerse ve başka hiçbir Türk atlet 1500 metrede baraj geçemezse Avrupa Şampiyonası'na katılabilecek. Aksi taktirde tek yol olarak Türkiye Atletizm Federasyonu'nun milli atlet için wild card talebinin EAA tarafından kabul edilmesi kalacak. 


</TEXT>
</DOC>
