<DOC>
<DOCNO> 379394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/son/sondun10.html </URL>
<DATE> 2005/09/18/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
'Küfürbaz, kabadayı ve rüşvetçi' Blair... 
</HEADLINE>
<TEXT>

     İngiltere Başbakanı Tony Blair'in eski basın danışmanlarından Alastair Campbell'in yardımcısı olarak görev yapan Lance Price, Blair'in ''kendisine oy vermeyen seçmene küfrettiğini, basın mensuplarını kabadayılıkla sindirmeye ya da onlarla rüşvet ilişkisi kurmaya çalıştığını'' öne sürdü. 
     1998-2001 yılları arasında görev yaptığı Downing sokağındaki başbakanlık konutunda yaşadıklarını kitap haline getiren Price, öncelikle Başbakan'ın Irak'a gönderilen İngiliz askeri konusunda yalan söylediğini ileri sürdü. Price, Blair'in her zaman ''kalbim yanarak onları savaşmaya gönderdim'' dediği askerin Irak'taki varlığından, karşılaştıkları tablo ne kadar kanlı olursa olsun büyük zevk aldığını iddia etti. 
     Blair'in kendisine oy vermeyen Galler'deki seçmen için de küfürlü ifadeler kullandığını öne süren Lance Price, Blair'in ülkesini yönetirken ortaya koyduğu politikaları da etrafındaki bir avuç danışmanla ve çoğu kez de son dakikada ürettiğini ileri sürdü. 
     Blair'in politikalarının büyük bölümünün TV'ye çıkmadan birkaç dakika önce kararlaştırıldığını iddia eden Price, İngiltere Başbakanı'nın kızdığı basın mensuplarını da onlara kötü davranarak, ''kaş çatıp, muhatap almayarak'' cezalandırmaya çalıştığını öne sürdü. 
     Blair ile basın arasında bir rüşvet ilişkisi kurulduğunu da ileri süren Price, ''BBC muhabirlerinin ilk soruyu sorma rüşveti karşılığında, kendilerine ilk söz hakkı verildiğinde soracakları soruyu önceden Başbakanlığa bildirdiklerini'' iddia etti. 
     Blair ve danışmanlarının ülkeyi yönettiği ve kabine üyelerinin ise ''dış kapının mandalı'' durumuna düşürüldüklerini de öne süren Price, Downing sokağındaki patronu Alastair Campbell ile Başbakan arasındaki ilişkiyi de ''laubali bir ilişki'' olarak nitelendirdi. Price, ikilinin birbirleriyle konuşurken küfürlü ifadeler kullandıklarını da öne sürdü. 
     
</TEXT>
</DOC>
