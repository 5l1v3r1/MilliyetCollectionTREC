<DOC>
<DOCNO> 351616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sontur37.html </URL>
<DATE> 2005/06/13/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Ölen annesinin kılığına girerek maaşını alan kişi serbest bırakıldı 
</HEADLINE>
<TEXT>

     Balıkesir'de, annesinin cesedini evinin bodrum katına gömerek annesinin kıyafetlerini giyip 2 yıldır emekli maaşını tahsil ettiği iddiasıyla 10 Mart'ta gözaltına alınan kişi, tutuksuz yargılanmak üzere serbest bırakıldı. 
     Balıkesir Ağır Ceza Mahkemesi'ndeki duruşmada, hakkında ''nitelikli dolandırıcılık'' suçundan 2 ila 5 yıl hapis cezası istenen Ş.G'nin 47 yargılanmasına devam edildi. 
     Mahkeme Başkanı Eyüp Yeşil, önceki duruşmalarda avukat istemediğini belirten Ş.G'yi savunmak üzere duruşmaya dahil edilen avukat Eyüp Uygur'a, savunması için söz verdi. 
     Uygur, dava dosyasını incelemek için süre isterken müvekkilinin tutuklu kaldığı sürenin dikkate alınarak tahliyesini talep etti. 
     Mahkeme başkanının, herhangi bir söyleyeceğinin olup olmadığını sorduğu Ş.G. de ''Ben de tahliyemi istiyorum'' dedi. 
     Cumhuriyet Savcısı ise Emekli Sandığı'nın suçtan zarar görme ihtimalinin söz konusu olması dolayısıyla müdahillik kararı verilmesini, suçun niteliği, kanıtların henüz tam olarak saptanmamış olması ve tutuklama nedenlerinde bir değişiklik olmaması nedeniyle sanığın tutukluluk halinin devamına karar verilmesini talep etti. 
     Mahkeme heyeti, tutuklu yargılanan sanığın, dosya açısından etki edebileceği delillerin toplanmış olması, sabit ikametgah sahibi bulunması ve tutuklamadan umulan yararın gerçekleşmiş olmasını dikkate alarak, tutuksuz yargılanmak üzere tahliyesine karar verdi. 
     Sanığın başka suçtan tutuklu veya hükümlü değilse salıverilmesi için Cumhuriyet Başsavcılığı'na yazı yazılmasını da kararlaştıran mahkeme heyeti, duruşmayı erteledi. 
     Sevinçli olduğu gözlenen Ş.G, ''Suçsuz olduğum ortaya çıktı. Zaten başka suçum da yok'' dedi. 
     
</TEXT>
</DOC>
