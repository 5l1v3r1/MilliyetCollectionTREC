<DOC>
<DOCNO> 383138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/son/sonsiy17.html </URL>
<DATE> 2005/10/01/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Gül Biz üzerimize düşeni yaptık rahatız 
</HEADLINE>
<TEXT>

     Dışişleri Bakanı Abdullah Gül, Türkiye’nin dürüst tavrı, yaklaşımının karşılık bulmasını umduğunu belirterek, "40 yıl boyunca Avrupa’da birçok hükümetin birçok siyasetçinin, Türkiye’de birçok Hükümetin, birçok siyasetçinin ve halkların katkı verdiği bu tren sonunda rayına girer. Biz üzerimize düşen her şeyi yaptığımıza inanıyoruz, o bakımdan gayet rahatız" dedi. 
     Abdullah Gül, AB Genel Sekreteri Büyükelçi Murat Sungar’ın veda resepsiyonunda yaptığı konuşmada, Sungar’ın bir dönemi başlattığını ve kapattığını belirterek, "Başka bir döneme başlayacak bundan sonra, ümit ediyorum ki gayet güzel yapılacak çok işler vardır hep beraber. Ama bu dönemde yapılan işler tabii çok önemli oldu artık" dedi. 
     Türkiye’de, demokratikleşme, özgürlüklerin genişletilmesi reformlarının AB Genel Sekreterliği gibi birimlerin öncülüğünde hazırlandığını kaydeden Gül, hükümetin kararlı iradesi ve Meclisin de desteği ile bunların geçirildiğini söyledi. 
     
     "AB’YLE BİRLİKTE SESSİZ DEVRİM, YAPTIKLARIMIZLA ÖVÜNÜYORUZ" 

     AB süreciyle birlikte Türkiye’de değişimler yaşandığını, bu değişimlerin Türkiye’nin dışındakiler tarafından "sessiz devrim" olarak nitelendirildiğini belirten Bakan Gül, şöyle konuştu 
     "İlk defa ben dışarıda duydum. Daha sonra Türkiye’de biz kullanmaya başladık. Gerçekten bunlar sessiz devrim niteliğinde oldu. Yapılan şeylere şöyle bir göz attığımızda, Türkiye’de üç sene önce yasak olan, üç sene önce çok düşünmediği konuların, bugün ne kadar rahat olduğunu görürüz ve bunlar aslında Türkiye’yi ne kadar kuvvetlendirdi ve Türkiye’yi ne kadar güçlü hale getirdi. Bu arada bütün yaptığımız reformlarla gerçekten de övünüyoruz, hükümet olarak... Ve bunlara da devam edeceğiz." 
     
     "GEÇİKMİŞ REFORMLARDI" 

     Bakan Gül, bu değişimlerin AB bağlamında gerçekleştirildiğinin altını çizerken, "Ama Dışişleri olarak biz sadece Avrupa Birliği’nin şartlarını yerine getiriyoruz niyetiyle bunları yapmadık. Bunlar Türkiye’nin çok gecikmiş reformlarıdır. Ama bu bağlamda gerçekleştirildiği de bir gerçektir" dedi. 
     
     "ONURLU OLACAKSA KESİNLİKLE OLACAKTIR" 

     "Müzakereler birkaç gün sonra başlayacak mı, başlamayacak mı derseniz. Hiçbir şey söyleyemem" sorusu soran ve yanıtı da kendisi veren Gül, "Başlayabilir de başlamayabilir de" dedi. Abdullah Gül, Türkiye "AB’ye ne olursa olsun girsin" tarzında görüşlerinin asla olmadığını ifade etti ve "Bu muhakkak ki her iki tarafın da çıkarına olacaksa ve onurlu bir şekilde olacaksa kesinlikle olacaktır" değerlendirmesi yaptı. 
     
     "İMZALARIN MÜREKKEBİ HALA KURUMADI" 

     Reformlara devam edileceğini anlatan Gül, yaşanan gelişmelere ilişkin de, "AB kendi sözlerini tutmaz kendi attığı imzaları unutur, kendi liderlerinin, bugün de işbaşında olan liderler ki, attıkları kararların altındaki imzaların mürekkebi daha kurumamıştır, bunları unuturlar, bazı ufak iç politika, konjonktürel sebeplerle ve yahut da söylemedikleri bazı şeylerden dolayı bütün bunları ihmal ederler, göz ardı ederler ve Türkiye’nin asla kabul edemeyeceği yeni yeni şartlar, yeni yeni şeyler ve yahut da Avrupa Birliği ile hiç alakası olmayan konuları bu fırsatla gündeme getirmek isterlerse, tabii ki o zaman böyle bir beraberlik olmaz" değerlendirmesi yaptı. 
     
     "UMARIM TREN SONUNDA RAYINA GİRER" 

     Müzakerelerin başlamasının her iki taraf için de önemine değinen Bakan Gül, konuşmasını şöyle tamamladı 
     "Biz dürüst bir şekilde bunun hem Türkiye için hem Avrupa Birliği için bir kazanç olduğuna inanarak, bunu bitirmek istiyoruz ve müzakereye başlamak istiyoruz. Bunun için uğraşıyoruz. Ama şartlar, gerçekler çerçevesi içerisinde. Bu arada bunları bütün açıklığıyla biz, gerek şu anda Başkanlığı yapan İngiltere ile paylaştık, gerekse birçok üye ülkenin en yetkili insanları ile sonuna kadar paylaştık. Ve gayet açık, dürüst ve şeffaf, kendi aramızda, bir görüşme yaptık ve devam da ediyoruz. Ümit ediyorum ki Türkiye’nin bu dürüst tavrı, yaklaşımı aynı şekilde karşılık bulur ve şimdiye kadar 40 yıl boyunca Avrupa’da birçok Hükümetin birçok siyasetçinin, Türkiye’de birçok Hükümetin, birçok siyasetçinin ve halkların katkı verdiği bu tren sonunda rayına girer. Biz üzerimize düşen her şeyi yaptığımıza inanıyoruz, o bakımdan gayet rahatız." 
     
     "UMARIM AB STRATEJİK VİZYONUNU KAYBETMEZ" 

     Sürece ilişkin "Ama şu anda bunun olumlu bir şekilde neticeleneceği konusunda açıkçası size ’muhakkak’ diyemiyorum" temkinli tavrını sürdüren Gül, "Önümüzde hala bir süre var. Bakacağız. Son dakikaya kadar. Ümit ederim ki Avrupa Birliği stratejik vizyonunu kaybetmez. Ümit ederim ki küçük şeylerle büyük stratejik vizyonlar gölgelenmez ve ümit ederim ki sonunda zaten Türkiye ve Avrupa Birliği için değil, dünya için önemli olacak olan, algılamaları dünya boyutunda olacak bu beraberlik daha önce kararlaştırıldığı şekliyle yoluna devam eder" diye konuştu. 
     
</TEXT>
</DOC>
