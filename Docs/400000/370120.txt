<DOC>
<DOCNO> 370120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/guncel/axgun01.html </URL>
<DATE> 2005/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İngilizce gönüllüleri 
</HEADLINE>
<TEXT>


Osmaniye Kızyusuflu köyü çocukları, 18 yaşındaki Canem ile birlikte köylerine gelen yabancı gençlerden dil öğreniyorlar 

HASAN BALCILAR Osmaniye 

Osmaniye'nin Kadirli ilçesine bağlı Kızyusuflu köyüne gelen 9 yabancı gönüllü genç, köy çocuklarına İngilizce öğretiyor. 
Vehbi Koç Vakfı VKV Koç Özel Lisesi son sınıf öğrencisi Canem Özyıldırım 18 ile birlikte köye gelen Koreli, İtalyan, Fransız, Japon, Alman ve Belçikalı gönüllüler, Kızyusuflu ve komşu köylerden gelen yaklaşık 40 çocuğa eğitim vermek için yoğun çaba gösteriyorlar. 

Günde 2 saat İngilizce 
UNICEF'in alt kuruluşlarından biri olarak faaliyet gösteren Genç Tur öncülüğünde gerçekleştirilen kurs, Gençlik ve Spor İl Müdürlüğü Tesisleri'nde gerçekleştiriliyor. Gönüllü öğretmenlik yapan 22-28 yaşlarındaki gençler de gösterilen ilgiden memnun. 
Ekip sorumlusu Özyıldırım, yabancıların verdiği kursla, köy çocuklarının değişik ülke kültürlerini tanıyabildiklerini ve yabancı dili pratikte daha iyi kullanabilmeyi öğrendiklerini söyledi. 
Özyıldırım, "Bu kampta her sabah 2 saat yoğun İngilizce çalışması yapıyoruz. Sonrasında gün boyu basketbol, voleybol, dans, film ve yüzme gibi etkinlikler düzenliyoruz. Bütün genç öğrenci arkadaşlarıma, kendilerini geliştirmeleri için bu tür sosyal çalışmalara katılmalarını öneriyorum" dedi. 
Bu tür, gönüllülük esasına dayanan etkinliklere daha önce katıldığını kaydeden Özyıldırım, "Gönüllülük bir toplum hizmetidir. Ben zaten okulumda da, bu yaptığım faaliyetin niteliklerini belirleyen bir eğitim almaktayım" diye konuştu. 


</TEXT>
</DOC>
