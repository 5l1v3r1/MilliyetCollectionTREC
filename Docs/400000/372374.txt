<DOC>
<DOCNO> 372374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/spor/spo07.html </URL>
<DATE> 2005/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye haklı çıktı 
</HEADLINE>
<TEXT>



Ay - Yıldızlı ekibin Bulgaristan maçında sakatlanan ve kulübü Newcastle United tarafından 6 hafta sahalardan uzak kalacağı açıklanan Emre Belözoğlu, M.United'a karşı oynayabileceğini söyledi. 
Milli yıldız arka adalesindeki problemin tamamen geçtiğini ve pazar günü Kırmızı Şeytanlar ile oynanacak zorlu karşılaşmada takımdaki yerini alabileceğini ifade etti. 
Bulgaristan maçı sonrasında Emre'nin milli takımdan sakat dönmesi üzerine küplere binen Newcastle Teknik Direktörü Greame Souness büyük tepki gösterip, ortalığı yangın yerine çevirmişti. Ancak A Milli Takım Doktoru Cengiz Dinç, Emre'nin sakatlığının İngilizler tarafından abartıldığını ve en fazla 10 gün sonra futbol oynayabileceğini açıklamıştı. Böylece orta sahanın etkili ismi, Ay - Yıldızlılar'ın 2006 Dünya Kupası Elemeleri'nde çıkacağı zorlu Danimarka ve Ukrayna maçlarında da forma giyebilecek. 


</TEXT>
</DOC>
