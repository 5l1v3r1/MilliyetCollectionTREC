<DOC>
<DOCNO> 377912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/ekonomi/eko02.html </URL>
<DATE> 2005/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Maçın ortasında kural değiştirmeyelim' 
</HEADLINE>
<TEXT>


FT'nin Doğrudan Yabancı Sermaye Dergisi'nin Onur Ödülü'nü alan ESBAŞ Başkanı Tuncer, yabancı sermayenin beklemediğini, yanlışlardan dönmek için fazla zaman olmadığını söyledi 

PINAR ÇELİK 

İngiliz Financial Times grubu dergilerinden Foreign Direct Investment Doğrudan Yabancı Sermaye Yatırım Dergisi , ESBAŞ Ege Serbest Bölge Kurucu ve İşleticisi AŞ. Yönetim Kurulu Başkanı Kaya Tuncer'i 2005 yılı Bölgesel Onur Ödülü ile ödüllendirdi. 
Ödülünü önceki gün İstanbul Hilton'da alan Tuncer, Maliye Bakanı Kemal Unakıtan'ın ricası üzerine Londra'daki ödül törenine gidemediğini belirterek, şöyle dedi 
"Unakıtan, 'Serbest bölge sorununu IMF'ye anlatamıyoruz, gel anlat' dedi. Ben de anlattım ve kanun tasarısı ortaya çıktı. Serbest bölgelerde yapılan yanlışların düzeltilmesini sağlayacak bir tasarı. Ekim ayında çıkmasını bekliyoruz." 
Tasarının amacının yabancı sermaye güvenini tekrar sağlamak olduğunu kaydeden Tuncer, "Bundan sonra yabancı sermaye diyecek ki herkes gibi Türkiye de hata yapar ama uyanır. Yavaş uyanır ama uyanır ve hatasını düzeltir" dedi. Tuncer, yabancı sermayenin beklemediğini, yanlışlardan en kısa zamanda dönmek için fazla zaman olmadığını belirtti. 

Üçüncü çeşit sermayeden yanayız 
Özelleştirmelere ilgi gösteren yabancı sermayeye karşı oluşan milli sermaye hareketinin Türk halkı tarafından yanlış anlaşıldığını, özellikle 'yabancı' kelimesine tepki gösterildiğini belirten Tuncer, "Üç tür sermaye çeşidi var. Birincisi hisse senedi alıp giden sermaye. İkincisi özelleştirmelere yani hazır kurumlara garanti olduğu için yatırım yapan sermaye. Biz üçüncü yani doğrudan yabancı sermayeden bahsediyoruz. Doğrudan yabancı sermaye risk alıp, Türkiye'ye para yatırıp istihdam sağlayan sermayedir" dedi. "Yatırımcıyla bir anlaşma yapıp ona bazı görevler verip işi başlattıktan sonra kural değiştirmemek lazım. Maçın ortasında kural değişmez. Türkiye maçın ortasında kural değiştiriyor. Onun için kimse Türkiye ile oynamak istemiyor" diyen Tuncer, yabancı sermayenin Türkiye'ye gelmekten çekindiğini söyledi. 
Kaya Tuncer'in ödülünün verildiği geceye Doğan Holding Başkanı Aydın Doğan, eşi Sema Doğan, Mehmet Ali Yalçındağ, Arzuhan Yalçındağ, Devlet eski Bakanı Işılay Saygın, İstanbul Vali Yardımcısı Cumhur Güven Taşbaşı, İzmir Vali Yardımcısı Fethi Özdemir, Milliyet Gazetesi Genel Yayın Yönetmeni Sedat Ergin ve Egeli işadamları katıldı. 

'Borç alarak devamlılık sağlayamazsınız' Gecede Kaya Tuncer'den sonra söz alan Financial Times Genel Yayın Yönetmen Yardımcısı Martin Wolf, "Şu anda Türkiye'de eşsiz bir başarı ve istikrar vaadi var. Açık olalım. Yeteneksiz, verimsiz, hatta yolsuz politika yapılmasından dolayı Türkiye çok büyük mali borç, kötü bankacılık ve 2001 krizini yaşadı. Ama krizler böyle olur ve bundan faydalanılır. Türkiye önemli bir dönüşüm içinde ve bu dönüşümden uzun vadeli, sürdürülebilir bir ekonomi gelişebilir" dedi. 
Ülkelerin iç sermaye ve iç yatırımla gelişebileceğini, doğrudan yabancı yatırımın yabancı teknoloji ve know - how getirmenin en kolay yolu olduğunu ifade eden Wolf, şöyle konuştu "Borç alarak ülkenin devamlılığını sağlayamazsınız. Türkiye'ye yabancı yatırım gerçekten az oldu. 2003 sonunda gayri safi milli hasılaya oranı yüzde 8'in altındaydı. Türkiye'nin önünde ilerleyebilmek için çok uzun yol vardı. Artık Türkiye yabancı yatırıma kollarını açmalı." 


</TEXT>
</DOC>
