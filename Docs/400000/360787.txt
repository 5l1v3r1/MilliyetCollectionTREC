<DOC>
<DOCNO> 360787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sonspo17.html </URL>
<DATE> 2005/07/13/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Şampiyonlar Ligi'nde Trabzon'un rakibi Kıbrıs Rum takımı mı olacak 
</HEADLINE>
<TEXT>

     Trabzonspor'un, 27 Temmuz'da Avrupa Şampiyonlar Ligi 2. ön eleme turunda yapacağı karşılaşma öncesi, muhtemel rakibi Anorthosis Famagusto takımının deplasmanda Belarus'un Dinamo Minsk takımıyla yaptığı karşılaşmadan 1-1'lik sonuçla ayrılarak avantaj sağlaması, bordo-mavililerde endişeye yol açmadı. 
     Kıbrıs Rum Kesimi takımı 1. ön eleme turunda deplasmanda aldığı 1- 1'lik skorun avantajını koruması halinde Trabzonspor'un Avrupa Şampiyonlar Ligi 2. ön eleme turundaki rakibi olacak ve ilk kez futbolda bir Kıbrıs Rum Kesimi ile Türk takımı karşı karşıya gelecek. 
     Bugüne dek sadece 1986-87 sezonunda, dönemin Şampiyon Kulüpler Kupası 2. turunda, Beşiktaş ile Kıbrıs Rum Kesimi'nin Apoel takımları eşleşti. Ancak İstanbul'da oynanması gereken ilk karşılaşmaya rakip takım gelmediği için siyah-beyazlılar tur atladı. 
     Trabzonspor Yönetim Kurulu üyesi Metin Akbaşoğlu, AA muhabirine yaptığı açıklamada, dün yapılan karşılaşmada Anorthosis Famagusto takımının aldığı sonuçla tur için avantaj yakaladığını belirterek, şöyle konuştu 
     ''Bugüne dek Türk takımları, Kıbrıs Rum Kesimi takımlarıyla hiç maç oynamadı. Rakibimizin Anorthosis Famagusto olmasını isterim. Çünkü dostluk adına çok önemli bir maç olur. Tüm dünyanın da gözü bu maçta olur ve Trabzonspor böyle bir karşılaşma oynar. Bu maç her iki tarafı da yakınlaştırmış olur. Yıllarca çözülemeyen meselelerin çözümü konusunda da belki yardımcı olur. Çünkü spor kardeşlik, barış ve dostluktur.'' Kulüp basın sözüsü İbrahim Şahin ise Kıbrıs Rum Kesimi takımının rakipleri olması halinde gidip maçı oynayacaklarını ifade ederek, ''Bu maç Şampiyonlar Ligi'ne gitmek için bir yol. Maçı oynamazsak ceza da gelebilir. Rakibimizin Kıbrıs Rum Kesimi takımı olması bizi endişelendirmez. Endişeye yol açan bir olay değil. Onlar da burada oynarlar. İnşallah da turu biz atlarız'' dedi. 
     Kendilerinin spor adamı olduğunu ifade eden Şahin, ''Spor, kardeşlik, barış ve dostluk olduğundan yola çıkıp müsabakayı oynarız. Üzerimize düşeni yaparız'' diye konuştu. 
     
</TEXT>
</DOC>
