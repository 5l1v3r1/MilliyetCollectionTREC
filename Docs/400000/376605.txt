<DOC>
<DOCNO> 376605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/spor/axspo03.html </URL>
<DATE> 2005/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu hesapta yoktu 
</HEADLINE>
<TEXT>


Millilerin sağlıklı bir şekilde dönmesini dört gözle bekleyen Teknik Diretör Gerets, Necati Ateş'in sakatlanmasıyla yıkıldı 

RAŞİT ALTUN 


Milli futbolcuların maçlardan sağlıklı olarak dönmesi için dua eden Galatasaray Teknik Direktörü Eric Gerets'in morali, Necati'nin sakatlığıyla iyice bozuldu. Üçüncü Lig'de yer alan Beylerbeyi'ni Zafer ve Necati'nin golleriyle geçen Sarı-Kırmızılılar'da karşılaşmada üç kez sakatlanan golcü, maçı bırakmak zorunda kaldı. Beylerbeyi'nin tek sayısı Sefer'den geldi. 
Saha kenarındaki GS Cafe'nin balkonundan maçı izleyen Gerets, hemen saha kenarına inerek oyuncusunun durumuyla yakından ilgilendi. Sağ ayak bileğine bandaj yapılan Necati, golf aracıyla tesislere götürüldü. Doktor Murat Çevik, bu oyuncunun durumunun, bugün çekilecek MR'dan sonra netlik kazanacağını açıkladı. Beylerbeyi karşısında, ülkesinin milli takımından dönen Kolombiyalı kaleci Mondragon ve sakatlığı geçen Ayhan da yer aldı. 

Futbolcu fabrikası 

Galatasaray, şu anki kadrosunda altyapısından sadece Sabri ve Uğur yer alırken, bu isimlerin dışında Cim - Bom'dan yetişen onlarca futbolcu da çeşitli takımlarda görev yapıyor. Son beş sezonda Sarı-Kırmızılılar'ın altyapısında yetişip, Süper Lig'de mücadele veren 8 futbolcu ise şöyle Ümit Aydın Ankaraspor , Sedat Yeşilkaya G.Birliği Orkun Ankaragücü , Ömer Ateş K.Erciyes , Sinan Turan Diyarbakır , Görkem Görk Sivasspor , Gürol Azer V.Manisa , Cafercan Aksu Ç. Rize 

Marek Heinz golle geliyor 

RAŞİT ALTUN 

Marek Heinz nihayet Galatasaray formasıyla kucaklaşacak. Transferin son döneminde Mönchengladbach'tan alınan, ancak Dünya Kupası elemeleri nedeniyle Sarı - Kırmızılılar'a katılamadan Çek Milli Takımı'na giden Heinz bugün İstanbul'da olacak. 
Romanya ile oynanan karşılaşmada 75 dakika sahada kalan yıldız futbolcu, dün akşam yapılan Ermenistan maçında da Çek Cumhuriyeti'nin 4-1'lik galibiyetinde açılış golünü kaydeden isim oldu. Heinz'ın bu akşam 20.00'de Atatürk Havalimanı'nda olması bekleniyor. Yıldız oyuncunun yarın idmana çıkacağı ifade edildi. Cim - Bom, diğer millilerinin de katılımıyla Sivas maçının hazırlıklarını bugün tam kadro sürdürecek. Galatasaray Teknik Direktörü Gerets, cumartesi günü 17.00'de yapılacak idmanın ardından takımı kampa alacak. 


</TEXT>
</DOC>
