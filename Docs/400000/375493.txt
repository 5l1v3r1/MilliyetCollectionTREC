<DOC>
<DOCNO> 375493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/04/spor/spo01.html </URL>
<DATE> 2005/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ne olur ne olmaz 
</HEADLINE>
<TEXT>


Beşiktaş'ta, Koray ve İbrahim Toraman'ın milli takımdan sakat dönme olasılığı, Rıza Çalımbay'ı harekete geçirdi. Tecrübeli hoca Ali Tandoğan, Mustafa Doğan, Adem Dursun ve Ali Güneş'e "hazır ol" emri verdi 

ORHAN YILDIRIM 


Kartal'da teknik heyet, Çaykur Rizespor ile deplasmanda oynanacak zorlu maç öncesi defansta yaşanması muhtemel kriz için önlem arayışlarına başladı. Teknik Direktör Rıza Çalımbay, Gökhan Zan'ın yokluğunda, Koray ve İbrahim Toraman'ın da milli takımlardan sakat dönmesi ihtimaline karşı düğmeye bastı. Tecrübeli hoca savunma oyuncuları Ali Tandoğan, Adem Dursun, Mustafa Doğan ve Ali Güneş'le görüşerek Çaykur Rizespor maçına kendilerini en iyi şekilde hazırlamalarını istedi. 

Kleberson döndü 
Çalımbay'ın, Koray ve İbrahim Toraman'ın, milli takımdan sakat veya aşırı yorgun olarak dönmesi durumunda diğer oyuncular arasında seçim yapacağı belirtildi. Öte yandan izin alarak Brezilya'ya giden Kleberson dün ailesiyle birlikte İstanbul'a döndü. 

Güngören'e iki bomba 

Beşiktaş dün akşam Nevzat Demir Tesisleri'nde Güngören Belediyespor'la oynadığı hazırlık maçını 2-0 kazandı. 
Siyah - Beyazlı takım, 2. Lig B Kategorisi'nde yer alan rakibi karşısına Murat - Tayfur, Mustafa Doğan, Çağdaş, Ali Tandoğan, Adem Dursun, Pancu, Güven, İbrahim Akın, Ahmet Dursun ve Ailton 11'i ile çıktı. Ahmet Dursun 31. dakikada ağları sallayarak Kartal'ı öne geçirirken, Adem Dursun 44'te farkı ikiye yükseltti. 2. yarıda da üstün bir futbol sergileyen Beşiktaş başka gol atamayınca maç 2-0 sona erdi. 

Sergen'de sorun yok 

Beşiktaş'ta belindeki ağrılardan şikayetçi olan Sergen'in dün MR'ı çekildi. Kulüp Doktoru Ayhan Optur, tecrübeli futbolcunun belinde spazm tespit edildiğini açıkladı. Optur, Sergen'in 2 günlük dinlenmenin ardından pazartesi günü takımla birlikte çalışmalara katılabileceğini söyledi. 


</TEXT>
</DOC>
