<DOC>
<DOCNO> 352079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/spor/ygokce.html </URL>
<DATE> 2005/06/15/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Acil ihtiyaç Futbol Akademisi 
</HEADLINE>
<TEXT>



Adına ister APK Araştırma, Planlama, Koordinasyon deyin, isterseniz Eğitim Dairesi... Ya da son zamanların moda terimiyle AR - GE Araştırma Geliştirme kurulları oluşturun, olmuyor Türkiye Futbol Federasyonu, güncel sorunlarla uğraşmaktan, zaman zaman popülist kararlar almaktan, günü kurtarmaktan, kimseyi kırmadan yola devam etme zorunlulukları yüzünden yarına dönük değerler üretemiyor. Son on yıldır futbolumuzda gelişme mi var, gerileme mi Gerçeğe cesaretle bakalım Dünü unutan, günü yaşayan, yarını boşlayan şu durgunluk ve verimsizlik sürecinde elbette gelişmiyoruz. Yerinde saymak bile denemez buna, resmen geriliyoruz 
Türk futbolunun geleceğini kurtarmak gerekiyor. Bu ilkesizlik, programsızlık, yatırımsızlık, geleceğimizi törpülüyor. Bırakın futbolumuza değer katmayı, elde var olan değerleri bile korumayı beceremiyor, yozlaştırıyoruz. 
Bu karamsar yoruma nereden vardım Hemen söyleyeyim... Hollanda'daki Dünya Gençler Şampiyonası finallerinde 20 yaş altı gençlerimizin oynadığı futbolu gördüm, sıkıldım. Ümit Milli Takımı'nda Raşit Çetiner'in yedi yıllık mesaisinin bitimiyle - şimdilik - sonuçlanan çözülme sürecini de katarsanız, karamsarlığıma tanık olur, belki de bu duyguyu benimle paylaşırsınız. 

Keyif alamıyorum 
Düne kadar keyifle izlediğim genç ve ümit takımları maçlarından artık keyif alamıyorum. Oyun disiplini, bireysel ve takımsal taktik anlayışı, kenar yönetim, futbolcuların profesyonellik yorumları, bırakın gelişmeyi, gün geçtikçe geriliyor. Evet, Tanrı vergisi yetenekleri var... Geleceğe dönük umut olduklarını kanıtlamışlar. Ama birbirlerinden kopuk, güvensiz, topu ısrarla ayaklarında tutarak, kimi zaman da toptan uzak durarak, bireysel çabalara yönelme ısrarlarıyla kötü oyunculuk örnekleri veren bu çocuklar beni üzüyor. 
Futbolumuza yılda 1 milyar dolardan fazla para ayırıyoruz. Devletin şefkatli elleri futbolcu kardeşlerin ceplerine neredeyse hiç uzanmıyor. Yüzde 15 stopajla Türkiye en azından futbol alemi için vergi cenneti. Çim sahalar, Avrupa'da bile eşine rastlanmayacak tesisler bu ülkede... Bu ülkenin medyası, görev anlayışının dışına çıkarak gereğinden çok futbolun pazarlamasına hizmet ediyor. Sanatın, bilimin ve öteki spor dallarının toplamından daha fazla futbol konuşuyor, futbol tartışıyoruz. Futbolun ateşine sürekli yakıt pompalıyoruz. Bu enerjiden, uluslararası hedeflere ulaşacak bir güç ve hız... Sağlam ve şaşmaz bir rota... Tarihe iz bırakacak kadrolar çıkarabiliyor muyuz Bu soruya gönülden ve huzur içinde evet yanıtı verebilir misiniz 

Geç kalmayın 
Türk futbolunun yığınla sorunları var. Bu sorunların bilimsel analizlerle saptanması, üretilecek çözümlerin hayatın içine taşınması, tribünlerden yeşil çimene kadar futbolun yaşandığı her yere ulaşması gerekiyor. 
Üniversitelerimiz - ne yazık ki - bu toplumun sorunlarına - kendi sorunlarını aşamadıkları için - çözüm üretemiyorlar... O nedenle toplumun sorunlarının çözümlenmesi her alanın ilgili kurumlarına düşüyor. Sivil toplum örgütlerine, meslek odalarına, birliklere... Federasyonlara. 
Futbol Federasyonu, özerkliğin sadece para harcama rahatlığı olmadığını, kendi kendini ayakta tutabilen ve yaşatabilen, geleceği de planlayabilen özgürlük ve güç sahibi olmak anlamına geldiğini herhalde biliyor. Bu bilincin çözüm üretmesi gerekir. 
Türkiye Futbol Akademisi kurulmalı... Sporcu eğitiminden taktik zenginliğine, kulüp yönetiminden ekonomiye kadar her türlü futbol sorununa çözüm üretecek bilimsel organizasyona şiddetle ihtiyacımız var. 
Sayın Levent Bıçakcı... Hukukçu kimliğinizi biliyorum... Üniversite ile yakın yaşadığınızın da farkındayım. O nedenle Türk futbolu için bir umut olabilirsiniz. İster herhangi bir üniversite ile işbirliği yaparak, isterseniz tamamen federasyon bünyesi içinde Türkiye Futbol Akademisi'ni kurabilirsiniz. 
Karar sizin... Geç kalmamanızı öneririm. 

Çalımbay'ın çorbası 

Beşiktaş Teknik Direktörü Rıza Çalımbay, hayatının ve kariyerinin en sıkıntılı dönemini yaşıyor... Eldeki kadronun mutlaka güçlendirilmesi, yeni oyuncularla daha seyredilir, daha renkli takımın oluşturulması zorunlu. Rıza hoca bunun için aylardır hazırlık yapıyor. Yönetime, zengin içerikli, bol alternatifli yerli - yabancı oyunculardan kurulu bir transfer listesi verdiler. O ve yardımcıları, iyi bir mönü hazırladılar ama, mutfağa malzeme getirecek yöneticiler, henüz pazara çıkmadı. 
Juanfran ve Ronaldo gidici değil... Onları elden çıkarmadan yabancı transfer edemeyecekler. Carew için çıkan transfer haberleri de - şimdilik - dedikodu ötesine geçebilmiş değil. Öte yandan Nihat Kahveci'nin CSKA Moskova'ya transferi de net biçimde bitmedi. Beşiktaş, oradan yüzde otuz pay alacak. Carew ve Nihat'ın satışı kesinleşirse, Yıldırım Demirören ve arkadaşlarına yabancı transferinde bir hareket alanı açılır. Aksi halde, bugünkü durum değişmezse, korkarım ki Beşiktaş yabancı oyuncu alamayacak... Çalımbay eldeki malzemeden ezo gelin çorbası yapacak... Şimdiden afiyet olsun 

Yanal... Dersini al 

Ukrayna'nın Yunanistan'ı son dakikalarda avlaması, Türkiye'yi bir puan farkla grup ikinciliğine taşıdı. Ele geçen bu fırsatın, artık kaçırılmaması gerek... 
Milli Takım, daha önce de yazdım, grupta üst düzey rekabete giriştiği üç rakibini - Yunanistan, Danimarka, Ukrayna - yenemedi... Dört maçta üç beraberlik, bir yenilgi Şimdi önümüzde büyük bir sınav var. 3 Eylül'deki Danimarka maçı... Sahamızda tutuk, etkisiz oyun ve hayal kırıklığı yaratan sonuçlar sürecinin bitmesi gerek. Danimarka'yı yenersek, umutlarını söndürür, devre dışı bırakabiliriz. Önümüzde zaman var, diyerek zaman kaybetmemeliyiz. 
Milli Takım Teknik Direktörü Ersun Yanal, umarım medyadaki eleştirilerden, takımındaki oyuncuların performans tablosuna kadar hemen her konuda dersini almıştır. Akıllıdır, araştırıcıdır. Yeni bir anlayışla, rakibi iyi analiz ederek yapacağı hazırlık programı, Türkiye'nin yolunu aydınlatabilir. Futbolumuz şimdi tatilde... Yanal'ın tatil yapmadan Milli Takım'a özel sezon planlaması yapması gerekiyor. Gerekirse kulüplerle, kulüp antrenörlerinin de desteğini alarak özel bir kamp, iyi bir hazırlık maçı ayarlamalı... İlle de milli maç zorunlu değil. Uygun seçilmiş ekiplerle hazırlık maçı... 
Yunanistan maçına hiç hazırlık maçı oynamadan çıktık, hayal kırıklığına uğradık. Bari bu defa hazırlanalım, tatilde uyumayalım 



</TEXT>
</DOC>
