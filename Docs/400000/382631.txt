<DOC>
<DOCNO> 382631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sonspo21.html </URL>
<DATE> 2005/09/29/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Schalke Teknik Direktörü Fener maçında da böyle oynarsak sorun yok 
</HEADLINE>
<TEXT>

     Fenerbahçe'nin Avrupa Şampiyonlar Ligi E Grubu'ndaki rakiplerinden Schalke 04'in teknik direktörü Ralf Rangnick, ''Elensek bile, bu savaşmadan olmayacak'' dedi. 
     Şampiyonlar Ligi'nde gruptan çıkmak için sonuna kadar mücadele edeceklerini belirten Ragnick, AC Milan maçında agresif olmaları gerektiğini öğrendiklerini ifade ederek, ''Sadece iyi futbol oynamak yetmiyor, agresif olmak çok farklı bir şey. Her maçta Dida gibi kaleciyle karşılaşmamız mümkün değil. Dida, AC Milan için dünya çapında bir yıldız'' diye konuştu. 
     Fenerbahçe ile 18 Ekim Çarşamba günü yapacakları maça da değinen Ragnick, AC Milan maçındaki performanslarını Fenerbahçe karşısında da göstermeleri durumunda endişe etmelerine gerek olmayacağını kaydetti. 
     Daha önce 2001-2002 sezonunda Şampiyonlar Ligi'nde mücadele eden, ancak başarılı olamayan Schalke 04, ikinci kez katıldığı ligde başarılı olabilmek için İstanbul'da ve sahasında yapacağı Fenerbahçe maçlarından 4 puan almayı hedefliyor. 
     Guruptaki ilk maçında PSV Eindhoven'a 1-0 yenilen, dün yapılan maçta da grup lideri AC Milan ile 2-2 berabere kalan Schalke 04, E Grubu'nda 1 puanla son sırada bulunuyor. 
     
</TEXT>
</DOC>
