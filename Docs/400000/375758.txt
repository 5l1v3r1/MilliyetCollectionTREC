<DOC>
<DOCNO> 375758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/soneko42.html </URL>
<DATE> 2005/09/05/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Turkcell Koordinatörü Ünver Sorunlar, büyük oranda çözüldü 
</HEADLINE>
<TEXT>

     Serkan Fidan AA 

İrancell Genel Müdür Yardımcısı ve Turkcell Koordinatörü İrfan Ünver, İrancell Konsorsiyumu'nda ortaklar arasındaki sorunların büyük oranda çözüldüğünü, 21 Kasım'a kadar yükümlülüklerini yerine getirerek çalışma izni alacaklarını bildirdi. 
     Ünver, düzenlediği basın toplantısında, İranlı ortaklarla yaptıkları görüşmeler ve gelinen durum hakkında bilgi verdi. 
     Yerel ortaklarla dün yaptıkları görüşmede anlaşmaya vardıklarını belirten Ünver, ortaklar arasında önemli bir sorun olmadığını, problemlerin yüzde 95 oranında çözüldüğünü söyledi. Ünver, ''Geriye kalan bazı küçük sorunlar var, onların da kısa sürede çözüleceğine inanıyoruz'' dedi. 
     Turkcell yönetiminin bu sorunların çözümü için kararlı olduğunu belirten Ünver, ''Yapılan anlaşma tüm taraflar için faydalıdır. Biz Turkcell olarak İrancell projesine sonuna kadar devam edeceğiz'' diye konuştu. 
     Ortaklar arasında dün imzalanan metni İletişim ve Bilgi Teknolojileri Bakanlığı'na sunduklarını ifade eden Ünver, bakanlıktan Turkcell ile diğer ortaklar arasında bir ayrım yapılmamasını istediklerini vurguladı. 
     Ünver, lisans anlaşmasına 12 yeni madde eklenmesi nedeniyle ortaklar arasında bazı ihtilaflar olduğunu, ancak yapılan görüşmeler sonunda, ''Bank Milli'nin projedeki rolü, hissedarların oy hakkının belirlenmesi, yönetim kurulunun kontrolünde teknik sorunların çözümü için bir komite oluşturulması, hisselerin üçüncü şahsa satılması durumunda ortakların eşit hakka sahip olmaları ve ortaklar arasında ihtilaf çıkması durumunda uluslararası mahkemelere başvurulması'' konularında anlaştıklarını kaydetti. 
     
     SON TARİH, 21 KASIM 
     Bakanlığın kendilerine, lisans konusunda paylarına düşen miktarı ödemeleri için 21 Kasım'a kadar süre verdiğini belirten Ünver, ''21 Kasım'a kadar yükümlülüklerimizi yerine getirip, faaliyete başlamak için çalışma izni alacağız'' dedi. 
     Turkcell'in üzerine düşen yükümlülükleri yerine getireceğini beyan ettiğinin altını çizen Ünver, kanunlar ve yapılan anlaşmalar çerçevesinde çalıştıklarını belirtti ve kayıt için İrancell şirketine ilk sermaye payını ödeyecelerini söyledi. 
     Turkcell'in ihalede ikinci en yüksek fiyatı veren Güney Afrika şirketiyle değiştirileceği yönündeki iddiaların hatırlatılması üzerine Ünver, Turkcell'in İranlı şirketlerle ortaklığının meclis kararıyla kabul edildiğini, dolayısıyla böyle bir şeyin söz konusu olamayacağını ifade etti. 
     Turkcell başkanlığındaki konsorsiyum, Şubat 2004'te cep telefonu lisansı ihalesini kazanmış, ancak meclisteki muhafazakar milletvekilleri Turkcell'in İrancell anlaşmasındaki payını yüzde 70'den yüzde 49'a çekmişti. 
     Turkcell, İrancell konsorsiyumundaki payının düşürülmesine rağmen Temmuz ayında yeni koşulları kabul ettiğini ve projeye katılacağını açıklamıştı. İranlı ortaklarla Turkcell arasında yapılan görüşmeler sonucunda dün, hisse oranları dahil lisans ve diğer ayrıntılar hakkında anlaşma imzalandığını bildirilmişti. Turkcell'in konsorsiyumdaki payının düşürülmesi ve İranlı ortaklarla bazı sorunlar yaşanması projenin hayata geçirilmesini geciktirmişti. Sadece bir telefon operatörünün faaliyet gösterdiği İran'da, yaklaşık 6 milyon kayıtlı cep telefonu abonesi bulunuyor. İkinci GSM operatörünün devreye girmesiyle bu rakama üç yıl içinde 11 milyon abonenin daha eklenmesi bekleniyor. 
     
</TEXT>
</DOC>
