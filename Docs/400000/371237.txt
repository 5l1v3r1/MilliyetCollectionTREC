<DOC>
<DOCNO> 371237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sonspo19.html </URL>
<DATE> 2005/08/19/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Galatasaray antremanında tartışma çıktı 
</HEADLINE>
<TEXT>

     Galatasaray, Turkcell Süper Ligi'nde hafta sonunda Malatyaspor ile yapacağı maçın hazırlıklarını, 1 günlük iznin ardından sürdürdü. 
     Florya Metin Oktay Tesisleri'nde, teknik direktör Eric Gerets yönetiminde gerçekleştirilen ve yaklaşık 1.5 saat süren çalışmada futbolcular, koşu ve pas çalışmasının ardından taktik ağırlıklı çift kale maç yaptı. 
     Sarı-kırmızılılarda, milli takımlarda bulunan futbolcular yeniden takım dahil olurken, sakatlıkları bulunan Ayhan, Necati ve Suat ise idmanda yer almadı. Bademcik enfeksiyonu geçiren Altan ile Ümit de idmanda takımla birlikte çalıştı. 
     Çift kale maç sırasında oyuncuların oldukça hırslı oldukları gözlenirken, futbolcular arasında zaman zaman tartışmalar yaşandı. 
     Hasan Şaş, bir pozisyon nedeniyle uyardığı Saidou ve daha sonra pas istediği Mondragon ile kısa süreli gerginlik yaşarken, Aykut ile Ümit de yine tartışan oyuncular arasında yer aldı. 
     Verilen arada Hasan ile Saidou'nun pozisyonu tartışmayı sürdürmeleri üzerine yanlarına gelen Eric Gerets, iki oyuncuyu da yapmaları gereken şeyler konusunda uyardı. 
     Diğer yandan, antrenmanın sonunda Cihan ve Hasan'ı takımdan ayıran Belçikalı teknik adam, bu iki oyuncuyla bir süre sohbet ederek özel olarak ilgilendi. 
     Malatyaspor maçı hazırlıkarı için son çalışmasını yarın yapacak olan sarı-kırmızılılar, ardından kampa girecek. 
     
</TEXT>
</DOC>
