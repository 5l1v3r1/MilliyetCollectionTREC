<DOC>
<DOCNO> 368391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sonspo11.html </URL>
<DATE> 2005/08/09/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Ganalılar Appiah’ın Fenerbahçe’de başarılı olacağına inanmıyor 
</HEADLINE>
<TEXT>

     
     Mehmet ÇİFTÇİ İSPANYA, DHA 



     STEPHAN Appiah’ın Fenerbahçe’de başarılı olamayacağına inanan Ganalılar, kaptanlarının Juventus’tan Fenerbahçe’ye gitmesini "Futbol kariyerinde geri adım attı" şeklinde yorumladı. 
     Afrikalı futbolseverler Fenerbahçe’nin 10 milyon dolar ödeyerek Juventus’tan transfer ettiği Ganalı oyuncu Appiah’a oldukça kızgınlar. Appiah’ın sırf para uğruna Türkiye’yi tercih ettiğine inanan Ganalılar Seri A’da oynayan tek Ganalı olan Appiah’ın İtalya’yı bırakmasını "Ganalı futbolcuların önü tıkandı" diye yorumladı. 
     Afrika’da yayınlanan All Africian gazetesine gönderilen okuyucu mektuplarında yer alan yorumlarda, futbolseverler Gana milli takımının kaptanı Appiah’ın Fenerbahçe’ye gitmesi ile Avrupa’da Gana futbolunun öksüz kaldığını belirtti. 
     Appiah’ın "Juventus’tan mutlaka İngiltere’ye gitmesi gerekirdi" yönünde görüş belirten futbolseverler, Gana milli takımı kaptanının sırf para uğruna bu tercihi yaptığını, oysa daha az bir paraya İngiltere’ye gitmesi halinde tüm dünyanın gözünün Ganalı genç futbolculara çevrilebileceğini savundu. Ganalılar, Fenerbahçe’nin Şampiyonlar Ligi’nde oynamasının Appiah için tek şans olduğunun altını çizerek, "Fenerbahçe tur atlayamaz ise hem Appiah hem de Ganalılar kaybedecek" dedi. 

     
</TEXT>
</DOC>
