<DOC>
<DOCNO> 392504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/spor/spo12.html </URL>
<DATE> 2005/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Meşale sönmez 
</HEADLINE>
<TEXT>


CEM ŞENGÜL 


Bir fotoğraf buldum, çekmecemdeki albümde... Siyah beyaz, biraz sararmış... Foto muhabirliğinin her karesine adını altın harflerle işlemiş Hüseyin Kırcalı çekmiş... Henüz 5, bilemediniz 6 yaşımdayım... Ama bu pozun benim için anlamı başka... Çünkü Namık Sevik ile ilk temasımı ve bana "6 punto" ismini taktığı anı belgeliyor. Daha da ötesi Necmi Tanyolaç, Halit Kıvanç, Orhan Türel, Babür Ardahan gibi ustaların temelini attıkları Milliyet Spor Servisi'yle gönül bağımın başladığı zaman dilimini hatırıma getiriyor. 
Bir fotoğraf buldum, çekmecemdeki albümde... O da siyah beyaz... Spor yazarlığının, "ondan önce, ondan sonra" miladını aldığı bir dönem... Namık Sevik, bana bir krallığın kapılarını açıyor. Hem de, babam Kenan Şengül ile aynı serviste yaşamanın gururunu sunarak. Kimler yok ki... 
Sadece herkesin hocası Nezih Alkış'ı hatırlatsam... Ya da Kahraman Bapçum desem... Veya İslam Çupi... Böyle bir okul kime nasip olabilir ki... 
Bir fotoğraf buldum, çekmecemdeki albümde... Artık renkli... Değişen müdürleri, ama değişmeyen Milliyet Spor kalitesindeki ustalarla birlikteyim. Çünkü Şansal Büyüka gibi her şeyden önce bir ağabey, sonra müthiş bir eğitmen, İhsan Topaloğlu, Zeki Çol ve Necil Ülgen gibi hizmet yarışında tertemiz yerlerini alan genç kuşağın temsilcileri var... 
Şimdi bir fotoğraf daha çektiriyorum, çekmecedeki albümüme eklemek için... Elbette renkli... Namık Sevik anayasasını özümsemiş Milliyet Spor Servisi'nin yönetiminde bayrak bu satırların yazarına geçti. Her biri Türkiye'de spor basınına ayrı bir değer katmış, yakışan tavırlarıyla farklılıklarını ortaya koymuş, takım ruhunu her şeyin üstünde tutmuş gazetecilerin oluşturduğu Milliyet Spor, yeni döneme de güvenle, iddia ile hazır... 
Milliyet Spor Servisi geleceği bakarken, geleneklerine de sahip çıkar, tarihini unutmaz, onunla övünür... 
Bu servisin anayasası bellidir hep Türkiye'nin ve Türk sporunun yanındadır. 
Milliyet'in meşalesindeki "basında güven" taahhüdü, Spor Servisi'nin de olmazsa olmaz ilkesidir. 
Herkese eşit mesafede kalmak Milliyet Spor'un vazgeçilmez tavrıdır...Renkler hepimizin rengi, doğrular da hepimizin doğruları olarak kalacaktır. 





</TEXT>
</DOC>
