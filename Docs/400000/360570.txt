<DOC>
<DOCNO> 360570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/guncel/agun.html </URL>
<DATE> 2005/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerika iki El Kaideliyi verecek mi 
</HEADLINE>
<TEXT>


İstanbul saldırılarının firarileri Sadettin Akdaş ile Burhan Kuş'un Irak'ta yakalandığı kesinleşti. Amerika, sanıkların elinde bulunduğunu gayri resmi olarak doğruladı. Akdaş ve Kuş'un, Öcalan'da olduğu gibi iade edilip edilmeyeceği, Türkiye - ABD gündeminin yeni maddesini oluşturacak 

İSTANBUL Milliyet 

İstanbul'da 15 ve 20 Kasım 2003'te meydana gelen ikiz intihar saldırılarının firari sanıklarından ikisinin Irak'ta yakalandığı kesinleşti. ABD'nin, gözetiminde bulundurduğunu gayri resmi olarak teyit ettiği iki terör sanığını, Türkiye'ye iade edip etmeyeceği, Washington-Ankara ilişkilerinde yeni gündem maddesi oldu. 
İstanbul 10. Ağır Ceza Mahkemesi'nde görülen 71 sanıklı davanın 11 Nisan'da görülen duruşmasında, fezlekede firari sanık olarak arandığı kaydedilen Sadettin Akdaş ve Burhan Kuş'un Ebu Gıreyb Hapishanesi'nde oldukları iddiası kayıtlara geçti. Firari sanıkların İsviçre Kızılhaçı aracılığıyla ailelerine ulaştırdığı, "Bizi merak etmeyin, mektubu aldığınızda bize yazın" satırlarının yer aldığı mektubu mahkemeye sunan avukatları, dosyanın açıklığa kavuşması için Irak'ta girdiği çatışmada öldürülen Habib Akdaş'ın amcasının oğlu olan Akdaş ile Kuş'un Türkiye'ye getirilmelerini talep ettiler. 

Ebu Gıreyb'de... 
İstanbul'daki ikiz saldırıları gerçekleştiren üç El Kaidelinin Irak'ta öldükleri bilgisinin ardından, iki firarinin aynı ülkede Telafer yakınlarında yakalandıkları duyumu alındı. Resmi makamlar, bu duyum üzerine diplomatik kanallardan harekete geçerek, İstanbul'daki bombalamalarda kilit rol oynayanlar arasında yer alan iki firari hakkındaki bilgileri kesinleştirmeye çalıştılar. 
ABD'liler gayri resmi kanallardan iki terör sanığının ellerinde bulunduğunu Türkiye'ye teyit ettiler. 
Ebu Gıreyb Hapishanesi'nde oldukları tahmin edilen Akdaş ve Kuş için gayri resmi yollardan teyit edilen bilgilerin "resmen" de Ankara'ya iletilmesinden sonraki ilk aşamada Türkiye'nin sorgulanma için Irak'a heyet göndermesinin gündeme gelebileceği bildirildi. 

Talepler Irak hükümetine 
Ankara'nın, sorgulamanın ardından atacağı ikinci adımda, yargılanmalarını sağlamak üzere iki sanığın Türkiye'ye iade edilmelerinin isteneceği tahmin ediliyor. Ancak Türk hükümetinin bu konudaki talepleri doğrudan Bağdat'taki Irak hükümetine yapması bekleniyor. 
Bu taleplerin sonuçlanmasında, perde arkasında belirleyici rolü ABD yönetiminin oynayacağı anlaşılıyor. 
ABD'nin, El Kaide bağlantılı iki Türk'ü iade edip etmeyeceği, Ankara-Washington ilişkilerinde şimdiden önemli bir gündem maddesi haline geldi. 
Türkiye'nin Şam'a baskısı üzerine Ekim 1998'de Suriye'yi terk etmek zorunda kaldıktan sonra Rusya'dan Yunanistan ve İtalya'ya uzanan bir coğrafyada kaçmaya çalışan terör örgütü PKK'nın lideri Abdullah Öcalan'ın en son kaçtığı Kenya'da 15 Şubat 1999 tarihinde yakalanmasında ABD kilit rol oynamıştı. O sırada Başbakan olan Bülent Ecevit, daha sonra yaptığı bir açıklamada, PKK'nın lideri Öcalan'ı Amerika Birleşik Devletleri'nin Türkiye'ye teslim ettiğini söylemişti. 

Türkiye'de öldürüp Irak'ta öldüler 

İstanbul'daki saldırılarda 58 kişi yaşamını yitirdi. 4 teröristin de öldüğü saldırıların ardından El Kaide'nin Türkiye bölümünün önde gelen isimleri Habib Akdaş, Azad Ekinci, Gürcan Baç, Abdülkadir Karakuş, Sadettin Akdaş ve Burhan Kuş'un Irak'a kaçtıkları belirlendi. 
Habib Akdaş, Felluce'de geçen eylülde öldürüldü, Azad Ekinci de Felluce'de polis karakoluna düzenlediği intihar saldırısında öldü. Gürcan Baç'ın ise, 3-4 ay önce Bağdat'ta ABD'lilerin bulunduğu bir kontrol noktasına bomba yüklü araçla saldırdığı ve parçalandığı ortaya çıktı. El Kaide üyelerinin de Baç'ın ailesini telefonla arayarak, "Müjdeler olsun, Gürcan Baç kardeşimiz şehit oldu" diyerek, ölüm haberini bildirdikleri tespit edildi. Ölüm haberlerinin ardından Akdaş, Ekinci ve Baç'ın ailelerinin İstanbul'da gıyabi cenaze namazı kıldıkları saptandı. 


Sadettin Akdaş 


Örgüt yönetiminde olduğu öne sürüldü. Hakkında Kırmızı Bülten çıktı. 



Burhan Kuş 


Bomba yapımında bulunduğu iddia edildi. Kırmızı Bülten'le aranıyordu. 



</TEXT>
</DOC>
