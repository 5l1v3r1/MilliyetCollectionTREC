<DOC>
<DOCNO> 390327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/spor/spo04.html </URL>
<DATE> 2005/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Halilhodziç çark ettirdi 
</HEADLINE>
<TEXT>


Trabzon Başkanı Aktuğ, Kayseri hezimetinin ardından istifa etti. Boşnak hocanın "Bu takımda umut ışığı var" sözüyle geri adım attı 


Bordo - mavili kulüpte gelgitler yaşayan başkan Atay Aktuğ'un, ligdeki Erciyes beraberliğinin ardından, Türkiye Kupası'ndaki farklı Kayseri yenilgisi sonrası da istifasını açıkladığı ortaya çıktı. 
Aktuğ'un, Avni Aker Stadı'ndaki VIP odasında kendisini ziyarete gelen Belediye Başkanı Volkan Canalioğlu ve beraberindekilere düşüncesini açtığı, ancak Teknik Direktör Halilhodziç'in sözleriyle "devam" kararı aldığı öğrenildi. Boşnak hocanın, "Kariyerimde ilk kez iç sahada bu kadar ağır bir yenilgi aldım. Ama bu takımda umut ışığı görüyorum. Birlikte bunu yakalayalım" sözleri Aktuğ'u yumuşattı. 
Bu sözler üzerine Divan toplantısında görevi bırakmaktan vazgeçen Atay Aktuğ, kararı üyelerin görüşüne bırakıp, destek istedi. Aktuğ toplantı sonrası "Ne olursa olsun bırakıp, kaçmayacağım" diyerek istifayı gündeminden kaldırdı. 

Trabzon Yılmaz 

Fatih Tekke ve Hüseyin'in yokluğunda son iki maça kaptan olarak çıkan Mehmet Yılmaz, Denizli sınavını çıkışın başlangıcı olarak gördüklerini söyledi. 
Üzerilerinde büyük bir baskı hissettiklerini vurgulayan golcü futbolcu, "Takım olarak herkes bu durumdan olumsuz etkileniyor ve gerçek performansını yansıtamıyor. Bu nedenle bireysel eksiklikler daha çok göze batıyor. Özgüven olmadığı için yapmamız gereken hareketleri yapamıyoruz. Bir türlü bu baskıyı atlatamıyoruz. Ama böyle devam etmeyecek. Denizli maçı bunun başlangıcı olacak" dedi. 

Lee için doping önlemi 

Trabzonspor, Lee Young'u Denizlispor maçında oynatmak için federasyondan izin almak zorunda kaldı. Kulüp doktoru Ahmet Çağlar, Kayserispor maçında boynuna aldığı darbe nedeniyle sahayı sedyeyle terkeden G.Koreli futbolcunun tedavisi için doping içeren ilaçlar kullanmak zorunda kaldıklarını belirtip, "Federasyonla yaptığımız yazışmalar sonrasında Lee'nin forma giymesinde sakınca olmadığı bize iletildi" dedi. 
Bordo - mavili takımın Denizlispor kafilesinde sakat Fatih, Szmykowiak, Erdinç ve İbrahim Ege ile 10 ay ceza alan Gökdeniz Karadeniz yer almadı. 


</TEXT>
</DOC>
