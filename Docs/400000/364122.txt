<DOC>
<DOCNO> 364122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/sonspo10.html </URL>
<DATE> 2005/07/25/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Beşiktaş Belgrad Ormanı'nda kondisyon depoladı 
</HEADLINE>
<TEXT>

     Beşiktaş, yeni sezon hazırlıklarını bu sabah yaptığı kros çalışmasıyla sürdürdü. 
     Belgrad Ormanı'nda gerçekleştirilen antrenmanda, siyah-beyazlılar yaklaşık bir saat kros yaparak kondisyon depoladı. 
     Antrenmana sakatlığı süren Tümer ile izinli olan Ailton ve Adem katılmazken, boğaz enfeksiyonuna yakalanan Veysel takımdan ayrı çalıştı. 
     Kulüp doktoru Ayhan Optur, Tümer'in hafta sonundan itibaren takımla birlikte çalışmalara başlayacağını, bu futbolcunun dışında takımda sakatlık sorunu bulunmadığını söyledi. 
     Beşiktaş, akşam BJK Nevzat Demir Tesisleri'nde yapacağı antrenmanla hazırlıklarını sürdürecek. 
     
</TEXT>
</DOC>
