<DOC>
<DOCNO> 363042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sondun38.html </URL>
<DATE> 2005/07/21/ </DATE>
<TIME> 20.25 </TIME>
<AUTHOR>  </AUTHOR>
<HEADLINE>
Londra Emniyet Müdürü Blair "Her şey sıkı kontrol altında" 
</HEADLINE>
<TEXT>

     Londra Emniyet Müdürü Sir Ian Blair, bugün öğleden sonra Londra’da üçü metroda, biri de otobüste olmak üzere dört ayrı bombalı saldırı girişiminde bulunulduğunu açıkladı. 
     Blair, düzenlenen basın toplantısında, iki hafta önce olduğu gibi bu kez de olaylarla ilgili soruşturmanın hızla başladığını, olay yerlerinde delillerin değerlendirilmekte olduğunu söyledi. 
     Soruşturmanın tamamlanması için kamuoyundan sabırlı olmasını isteyen Blair, çeşitli spekülasyonlar bulunduğunu, ancak şu aşamada bunları yanıtlayacak durumda olmadığını kaydetti. 
     Blair, Londra’nın zor bir sınavı daha geçtiğini, herkesin işine gücüne döndüğünü, ayrıca soruşturmanın yönünün zaman zaman değiştiğini belirtti. Blair, bazı metro hatlarının olaylar yüzünden kapalı olduğunu, bu hatlarda seyahat etmek isteyen yolcuların otobüslerle taşındığını söyledi. 
     Londra’da polisin ve hastanelerin acil servislerindeki görevlilerin olaylara başarı ve soğukkanlılıkla müdahale ettiğini vurgulayan Blair, halka, ellerindeki fotoğraf, video görüntüsü gibi delil teşkil edebilecek malzemeleri polise vermesi çağrısında da bulundu. 
     Halen patlamamış bazı düzeneklerin bulunduğunu kaydeden Blair, olayların El Kaide ile bağlantısı bulunduğunu söylemek için çok erken olduğunu söyledi. 
     Soruları yanıtlarken temkinli davranan Blair, pek çok soruyu soruşturmanın sürdüğü gerekçesiyle yanıtsız bıraktı. 
     Bugünkü olayların sorumlularının, iki hafta önceki patlamaları yapanlarla bağlantılı olup olmadığını bilmediklerini belirten Blair, soruşturmanın bu durumu aydınlatacağını umduğunu söyledi. 
     Blair, bugün öğleden sonra Downing Sokağı’ndaki Başbakanlık Konutu’ndan silahlı polisler tarafından çıkartılan kişinin olaylarla ilgisi bulunmadığının anlaşıldığını da bildirdi. 
     Londra Belediye Başkanı Ken Livingstone da halka, soğukkanlı olmasını tavsiye etti. 
     Livingstone, bir gazetecinin, metro istasyonlarında havaalanlarındakine benzer güvenlik kapılarının kullanılmasının mümkün olup olmadığı yolundaki sorusu üzerine, bu konudaki çalışmaların hızlandırıldığını, imkanları gözden geçirdiklerini belirtti. 
     
</TEXT>
</DOC>
