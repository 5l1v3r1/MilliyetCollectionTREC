<DOC>
<DOCNO> 383656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sontur02.html </URL>
<DATE> 2005/10/03/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Yüksekova'da bombalı tuzak 4’ü polis 5 yaralı 
</HEADLINE>
<TEXT>

     DHA 

      HAKKARİ'nin Yüksekova İlçesi’nde bir binanın yanına bırakılan bomba büyük bir gürültüyle patladı. Patlama sonrası polisin olay yerine geldiği sırada aynı yerde ikinci bir bomba patlatıldı. İkinci patlamada 1 komiser, 3 polis ve bir kişi yaralandı. 
     İlk patlama saat 22.15 sıralarında İpek Mahallesi Hacı Sabancı sokaktaki İkizkule apartmanı yakınında meydana geldi. Patlama sonrası olay yarine polis ekipleri sevkedildi. İlk polis ekibinin olay yerine geldiği sırada büyük bier gürültüyle yeni bir patlama oldu. İkinci patlamada binada büyük hasar meydana gelirken, Yüksekova Emniyet Amirliği'nde görevli isimleri henüz belirlenemeyen 1 komiser ile 3 polis yaralandı. Patlama sırasında paniğe kapılan ve binadan atlayan bir kişi de hafif şekilde yaralandı. 
     Yaralanan 1’i başkomiser 2’si polis memuru 3 yaralı, askeri helikopterle Van’a getirilerek tedavi altına alındı. 
     İlk bombanın patlaması sonucu olay yerinde inceleme yaparken ikinci bir patlamanın meydana gelmesiyle yaralanan Başkomiser Hamdi Kaman ile polis memurları Birol Coşkun ve Mehmet Tokmak, askeri helikopterle Van’a getirildi. Havaalanından ambulansla alınan yaralılar Van Yüzüncü Yıl Üniversitesi Tıp Fakültesi Araştırma Hastanesi’ne kaldırıldı. 
     Hafif yaralı olan polis memurları Birol Coşkun ve Mehmet Tokmak ayakta tedavi edilirken, kafasından ve bacaklarından yaralanan Başkomiser Hamdi Kaman, yoğun bakıma alındı. 
     
     JANDARMA BÖLÜK KOMUTANLIĞI’NA SALDIRI 
     Öte yandan, Van’ın Muradiye İlçesi’nde Jandarma Bölük Komutanlığı’na düzenlenen saldırıda, ilk belirlemelere göre 1 asker yaralandı. 
     İlçe merkezinde bulunan Jandarma Bölük Komutanlığı’na terör örgütü PKK mensuplarınca saat 22.00 sıralarında roketatarlı ve el bombalı saldırı düzenlendi. 
     İlk belirlemelere göre kimliği henüz öğrenilemeyen bir askerin şarapnel parçalarıyla bacağından yaralandığı saldırının ardından, teröristlerle güvenlik güçleri arasında sıcak temas sağlandı. 
     Yaklaşık 10 dakika süren çatışmadan sonra teröristler gecenin karanlığından faydalanarak kaçarken, yaralı askerin Muradiye Devlet Hastanesi’nde tedavi altına alındığı kaydedildi. 
     
</TEXT>
</DOC>
