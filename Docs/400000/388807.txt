<DOC>
<DOCNO> 388807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/son/soneko09.html </URL>
<DATE> 2005/10/22/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Türkiye'nin ilk Apple Center'i açıldı... 
</HEADLINE>
<TEXT>

     Türkiye'nin ilk Apple Center'i Caddebostan'da açıldı. 
     Koç Bilgi Grubu Başkanı Ali Koç, açılış töreninde yaptığı konuşmada, Apple'ın dünyada e-yaşam tarzına yönelik ürünleriyle dikkati çeken en prestijli firma olduğunu ileri sürdü. 
     Ali Koç, ''Koç Bilgi Grubu'nun Türkiye genelinde bilgi toplumuna geçişte ihtiyaç duyduğu e-yaşam ürün ve hizmetleri sunma hedefi bizi Apple ile daha yoğun bir işbirliğine götürmüştür. Apple Center, tüketiciye yakın olma vizyonumuzun gereği olarak kendi halkımıza çağdaş ürün ve hizmetleri sunmak için başlattığımız faaliyetlerin bir parçasıdır'' şeklinde konuştu. 
     Apple IMC Türkiye Genel Müdürü Tansu Yeğen de, mağazanın Türkiye'de Apple tarafından yüzde 100 tasarlanan ve dizayn edilen ilk mağaza olduğunu belirtti. 
     Yeğen, yıl sonuna kadar iş ortaklarıyla Şişli, Kadıköy ve İzmir'de 3 mağaza daha açmayı planladıklarını, gelecek yıl da Anadolu'nun birçok kentinde Apple Center'ler açılacağını söyledi. 
     Mağazayla Türkiye'de bilgisayar kullanım oranının artırılmasına katkıda bulunmayı amaçladıklarını vurgulayan Yeğen, Caddebostan'daki mağazada satışın yanı sıra 7'den 77'ye her kesimden kişinin bilgisayar konusunda sorularının uzmanlarca yanıtlanacağını ifade etti. 
     
</TEXT>
</DOC>
