<DOC>
<DOCNO> 368988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/sonspo10.html </URL>
<DATE> 2005/08/11/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
İki kardeş aynı minderde Türkiye için güreşiyor... 
</HEADLINE>
<TEXT>

     Konya'da aynı takımda spor yapan bu yılın Avrupa Gençler Güreş Şampiyonu İsmail ile ağabeyi Atilla Güzel uluslararası müsabakalarda Türk bayrağını göndere çektirebilmek için antrenmanlarda birlikte çalışarak turnuvalara hazırlanıyor. 
     Konya Şekerspor Kulübü'nde spor yapan güreşçi İsmail 19 ve Atilla 21 Güzel kardeşler, yetenek ve güçlü fizikleriyle birçok uluslararası turnuvalarda madalya alarak Türkiye'nin ismini duyurmaya çalışıyor. Atilla'nın bir Avrupa ve dünya ikinciliği, İsmail Güzel'in ise dünya ikinciliği ve Avrupa şampiyonluğu bulunuyor. 
     Güreş sporuna ilkokulda beden eğitimi öğretmeninin teşvik etmesiyle başladığını ifade eden Atilla Güzel, yaklaşık 9 yıldır yaptığı bu sporda bugüne dek katıldığı birçok turnuvada dereceler aldığını söyledi. 
     96 kiloda güreşen Güzel, son olarak geçen yıl Gençler Avrupa Grekoromen Güreş Şampiyonası'nda final maçında ön çapraz ayak bağlarının kopması sonucu 3-1 önde olmasına karşın İsveçli rakibine yenildiğini ve ikincilikle yetindiğini dile getirerek, şunları kaydetti 
     ''Geçen yıl bir talihsizlik yaşadım. Final maçında öndeyken sakatlanıp Avrupa ikincisi oldum. Ancak benim yarım bıraktığım işi bu yıl kardeşim tamamladı. Güreşçi olması için teşvik ettiğim kardeşim, Polonya'daki Gençler Grekoromen Güreş Şampiyonası'nda Avrupa Şampiyonu oldu. Antrenmanlara kardeşimle birlikte gelip çalışıyoruz. Kardeşimle aynı minderde, aynı takımda bu sporu yapmak, güzel bir duygu. Sürekli birbirimizle güreşip birbirimize destek oluyoruz. Katıldığımız şampiyonalarda bir ben şampiyon oluyorum ya da dereceye giriyorum bir de kardeşim. Aramızdaki bu tatlı rekabet bize hırs, zevk ve mutluluk veriyor. Tek hedefimiz 2008 yılında Pekin'de yapılacak olimpiyatlarda rakiplerimizi yenerek Türkiye'ye 2 altın madalya getirmek.'' 
     
     AVRUPA ŞAMPİYONU OLDU 
     Yaklaşık 7 yıl önce ağabeyi Atilla Güzel'in desteğiyle güreş sporuna başladığı anlatan 120 kiloda Gençler Avrupa Şampiyonu İsmail Güzel ise, birlikte güreş yapmalarının büyük avantajları olduğunu kaydetti. 
     Kendisinden 2 yıl önce güreş sporuna başlayan ağabeyinin deneyimlerinden yararlanarak şampiyonalarda dereceler aldığını anlatan İsmail Güzel, ''Ağabeyimle antrenmanlarda birbirimizi hırslandırıyoruz. Kıyasıya güreşiyoruz. Burada gördüğüm eksikliklerimi gidererek, başarılı dereceler aldım. Türk Bayrağı'nı göndere çektirerek dalgalandırdım. Bu benim için en büyük mutluluk. Bundan sonra da Türkiye'nin ismini en iyi şekilde duyurmak için elimizden geleni yapacağız'' dedi. 
     Konya Şekerspor Kulübü Güreş Takımı Antrenörü Erdoğan Koçak ise ulusal ve uluslararası müsabakalarda altın ve gümüş madalyalar alan sporcuları çalıştırmanın kendisi için gurur verici olduğunu söyledi. 
     İki kardeşin aynı takımda müsabakalara hazırlanmasının kendileri için avantaj olduğunu, bunun da sporcularda hırs oluşturduğunu anlatan Koçak, iki sporcunun da gelecekte daha büyük başarılar elde edecek yeteneğe sahip olduğunu kaydetti. 
     
</TEXT>
</DOC>
