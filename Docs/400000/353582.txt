<DOC>
<DOCNO> 353582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/spor/ykoksaldi.html </URL>
<DATE> 2005/06/20/ </DATE>
<TIME>  </TIME>
<AUTHOR> Ebru KÖKSALDI  </AUTHOR>
<HEADLINE>
1 yılın sonunda 
</HEADLINE>
<TEXT>


Bazı takımların arasında görünmez bir bağ vardır. Bir şekilde yolları hep kesişir. İspanya ile Türkiye'nin olduğu gibi. Geçen sezon 19 yaş altı U19 Avrupa Şampiyonası'nda hem grupta hem de finalde dramatik maçlara imza atmışlardı. İkisi de Türkiye için acı verici şekilde noktalanmıştı. Kazanan, şampiyon olan İspanya idi. İspanya değişikliklere rağmen o turnuvadaki kilit oyuncularını bu 20 yaş altı takımına da taşıdı. Bizde ise pekçok isim aynı. Tıpkı Avrupa Şampiyonası'nda 3. ve 4. olan İsviçre ile Ukrayna gibi. Ukrayna da gruptan çıktı. İsviçre güçlü bir grupta olmanın bedelini elenerek ödedi. Ama hepsi için tek bir soru var 1 sene içerisinde bu futbolcular ve takımlar ne kadar yol kat etti Galiba sorumuzun cevabını kısmen çarşamba akşamı alacağız. 

Rastlantı değil 
U19'da takımın en önemli adamı koltuğuna oturan Real Madrid'li Juanfran bu huyundan vazgeçmiyor. Gavilan ile 2003 Dünya Gençler Şampiyonası'ndan itibaren İspanya genç takımlarından bu noktaya geldiler. 
U19'da Ukrayna ile oynadıkları yarı finaldeki penaltı atışlarına damgasını vuran kaleci Ribas, Albiol, Victor da kadroda. Arsenal'le yakaladığı ünün boş olmadığını bildiğimiz Fabregas'ın, Zaragoza'dan tanıdığımız ve gittikçe olgunlaşan defansif orta saha Zapater'in varlığıyla İspanya'nın güçlü orta sahası ile ön plana çıkması şaşırtıcı değil. Buna etkileyici ve beklenen performansıyla Llronte 5 gol ve Silva'yı 4 gol eklediğimizde karşımıza gruplarda 13 gol atıp sadece 1 gol yiyen bir İspanya portresi çıkıyor. Bunu dengesiz ve kolay sayılabilecek bir grupta olmasına bağlayabilirsiniz. Ama genç takımlar seviyesindeki istikrarları, her yaş grubunda aynı oyun stilini sergiliyor olmaları İspanya'nın performansını raslantısal olmaktan çıkarıyor. 

Tecrübe var 
Stil dedik. Çekici, tempolu, yaratıcı ve savunmada da bir o kadar sağlam olmayı amaçlayan bir tarz. Puyol, Raul, Xavi, Torres gibi isimleri olgunlaştıran bir sistem. Mesela defansın göbeğindeki Robuste'nin 5 yeni bir Puyol olma havasını hissedebiliyorsunuz. İlk maçlarında Fas'a net pozisyonlar verseler de o "bir şekilde maçı kazanmayı bilmeleri", "kazanan olma ruh hali" hep ortaya çıkıyor. Rakiplerin direncini eninde sonunda kırıyorlar. U19 maçlarımızda biz de bunu hissetmiştik. Grupta beraberliği 87'de yakalayıp 90'da, finalde de 90 2'de mağlubiyet golünü yemiştik. Onlar 2003 Dünya Şampiyonluğu'nu bitime 3 dakika kala yedikleri golle Brezilya'ya kaptırmışlardı. Bu sefer kupayı kaldırmak istiyorlar. 
Takımdaki hemen hemen her oyuncunun gol atabilme potansiyeli var. Duran top, şut, kanat akınları, kafa vuruşları. Ellerinde birçok setleri var ve bir süreç takımı oldukları için uyumları bu yaş grubunda olabilecek en üst seviyelerden birinde. Kendi oyunlarını kabul ettirmek istiyorlar. 1. lig tecrübesi ile Juanfran, Fabregas, Llorente, Zapater belki aramızdaki farkı ortaya koyuyor. 

Kültür meselesi 
İspanya'yı favori yapan sebep isimler değil, takım oyunu oynayabilme becerileri ve uyumları. Bu kimliklerini bireylerin önüne geçirmeyi başardılar. Türk Milli Takımı ise geçen seneki dağınık, maç içinde dönem dönem parlayan, kopuk oyunundan fazla farklılık gösteremiyor. Bu takımdaki oyuncuların iyi bir nesil olduğuna inanıyorum, değerlerini ortaya çıkaracak takım oyunundan yoksunlar. Bu teknik ekip sorunundan çok kültür sorunu. 
Futbolcularımızı "takım içinde oynamayı" öğreterek yetiştiremiyoruz. Sanırım turnuva sonrası bunu ve gençlerimizin özellikle 4 büyük kulübün A takımlarında yer bulamama sorununu gündemden düşürmememiz gerekiyor. 
İspanyollar da bu alt yapı kültürünü A takıma taşıyamama üzerine yine bolca kafa patlatacak anlaşılan. 


</TEXT>
</DOC>
