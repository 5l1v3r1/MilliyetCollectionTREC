<DOC>
<DOCNO> 391887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/spor/ydilmen.html </URL>
<DATE> 2005/11/03/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Haksızlık etmeyelim 
</HEADLINE>
<TEXT>


Fenerbahçe taktiksel açıdan önemli bir hata yapmadı. Ancak sonuca göre eleştiri getirmek çok yanlış. Öyle bir gruba düştüler ki, herkes birinci de olabilirdi, sonuncu da. Favori Milan'ın yaşadığı durum ortada 


Aslında taktik anlamda Fenerbahçe, Schalke önünde çok büyük bir hata yapmadı. Ama 2-0'lık bir skor ortaya çıktığı için zoraki eleştiriler çıkması normaldir. Örneğin "Nobre niye oynadı " diyenler, Brezilyalı futbolcu olmadan aynı sonuç alınsaydı tam tersini savunacaklardı. 
Karşınızdaki rakip eğer Schalke gibi Bundesliga'nın güçlü bir ekibi ise hem antrenörün, hem de takımın inciğini cıncığını çıkarmak doğru değil. Fenerbahçe'nin, Schalke'ye yenilmesi kadar doğal bir şey yok. Kendi evlerinde oynadılar ve bu avantajı kullandılar. 

Birkaç ayrıntı 
Haa, illaki bir şeyler arayıp, kurcalamaya kalkışırsak kendi bilgilerimizle küçük küçük hatalar bulabiliriz. Örneğin Selçuk sağ çizgide değil de, dörtlü savunmanın hemen önünde kullanılabilirdi. Ama Nobre'nin arkasında Anelka'nın oynaması yüzde yüz doğru bir tercih. Anelka hem teknik, hem de driplinglerle içe katedebilen bir oyuncu. Sadece oyun içinde Serkan - Ümit değişikliği eleştirilebilir. Şunu unutmamak lazım, antrenörler rakiplerini incelerken en küçük ayrıntıya kadar bakarlar. Christoph Daum, Nobre'yi mahkum oynadıkları bölümlerde ileride faul alabileceğini düşünerek oynatmış olabilir. Rakibin kullanacağı ölü toplara tedbir için sahaya sürülmüş olabilir. Sonuçta Schalke gibi bir takıma kaybediyorsunuz. İyi oynarken de yenilgi ile karşılaşabilirsiniz. 
Fenerbahçe öyle bir gruba düştü ki, herkes birinci de olabilirdi, sonuncu da. Bugün en büyük favori olarak gösterilen Milan sadece bir üç puan alabildi. O da son iki dakikada Fenerbahçe karşısında şansıyla. 
Bu takımı geçen sezon oynadığı Zaragoza maçlarında eleştirebilirsiniz ama Schalke maçları için asla. Bu rakibi küçümsemek olur ki, bence bu daha büyük yanlış. 



</TEXT>
</DOC>
