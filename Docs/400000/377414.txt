<DOC>
<DOCNO> 377414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/ekonomi/eko01.html </URL>
<DATE> 2005/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Rize'den çıktı, İsrail'de yılın işadamı oldu 
</HEADLINE>
<TEXT>


11 yılda İsrail'in inşaat sektöründe istihdam kapasitesi en yüksek üçüncü şirketi haline gelen Yılmazlar İnşaat yılın şirketi seçildi 

EYLEM TÜRK 

İsrail - Türk İş Konseyi tarafından İsrail'de 'yılın işadamı' seçilen Yılmazlar İnşaat'ın sahibi Ahmet Reis Yılmaz 1995'te girdiği İsrail'in inşaat sektöründe en fazla istihdam kapasitesine sahip üçüncü şirket oldu. 
Şu anda Tel Aviv'de 36'şar katlı ikiz residence yapan şirketin sahibi 37 yaşındaki Ahmet Reis Yılmaz, İbranice öğrenmesinin bu ülkedeki başarısına büyük katkısı olduğunu belirtiyor. 
Aslen Rizeli olan, daha sonra ailesiyle birlikte İzmit'e yerleşen Yılmaz, iktisat eğitimi almış ama iş hayatına babası gibi inşaat sektöründe atılmış. 1986'da kurulan aile şirketi Yılmazlar İnşaat ilk yurtdışı projesini Lübnan'da gerçekleştirdi. 

Bin Türk çalışanı var 
1995 yılında da İsrail'de inşaat projeleri üstlenmeye başladı. İsrail'deki ilk projelerinin 400 konutluk bir villa kent projesi olduğunu söyleyen Yılmaz, bugün sektörde istihdam kapasitesi en yüksek üçüncü şirket haline geldiklerini belirterek, "Bu başarımızdan dolayı İsrail - Türk İş Konseyi tarafından yılın şirketi seçildik. 
Bu ödül ilk kez bir Türk firmasına verilecek" diyor. 
İsrail'deki tek Türk şirketi olduklarını söyleyen Yılmaz, "Orada bize çalışan başına bin 350 dolarlık vergi uygulaması getirildi. 100'ün üzerinde İsrailli şirket Türkiye'de faaliyet gösterirken İsrail'deki tek Türk şirketine bu tür muamelenin yapılması haksızlık. 
Bugüne kadar Türkiye'den İsrail'e 8 binin üzerinde işçi götürdük. Şu anda bine yakın Türk, 600'ün üzerinde yerel çalışanımız var. Bu sorunu tamamıyla aşarsak oraya götüreceğimiz işçi sayısı 2 - 3 bini bulur" diyor. 
İsrail'de köprü, yol gibi projelere imza attıklarını söyleyen Yılmaz, bunların yanı sıra, okul, sanat ve alışveriş merkezi, tiyatro binaları, arıtma tesisleri gibi inşaatların da yapımını üstlendiklerini belirtiyor. 
Yılmaz, "Şu anda Tel Aviv'de 36'şar katlı ikiz residence yapıyoruz. Projesini üstlendiğimiz arıtma tesisi de Tiberias gölünün suyunu içme suyu haline getirecek. Ayrıca ileride Gazze'ye de hayır için bir okul yapmayı planlıyoruz" diyor. 
İsrail dışında Polonya ve Romanya'da faaliyet gösteren şirketin elindeki projelerin toplam tutarı ise 600 milyon dolar. 


</TEXT>
</DOC>
