<DOC>
<DOCNO> 397005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/soneko19.html </URL>
<DATE> 2005/11/22/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Boeing, Dubai'de sipariş topluyor 
</HEADLINE>
<TEXT>

     Boeing, dünyanın en büyük dördüncü havacılık fuarı olan Dubai Air Show’da çeşitli modelleri için önemli sipariş anlaşmaları imzalıyor. Boeing, fuarın ilk 2 gününde 68 yeni uçak siparişi aldı. Bu siparişlerin değerinin ise 15 
     milyar doların üzerinde olduğu bildirildi. 
     Boeing’den yapılan yazılı açıklamada, Dubai Air Show’da Emirates’in Yönetim Kurulu Başkanı Şeyh Ahmed bin Saeed Al- Maktou tarafından açıklanan 42 uçaklık alım anlaşmasının, Boeing’in 777 modeli için bir seferde aldığı en büyük sipariş özelliğine sahip olduğu belirtildi. Emirates’in, siparişleri teslim edildiğinde 93 uçakla dünyanın en büyük Boeing 777 işletmecisi olacağı kaydedildi. Teslimatları 2007’de başlayacak uçakların 24 tanesi 777-300ER, 10 tanesi 
     geçen günlerde dünyanın en uzun uçuşu rekorunu kıran 22 saat 42 dakikada, Hong Kong-Londra arasındaki 21 bin 601 km 777-200LR, 8 tanesi de 777 Kargo modeli olacak. Dünyanın en büyük finansal kiralama şirketlerinden olan International Lease Finance’ın ILFC da Boeing’e verdiği 20’si kesin 4’ü opsiyonlu toplam 24 adet 787 siparişiyle, bu modelin müşterisi olan ilk kiralama kuruluşu olduğu kaydedildi. Bugüne kadar satın aldığı 698 adet uçakla Boeing’in en büyük müşterilerinden biri olan ILFC’nin, verimliliğiyle öne çıkan 787’yi dünyanın dört bir tarafındaki müşterilerine kiralayacağı belirtildi. ILFC’nin uçaklarının teslimatına ise 2010 yılının Ocak ayında başlanacak. Finansal kiralama pazarına yeni katılan Low-Cost Aircraft Leasing’in LCAL bütün iş modelini 787 uçakları üzerine kuracağı belirtilen açıklamada, faaliyetlerine Dubai’de verdiği 6 adet 787-8 Dreamliner siparişiyle başlayan LCAL’ın, müşterilerine tek bir modeli mümkün olan en düşük kiralama maliyetleriyle vereceği ifade edildi. LCAL’ın Yönetim Kurulu Başkanı Clive Joy "bankacı dostu" olarak tanımladığı 787 modeliyle, uçak kiralamada mümkün olan en uygun maliyetleri yakalayacaklarını kaydetti. 
     
</TEXT>
</DOC>
