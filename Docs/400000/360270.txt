<DOC>
<DOCNO> 360270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/spor/spo04.html </URL>
<DATE> 2005/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor gün sayıyor 
</HEADLINE>
<TEXT>


Jefferson'un ardından diğer yabancılar için de Brezilya üzerinde yoğunlaşan Bordo - Mavililer'in, Fluminenseli Santos ve Atletico Mineirolu Pereira ile anlaştığı bildirildi 

ADNAN SUNGUR DHA 


Trabzonspor Yönetimi, Brezilyalılar'a iyice yaklaştı. Jefferson ile anlaşılmasının ardından stoper ve forvet üzerinde duran Bordo - Mavililer'in, Fluminenseli Santos ve Atletico Mineirolu Pereira'nın işini de büyük ölçüde bitirdikleri öğrenildi. 
Daha önce, transferleri sonuçlandırılma noktasına gelen futbolcularla çıkan pürüzler yöneticileri yeni arayışlara sürüklerken, son olarak gündeme Fluminense'nin stoperi Fabiano Eller dos Santos ve Atletico Mineiro'nun santrforu Fabio Junior Pereira geldi. 
Karadeniz ekibinin uzun süredir takibinde olan Ponte Pretalı Kahe'nin transferinin zora girmesi üzerine harekete geçen yöneticilerin Santos ve Pereira ile masaya oturdukları öğrenildi. Pereira'nın ve Santos'la yapılan görüşmeler sonunda sambacıların ikna edildiği ve transferlerinin bitme noktasına geldiği kaydedildi. Sambacıların yarın veya perşembe günü Trabzon'a getirilerek imza attırılması bekleniyor. 
Bu arada Flamingolu Obina, Sao Paulolu Martins ve Corinthianslı Silva'nın da Bordo - Mavililer'in listesinde olduğu kaydedildi. 

Spiez'de çalıştılar 

SERKAN HACIOĞLU 

İsviçre kampındaki üçüncü maçında önceki akşam güçlü rakibi Aarau ile golsüz berabere kalan Bordo - Mavili takım yeni sezon hazırlıklarına aralıksız devam ediyor. İkinci kamp alanı olan Spiez'e geçen Karadeniz ekibi, Teknik Direktör Şenol Güneş yönetiminde kondisyon ve taktik ağırlıklı olarak çalıştı. Güneş'in antrenmanı sık sık durdurarak oyuncularına uyarılarda bulunduğu gözlendi. 
Karadeniz ekibinde sakatlıkları bulunan Fatih Tekke ve Adem Koçak ise takımdan ayrı olarak çalıştı. Kulüp doktorlarının yoğun tedavi uyguladığı Adem'in bir süre daha takımdan ayrı idman yapacağı vurgulandı. 

Geleceğe bakıyor 

Aarau karşısında aldıkları golsüz beraberliği değerlendiren Trabzonspor Teknik Direktörü Şenol Güneş, "Amacım maç değil oyuncu kazanmak. Onların performansını görmek" dedi 

Yeni sezon hazırlık çalışmalarına İsviçre'de devam eden Trabzonspor'un Teknik Direktörü Şenol Güneş, hazırlık maçlarındaki amaçlarının maç değil, oyuncu kazanmak olduğunu söyledi. 
İsviçre'nin FC Aarau karşısında aldıkları 0-0'lık sonucun değerlendirmesini yapan Güneş, hazırlık maçlarında sonuçtan çok oyuncuların performansını görmenin önemli olduğunu belirtti. 
Güneş, hem teknik hem de taktik anlamda gelişme göstermek istediklerini ifade ederek, "Bu nedenle her oyuncumuza şans vermek amacındayız. Maç aralıklarının da kısa olması sebebiyle maç kadrosunu oluştururken geniş bir dağılım düşünüyoruz. Aşırı yorgunluğa imkan tanımadan hazırlık dönemimizi geçirmek arzusundayız" dedi. 
Aarau karşısında 1-2 futbolcuları hariç bütün oyuncuları izleme imkanı bulduğunu kaydeden Güneş, "Rakibe göre doğal olarak oyun ve güç üstünlüğümüz vardı. Bu yüzden daha baskılı ve tempolu oynamamız gerekirdi. İlk yarıdaki pozisyon zenginliği ikinci yarıda yoktu. Bir de üstüne sert futbol eklenince bu sonucun gelmesi doğaldı" diye konuştu. 

Sakin ol Yattara 

Bordo - Mavili teknik heyet, hazırlık maçlarında agresif tavırlar sergileyen Yattara'nın dikkatini çekti. Şenol Güneş'in, Gineli yıldızla bir görüşme yaparak uyarılarda bulunduğu öğrenildi. Yattara'dan sahaya çıktığında sadece verilen görevi yapmasını isteyen Güneş'in, "Form durumun çok üst düzeyde ama aşırı sinirlisin. Bunlar hazırlık maçı. Böyle maçlarda bile asabi bir hava sergilersen, takıma yararlı olamazsın. Bize de zarar verirsin" dediği ifade edildi. 

Rakip FC Thun 

Trabzonpor, İsviçre kampında dördüncü hazırlık maçını bugün 20.30'da İsviçre'nin Birinci Lig takımlarından FC Thun ile oynayacak. Bordo - Mavililer, daha önce yaptıkları üç karşılaşmada Young Boys'u 1-0 yenip, Basel ile 2- 2, FC Aarua ile 0-0 berabere kalmıştı. 


</TEXT>
</DOC>
