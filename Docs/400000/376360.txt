<DOC>
<DOCNO> 376360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sondun40.html </URL>
<DATE> 2005/09/07/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
İtalya'da sınır dışı edilen Faslı imam, memleketinde serbest 
</HEADLINE>
<TEXT>

     İtalya'dan terör kuşkusuyla sınır dışı edilerek memleketi Fas'a gönderilen İmam Buriki Buşta serbest bırakıldı. 
     AFP'nin edindiği bilgiye göre, İtalya İçişleri Bakanlığı'nın terörle mücadele amacıyla yaptığı son düzenlemeler doğrultusunda dün sabah sınır dışı edilen Buşta, Casablanca'da istihbarat yetkililerinin yaptığı araştırmanın ardından hiçbir suç işlemediğinin ve Fas'ta aranmadığının anlaşılması üzerine serbest bırakıldı. 
     Buşta'nın, serbest bırakılmasının ardından açıklama yapmadan, doğduğu Kurigba kentine gittiği kaydedildi. 
     İtalya'nın Torino kentinde imamlık yapan 40 yaşındaki Faslı göçmen Buriki Buşta'nın, bu kentte yasal oturma izniyle ikamet ettiği, bir kasap dükkanının sahibi olduğu, kasaplığın yanı sıra Torino'nun Porta Palazzo semtindeki mescitte de imamlık yaptığı belirtilmişti. 
     
</TEXT>
</DOC>
