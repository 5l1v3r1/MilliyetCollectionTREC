<DOC>
<DOCNO> 371370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/siyaset/siy01.html </URL>
<DATE> 2005/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydınlarda hayal kırıklığı 
</HEADLINE>
<TEXT>


Aydınlar, "süresiz ateşkes" yerine koşullu ve 1 aylık çatışmama kararı alan PKK'yı eleştirdi. Aydınların sözcüsü Gürsoy, "PKK, koşulsuz ve önkoşulsuz eylemlere son verilmesi yönündeki beklentilere yanıt vermiyor" dedi 

BELMA AKÇURA İstanbul 


Aydınlar, "süresiz ateşkes" çağrılarına karşın, "eylemsizlik kararı" alan PKK'nın şiddetle sorunları çözebileceği anlayışını terk etmesi gerektiğini kaydetti. Bazı aydınlar, dilini değiştiremeyen örgütün kararını "intihar" olarak yorumladı. 

'Beklentileri karşılamıyor' 
Gençay Gürsoy Bu açıklama, kalıcı bir barış ortamının yaratılması için koşulsuz ve önkoşulsuz eylemlere son verilmesi yönündeki talep ve beklentilere yanıt vermiyor. Öte yandan bu kadar uzun bir geçmişe dayanan çatışma durumunun bir gün içinde sonlanmasını beklemek de abartılı olurdu. Umut ediyoruz ki, kalıcı çözüm için adım atma fırsatını bu bir aylık ateşkes süreci yaratabilir. 

'PKK yanlış yapar' 
Mehmet Metiner Bu karar kısmen olumlu ama beklentilere tam karşılık veren bir yanıt değil. Öngördüğümüz süresiz bir ateşkesti. PKK, "Biz hükümetin çağrısına olumlu yanıt verdik, sıra hükümette, söylediklerinin içini doldurur olumlu adım atarsa biz ateşkesi kalıcı hale getiririr, aksi taktirde yeniden silaha başvururuz" yollu pozisyon içine giriyorsa, yanlış yapar. 

'Tam bir intihar' 
Baskın Oran Böylesi bir uluslararası konjonktürde teröre yeniden başlaması da, bu tür kararlar alması da PKK'nın intiharıdır. PKK, Türkiye'nin Kürt halkına zarar vermektedir. 

'Karar önemli değil' 
Tarık Ziya Ekinci Aslında pek önemi olmayan bir karar, ama bir süre için kan akmasını durdurması için önemlidir. Tabii sadece Kürt sorunu var demekle de olmuyor. Demirel de daha önce "Kürt realitesini tanıyoruz" demişti. Yani bu deyimi telaffuz etmek, Kürtlerin varlığını kabul etmek yeterli değil, bunun içini doldurmak lazım. Bu açıklanmıyor. 

'Hepsi birer taktik' 
Pınar Kür Bizim imzaladığımız dilekçenin bu kararda etkili olduğunu sanmıyorum. Türk aydını, ne zaman kime baskı yapabildi ki, onlara yapabilsin. Bizim dışımızdaki gelişmelerle bunları yapıyorlar. Bu 'eylemsizlik' ilanının mutlaka başka sebepleri vardır. Bunların hepsi birer taktik. Bir aylık ateşkesi ciddi bir ateşkes olarak değerlendirmiyorum. Bu onlar için bir pazarlıktır. 

'Silahla çözülmez' 
Münir Ceylan PKK silahlı eylemlerle bu ülkedeki sorunları çözebileceği anlayışını terk etmeli. Artık Kürt sorununun çözümü demokratik çerçeve içinde olmalı. Şiddet ve silahı bu toplumun artık kaldıracak ne gücü ne de sabrı var. Umuyorum bu karar süresiz olması yönünde değişecek. 

'Fırsat kaçırılmamalı' 
Ercan Karakaş Silahlı eylemlere derhal ve önkoşulsuz son vermesi yönündeki talepleri karşılamıyor. Bu kararı yeniden gözden geçirmeleri gerekir. Ortaya bir fırsat çıktı, bunu yok etmemek gerekir. Ama bu karar, hükümetçe atılabilecek adımları da engelleyici nitelikte bir karardır. Artık silahlı eylemlerle alınacak bir çözüm yolu yoktur, bundan tamamen vazgeçilmesi gerekir. 

'İç çatışma var' 
Ali Bayramoğlu "KONGRA - GEL'in ve DEHAP'lıların yaptığı açıklamanın Kürt siyasi alanındaki iç çatışmanın bir sonucu olarak karşımıza çıktığını ve bu açıklamaların bütün o aktörleri temsil etmediği kanatini taşıyorum. Dolayısıyla demokrasi bütün bu açıklamalara rağmen DEHAP'ı da, bundan sonra kurulacak siyasi partiyi de, terör örgütünü de köşeye doğru demokrasiyle birlikte sıkıştırmıştır." 


</TEXT>
</DOC>
