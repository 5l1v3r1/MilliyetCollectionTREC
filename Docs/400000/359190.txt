<DOC>
<DOCNO> 359190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/siyaset/siy02.html </URL>
<DATE> 2005/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Terör sona erdirilmeli' 
</HEADLINE>
<TEXT>


Avrupa Komisyonu Türkiye Temsilcisi Kretschmer, "Türkiye, Güneydoğu'da AB'nin yardımıyla sosyal ve ekonomik kalkınma gerçekleştirmeli" dedi 

İSTANBUL ANKA 


Türkiye - AB Karma İstişare Komitesi 19. toplantısı Conrad Otel'de başladı. Çalışma ve Sosyal Güvenlik Bakanı Murat Başesgioğlu'nun da katıldığı toplantıda Avrupa Komisyonu Türkiye Temsilcisi Hans Jörg Kretschmer de konuştu. 
Kretschmer, Türkiye'nin bir strateji geliştirerek, Güneydoğu Anadolu'da AB'nin yardımıyla sosyal ve ekonomik kalkınmayı gerçekleştirmesi gerektiğini belirtti. Kretschmer, "Elbette yaşanan sorunlar, artan terörist faaliyetler var. Bu terörist faaliyetlerin kesinlikle sona erdirilmesi gerek. Bununla ilgili bir gerekçe olamaz, kabul edilemez" dedi. 
Kretschmer, Fransa, Hollanda ve Almanya'daki siyasi faaliyetlerin birçok kişinin aklında soru işaretleri yarattığını söyledi. Özellikle siyasetçilerin bu genişleme sürecinin geleceğiyle ilgili soru işaretleri taşıdığını ifade eden Kretschmer, genişlemeye dair alınan kararların AB tarafından tam olarak hayata geçirilmesinden yana olduklarını kaydetti. 

2014'ten önce olamaz 
Türkiye'nin AB'ye tam üyeliğinin en erken 2014 yılında olmasının öngörüldüğünü söyleyen Kretschmer, şunları söyledi 
"Gerçekleştirilmesi gereken çalışmalar düşünüldüğünde 2014 - 2021 arasında tarih öngörülüyor. 2014 yılından önce tam üyeliğin gerçekleşmesi söz konusu değil." 


</TEXT>
</DOC>
