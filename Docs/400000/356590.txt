<DOC>
<DOCNO> 356590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/soneko09.html </URL>
<DATE> 2005/06/29/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Kadın istihdamında uçurum... Türkiye en kötü ülke konumunda... 
</HEADLINE>
<TEXT>

     Türkiye ile gelişmiş ülkeler arasında kadınların istihdama katılımı açısından büyük bir uçurum bulunduğu belirlendi. 
     Ekonomik İşbirliği ve Kalkınma Örgütü'nün OECD istihdama ilişkin 2005 yılı raporuna göre, Türkiye’de 2004 yılı itibarıyla istihdam edilen kadınların çalışabilir yaştaki kadın nüfusa oranı yüzde 24.3 düzeyinde kalırken, OECD ülkeleri içinde istihdam edilen kadınların nüfus içindeki payı Türkiye’den sonra en düşük olan Meksika’da bile bu oran yüzde 41.3 düzeyinde bulunuyor. 
     Türkiye, kadınların işgücüne katılım oranı açısından da yüzde 27 ile en kötü durumda olan ülke konumunda bulunuyor. 
     Türkiye dışarıda bırakıldığında OECD’nin en düşük kadınların işgücüne katılım oranına sahip ülkesi yüzde 42.8 oranıyla Meksika oldu. Ancak Türkiye, yüzde 10 olan kadınların işsizlik oranı ile Çek Cumhuriyeti ile birlikte yedinci sırada yer aldı. 
     
     KADIN İSTİHDAMINDA BÜYÜK GERİLEME 

     OECD’nin 1990 ve son 5 yıllık verileri değerlendirildiğinde kadınların istihdamı açısından Türkiye’de ciddi bir gerileme olduğu görülüyor. Rapora göre 1990 yılında yüzde 32.9 düzeyinde bulunan istihdam edilen kadınların çalışabilir yaştaki toplam kadın nüfus içindeki payı, 2000 yılında yüzde 26.2, 2001 yılında yüzde 26.3, 2002 yılında 26.6 oldu. 2003 yılında ise yüzde 25.2’ye düştü. Geçen yıl toplam istihdamın çalışabilir yaştaki nüfusa oranının yüzde 45.5’ten yüzde 46.1’e çıkmasına karşın, kadınlar için bu oran oranı yüzde 25.2’den yüzde 24.3’e geriledi. Kadınların işgücüne katılım oranı da 1990 yılında yüzde 36 düzeyinde bulunurken, 2003 yılında yüzde 28.1’e, 2004 yılında da yüzde 27’ye düştü. 
     
     ERKEKLERDE YÜKSEK İŞSİZLİK 

     Raporda, 15-64 yaş arasındaki nüfusu ve istihdamı temel alarak yapılan çalışmaya göre, Türkiye’de bu gruptaki istihdamın nüfusa oranı 2004 yılında yüzde 67.9’a ve işgücüne katılım oranı da yüzde 76.1’e çıkmasına karşın, yüzde 10.8 oranıyla işsizliğin en yüksek olduğu üçüncü ülke konumunda bulunuyor. 
     Türkiye’de erkeklerin part-time istihdamının toplam istihdam içindeki payının 1990 yılında yüzde 4.9, 2001 yılında yüzde 3.2, 2002 yılında yüzde 3.8, 2003 yılında yüzde 3.6, 2004 yılında da yüzde 3.7 olduğu belirlendi. Buna karşın kadınlarda iş güvencesi ve diğer sosyal haklar açısından zayıf olan part-time çalışmanın daha yaygın olduğu görülüyor. 
     Part-time istihdam edilen kadınların toplam istihdam içindeki oranı 1990 yılında yüzde 18.8 düzeyinde bulunurken, 2001 yılında yüzde 14, 2002 yılında yüzde 13.5, 2003 yılında yüzde 12.3, 2004 yılında yüzde 14.8 oldu. Rapora göre, toplam part-time olarak istihdam edilenlerin istihdam içindeki payı yüzde 6’dan 2004 yılında yüzde 6.6’ya çıkarken, kadınların part-time istihdam içindeki payı yüzde 56.9’dan yüzde 59.4’e çıktı. 

ANKA 
     
</TEXT>
</DOC>
