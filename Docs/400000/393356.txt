<DOC>
<DOCNO> 393356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sondun58.html </URL>
<DATE> 2005/11/09/ </DATE>
<TIME> 19.55 </TIME>
<AUTHOR>  </AUTHOR>
<HEADLINE>
Futbol yıldızı Weah, Liberya Devlet Başkanlığı seçimini kaybetti 
</HEADLINE>
<TEXT>

     Liberya'da futbol yıldızı George Weah ile eski Maliye Bakanı Ellen Johnson-Sirleaf'in yarıştığı devlet başkanlığı seçimini, ilk sonuçlara göre Johnson-Sirleaf'in kazandığı bildirildi. 
     Ulusal Seçim Komisyonu Başkanı Frances Johnson-Morris, oyların yüzde 33'ünün sayıldığını, bayan Johnson-Sirleaf'in yüzde 60.4, Weah'ınsa yüzde 39.6 oranında oy aldığını söyledi. 
     Sonuçların netleşmeye başlamasının ardından basın toplantısı düzenleyen Weah, seçimlerde hile yapıldığını öne sürdü. Weah, ''Dünya seçimlerin serbest ve adil yapıldığını söylüyor, ancak bu doğru değil'' dedi. 
     BM'nin Liberya seçimleri izleme komisyonu başkanı Alan Doss, dünkü ikinci turdan sonra, seçimin barış içinde ve şeffaf biçimde yapıldığını açıklamıştı. 
     Ünlü futbolcu Weah ve eski Maliye Bakanı Johnson-Sirleaf, 11 ekimde yapılan ilk turda en fazla oyu alan iki aday olarak ikinci tura kalmıştı. 
     
</TEXT>
</DOC>
