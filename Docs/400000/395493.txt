<DOC>
<DOCNO> 395493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sonsiy21.html </URL>
<DATE> 2005/11/16/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Aydınlar, Şemdinli olayları ile ilgili bildiri yayınladı 
</HEADLINE>
<TEXT>

     Aydınlar Girişimi, Barış Girişimi ve Yurttaş Girişimi tarafından Şemdinli olayları konusunda yayınlanan ortak bildiride, "PKK’nın silahlı eylemlere derhal son vermesini, devletin ve hükümetin de Sayın Başbakan’ın ağzından verilen sözleri vakit geçirmeden yerine getirmesini ve provokatörlerin Susurluk davasında olduğu gibi dokunulmazlık zırhlarının ya da koruma duvarlarının arkasına saklanmasına fırsat vermemesini bekliyoruz" denildi. 
     Girişim sözcüleri Oya Baydar, Gençay Gürsoy, Fikri Sağlar, Ergin Cinmen, Nuray Mert, Mebuse Tekay, Tarık Ziya Ekinci, Mesut Öztürk ve Melek Ulagay’ın imzalarını taşıyan ortak bildiri, İstanbul Tabip Odası’nda düzenlenen basın toplantısında Gençay Gürsoy tarafından okundu. 
     Şemdinli olaylarının, Türkiye’nin içine sürüklenmekte olduğu çatışma ortamını körükleyen kışkırtıcı eylemlere yeni bir boyut eklediği ifade edilen bildiride, şu görüşlere yer verildi 
     "Birçok özellikleriyle ’Susurluk Çetesi’ni anımsatan bir grup güvenlik görevlisi, içinde parlamenterlerin ve yerel yöneticilerin de bulunduğu görgü tanıklarının ifadesiyle olay yerinde ’suç unsurlarıyla birlikte’ halk tarafından ele geçirilmiştir. Bu olay, silahlı, bombalı şiddet eylemlerinin hangi güçlere hizmet ettiğini ve ne kadar vahim sonuçlar doğurabileceğini bir kez daha ortaya koymuştur. 
     Bölge halkının provokasyonlara karşı gösterdiği uyanıklık ve duyarlılık, barış, demokrasi adına umut vericidir. 
     Ne yazık ki şu ana kadar ki gelişmeler ve özellikle yüksek rütbeli bazı komutanların yaptığı açıklamalar, ’adalete intikal ettiği’ ifade edilen, ancak bireysel suç kapsamına indirgenen bu olayın, hukuk devleti normlarına ve adalete uygun şekilde aydınlatılacağı konusunda kamuoyunda derin kuşkular uyandırmaktadır. 
     Şiddetin alabildiğine yaygınlaştığı ülkemizde, etnik çatışma tehlikesine karşı uyarı görevini yerine getirmeye çalışan girişimlerin temsilcileri olarak, daha önce birkaç kez ifade ettiğimiz gibi PKK’nın silahlı eylemlere derhal son vermesini, devletin ve hükümetin de sayın Başbakan’ın ağzından verilen sözleri vakit geçirmeden yerine getirmesini ve provokatörlerin Susurluk davasında olduğu gibi dokunulmazlık zırhlarının ya da koruma duvarlarının arkasına saklanmasına fırsat vermemesini bekliyoruz." 
     
</TEXT>
</DOC>
