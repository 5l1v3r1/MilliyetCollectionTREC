<DOC>
<DOCNO> 359263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sondun17.html </URL>
<DATE> 2005/07/08/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Polis şefi güvenliği överken Londra bombalarla vuruldu... 
</HEADLINE>
<TEXT>

     Londra'da teröristler saldırılarının son hazırlıklarını yaparken, kentin güvenliğinden sorumlu en üst düzeydeki görevli Sir Ian Blair de bir radyo programında polisin teröre karşı ne kadar hazırlıklı olduğunu anlattı. 
     Metropolitan polis teşkilatı Başkanı Blair, katıldığı ''Today'' adlı radyo programında dinleyicilere 2012 Olimpiyatları sırasında Londra'nın teröre teslim olmayacağının garantisini vererek, teşkilatının, müfettişlerin değerlendirmesine göre, terörizmle mücadele konusunda dünyada ilk sıralarda yer aldığını belirtti. 
     ''Polisin İrlanda kaynaklı teröre karşı verdiği uzun bir mücadele, uzun bir terör deneyimi var. Dünyadaki bütün polis teşkilatlarından çok daha iyi istihbarat kullanıyor. Bu açık ve işbirliğine yönelik yaklaşımı bir başka polis teşkilatında bulmak zor'' diyen Blair, o kadar rahattı ki program boyunca ciddi kişiliğine rağmen espriler de yaptı. 
     Bu arada program sırasında Sir Ian Blair'in Londra'nın teröristlerin öncelikli hedefleri arasında bulunduğunu tekrar ettiği dikkat çekti. 
     Kendisinden ve teşkilatından çok emin olduğunu, olimpiyatlar boyunca hiçbir güvenlik sorunu yaşanmayacağını belirten Sir Ian Blair, programdan sonra radyodan ayrıldı. İlk saldırı haberlerinden sonra tekrar basının karşısına çıkan Blair, bu kez saldırılarla ilgili konuştu. 
     
</TEXT>
</DOC>
