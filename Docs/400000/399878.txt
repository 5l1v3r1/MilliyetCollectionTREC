<DOC>
<DOCNO> 399878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/yazar/temelkuran.html </URL>
<DATE> 2005/12/02/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
En alt kimlik üzerine 
</HEADLINE>
<TEXT>
Bir ses ver 

'Alt ve üst kimlik" tartışmaları devam ederken, Kürt sorununun çözümünde "Yeni bir üst kimlik bulunmalı mı, bulunmamalı " sorusuna cevap aranırken, kavramların hınzır bir çağrışımı herhalde, niye "üst" deniyor diye düşünüyorum hep. 
Bu mesele "üstten" halledilebilir mi "Üstünü" düzeltsek altı da düzelir mi İyi niyetle getirilmiş bu "yeni bir üst kimlik" önerisi, "Altta ne olursa olsun, bari 'üstte' zevahiri kurtaralım" diyenlerin eline geçer mi Çünkü "üst kimlik" denince niyeyse aklıma ev hanımlarının ha bire örüp, evin orasına burasına örtüp durduğu danteller geliyor. Bilhassa da koltukların kollarına örtülenler yıpranmış döşeme dantelden bir "üst kimlikle" örtülüversin gibisine 
"Otel Ruanda" filmini izlediniz mi acaba Ruanda'da Hutularla Tutsiler birbirini boğazlarken Avrupalı "düşünceli" çevrelerde nasıl "Acaba bu yaşanan soykırım mıdır, değil midir " tartışmasına dalındığını anlatıyordu. Kürt sorunu da sanki şimdi yeni bir üst kimlik bulunuverse, meselenin sözcüklü kısmı halledilse geçebilirmiş gibi görünüyor. Ama bu sırada "en alt kimliklerimizde" neler oluyor neler... 

Vietnam sendromu... 
Dün Hasan Cemal yazdı. Güneydoğu'ya birkaç günlüğüne gidebilseniz Kürt gerçeğinin ne olduğunu, en azından oranın gerçeğinin Türkiye'nin Batı'sındaki gerçekten nasıl fersah fersah uzak olduğunu anlayabileceğinizi. 
Ben de üzerine ekleyeyim Gidin ve fakat döndüğünüzde, Vietnam sendromunu anımsatan bir ruh hali yaşayacağınızı da şimdiden bilin. Burada "Vietnam sendromu"nu savaş koşullarına gönderme yapmaktan ziyade geri döndüğünüzde içinizde biriktirdiklerinizi dinleyecek, anlayacak insanları bulamamak anlamında kullanıyorum. Ben, her gidip de döndüğümde aynı şeyi yaşıyorum Orada, insanların bana anlattıklarını burada anlatmaya çalıştığımda söylediklerimin orasına burasına dipnotlar yapıştırmak zorunda kalıyorum. Mesela "Çocuk, bayrak direğine tırmanıp 'Bu bayrak benim değil' diyor" diye anlatırken birden durup ekliyorum 
"Ama o bayrakla gelen insanlar babasını götürmüş tabii. Yıllarca o bayrağı gördüğü kontrol noktalarında insanların ellerini kaldırdığını, arandığını, büyüklerinin o bayrağın durduğu noktalarda soğuk terler döktüğünü görmüş." 
Ya da geri döndüğünüzde görürsünüz ki, diyelim ki bir gün önce gazetelerde manşet olan bombalar, orada daha insanların kanı kurumadan burada unutulmuş, gündem bir sansasyonel aşkla değişivermiş. Sizin anlatacaklarınızı dinleyecek kimse kalmamış. Herhalde Vietnam'dan dönen askerlerin canını da orada gördükleri vahşet kadar bunu anlatabilecekleri kimse olmaması yakmıştır ve yaşadıklarının adı biraz da bu yüzden "Vietnam sendromu" olarak kalmıştır. 

Bir ses ver 
Gitmek gerekiyor. Geri dönüp anlatmak gerekiyor. Sivillerin kurması gereken "insan insana" ilişkiyi orada askerler kurmaya çalışıyor. Ve bu her iki tarafı da, askeri de Kürtleri de şizofrenik bir alana sürüklüyor. Gerekçesi her ne olursa olsun babasını asker öldürmüş bir çocuk bir askerden şeker alırken ya da herhangi bir yardım görürken ne hisseder Ya da tam tersi. Oraya "teröristleri" yok etmeye gitmiş asker Kürtlerle insani bir ilişkiye girmeye çalışırken ne hisseder 
Buralarda şimdiye kadar hiç konuşulmamış kilitler var. Bu kilitleri ancak sivil insanlar çözebilir. Yaşananların, yaşayanların ağzından anlatılması, çözümün ne olabileceğinin "en alttan" dinlenmesi gerekiyor. Bir halk seferberliği gibi, "Bir ses ver " kampanyası mı olur, bir sivil hareket mi olur, bir şey düzenlenmesi gerekiyor. Yeni bir dilin, yeni ve en alttan gelen kavramlarla bir çözüm dilinin yaratılması ancak böyle mümkün görünüyor. 



</TEXT>
</DOC>
