<DOC>
<DOCNO> 381552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/soneko10.html </URL>
<DATE> 2005/09/26/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Çiftçiyi isyan ettiren tablo... 
</HEADLINE>
<TEXT>

     Ürünleri para etmediği gerekçesiyle önceki gün Manisa’da eylem yapan çiftçilere en büyük darbenin aracılar tarafından vurulduğu belirlendi. Çiftçinin kilosunu 1 YTL’den sattığı muz, tüketiciye gelinceye kadar 2.64 YTL’ye çıkıyor. Bu durumdan hem tüketici hem üretici zarar görürken, aracılar karlı çıkıyor. 
     Tarım Bakanlığı’nın eylül ayına ilişkin olarak İstanbul, Adana, Antalya, Bursa, İzmir, Trabzon, Şanlıurfa, Tekirdağ, Hatay, Isparta, Sivas, Niğde ve Denizli Tarım İl Müdürlüklerinden derlediği çiftçi satış, toptancı hal ve borsa ile tüketiciye satış fiyatları, çiftçiyi isyan ettiren tabloyu ortaya koydu. Bakanlığın her ayın beşinci günü derlediği verilere göre, tarım ürünlerinin fiyatlarındaki artışta aracıların rolünün hala belirgin olduğu ortaya çıktı. Buna göre, çiftçinin kilosunu 1 YTL’den sattığı muzun fiyatı toptancı hali ve borsalarda yüzde 25.7 oranında zamlanarak 2.1 YTL’den işlem görüyor. Muzun kilosu tüketiciye ulaşıncaya kadar ise yüzde 164 oranında zamlanarak 2.64 YTL’ye çıkıyor. 
     Manisa Ziraat Odası’nın öncülüğünde, TZOB tarafından 22 Eylül’de düzenlenen mitinge yaklaşık 70 bin kişi katılmıştı. 
     Ürünlerinin para etmediğinden ve girdi maliyetlerinin yüksekliğinden yakınan üreticiler AKP Hükümetine eleştirilerde bulunmuşlardı. Tarım Bakanı Mehdi Eker ise çiftçi mitingini siyasi içerikli bir eylem olarak değerlendirmişti. 
     Çiftçinin kilosunu 30 kuruştan sattığı domates toptancı hali ve borsalarda 50 kuruştan işlem görürken, tüketiciye ise 74 kuruştan satılıyor. Domatesin fiyatının tüketiciye gelinceye kadar yüzde 146.7 oranında zamlandığı belirlendi. 
     Üzümün fiyatı da tüketiciye gelinceye kadar yüzde 137.5 oranında zamlandı. Böylelikle çiftçinin kilosunu 48 kuruştan piyasaya sunduğu üzüm tüketiciye 1.14 YTL’den satıldığı belirlendi. 
     Üreticinin kilosunu 44 kuruştan sattığı elmanın toptancı hali ve borsalardaki fiyatı 68 kuruşa çıktı. 
     Tüketici ise elmayı 1 YTL’den aldı. Elmanın üreticiden tüketiciye gelinceye kadar yüzde 127.3 oranında zamlandığı belirlendi. Üreticinin kilosunu 41 kuruştan sattığı şeftali ise yüzde 124.4 oranında zamlanarak tüketiciye 92 kuruştan satıldı. Şeftali toptancı hali ve borsalarda ise 61 kuruştan işlem gördü. 
     Sivri biberin üreticiye satış fiyatının da yüzde 109.8 oranında zamlandığı belirlendi. Üreticinin kilosunu 41 kuruştan sattığı sivri biber, tüketiciye 86 kuruştan satıldı. Sivri biberin toptancı hali ve borsalardaki satış fiyatı ise 58 kuruş olarak gerçekleşti. Üreticinin kilosunu 18 kuruştan sattığı salçalık domatesin toptancı hali ve 
     borsalardaki fiyatı 21 kuruş, tüketiciye satış fiyatı ise yüzde 88.9 oranında zamlanarak 34 kuruş olarak gerçekleşti. Çiftçinin tarlasından 22 kuruşa sattığı kuru soğan tüketiciye ulaşıncaya kadar yüzde 86.4 oranında zamlandı. Toptancı hali ve borsalarda 28 kuruştan işlem gören kuru soğanın tüketiciye satış fiyatı ise 41 kuruş olarak gerçekleşti. Kuru sarımsağın tüketiciye satış fiyatının ise yüzde 83.1 oranında zamlandığı belirlendi. Üreticinin 1.3 YTL’den sattığı sarımsağın tüketiciye satış fiyatı 2.38 YTL’ye çıktı. Üreticinin kilosunu 33 kuruştan sattığı patates yüzde 78.8 oranında zamlanarak tüketiciye 59 kuruştan satıldı. Kuru fasulyenin fiyatındaki artış ise yüzde 76.1 olarak belirlendi. Üreticinin kilosunu 1.38 YTL’den sattığı kuru fasulyenin tüketiciye satış fiyatı 2.43 YTL olarak gerçekleşti. Kilosu 16 kuruştan piyasaya giren karpuzu tüketicilerin 28 kuruşa aldıkları belirlendi. Karpuzun üreticiden tüketiciye gelinceye kadar yüzde 75 oranında zamlandığı tespit edildi. 

ANKA 
     
</TEXT>
</DOC>
