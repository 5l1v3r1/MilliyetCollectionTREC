<DOC>
<DOCNO> 387472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/dunya/adun.html </URL>
<DATE> 2005/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Talat, ABD yolcusu 
</HEADLINE>
<TEXT>


KKTC Cumhurbaşkanı Talat, 28 Ekim'de Washington'da ABD Dışişleri Bakanı Rice ile görüşecek. Rumlar, Türk tarafına başka davetlerin de yapılmasından endişeleniyor 

Sefa Karahasan - Lefkoşa 


KKTC Cumhurbaşkanı Mehmet Ali Talat'ın beklediği davet sonunda geldi ve ABD Dışişleri Bakanı Condoleezza Rice, Talat'ı 28 Ekim'de resmen ABD'ye çağırdı. Talat'a resmi davet mektubu, dün sabah görüştüğü ABD Dışişleri Bakanlığı Güney Avrupa İşleri Daire Başkan Yardımcısı Douglas Silliman tarafından iletildi. 
Talat, daveti Kıbrıslı Türklerin sesini duyurmak bakımından çok olumlu bir gelişme olarak niteledi. KKTC Cumhurbaşkanı, 24 Nisan 2004 referandumunun ardından büyük bir değişim yaşayan Kıbrıs Türk halkının dinlenmesinin ve anlaşılmasının önemli olduğunun altını çizerek, ABD ziyaretinin bu çerçevede büyük önem taşıdığını vurguladı. 
Talat, 28 Ekim'de gideceği Washington'da Condoleezza Rice'la görüşecek. İzolasyonların kaldırılması için ABD'nin desteğini isteyecek olan Talat, imk n olursa BM Genel Sekreteri Kofi Annan'la da bir araya gelecek. Talat'ın gelecek yılın ilk aylarında İngiltere Başbakanı Tony Blair tarafından da davet edilmesi bekleniyor. 
Rum Yönetimi lideri Tasos Papadopulos, Talat'ın 'Kıbrıs Türk lideri' olarak ABD'ye davet edilmesine tepki gösterdi. Papadopulos, "Rice'ın, Talat'ı Washington'a davet etmesi Kıbrıs'ın yeniden birleşmesine yardımcı olmaz. Aksine, Türk tarafının ayrılıkçı eğilimlerini güçlendirir" dedi. Eski Rum Cumhurbaşkanı Yorgo Vasiliu ise Papadopulos'un yeni girişimler yapmaması halinde, Türk tarafına başka davetlerin de yapılacağını söyledi. Vasiliu, Rum yönetiminin "bekle - gör" tutumu izlemesini de eleştirdi. 


</TEXT>
</DOC>
