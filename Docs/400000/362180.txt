<DOC>
<DOCNO> 362180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sontur39.html </URL>
<DATE> 2005/07/18/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Alanya'daki tekne faciasının ardından turist yatlarına sıkı denetim 
</HEADLINE>
<TEXT>

     Antalya’nın Alanya İlçesi’nde 4 kişinin ölümüyle sonuçlanan tekne faciası nedeniyle yapılan toplantıda, turist taşıyan yatlara sıkı denetim getirilmesi kararlaştırıldı. 
     Antalya denizcilik sektör temsilcileri, kıyı ilçelerin kaymakamları, liman başkanları, Deniz Komutanlığı, Sahil Güvenlik Komutanlığı, Tarım İl Müdürlüğü, Denizcilik Müsteşarlığı Antalya Bölge Müdürlüğü, deniz taşımacılığı yapan kooperatifler, gemi üretim şirketlerinin temsilcileri, Deniz Ticaret Odası Antalya Şubesi ile diğer sektör temsilcilerinin katıldığı toplantı, Vali Alaaddin Yüksel Başkanlığı’nda yapıldı. Toplantıda, denizde can ve mal güvenliğinin alınması, turist taşıyan yatların durumu ile alınacak önlemler tartışıldı. 
     Denizcilik Müsteşarlığı Antalya Bölge Müdürü Süleyman Uzunçakmak, toplantı çıkışında gazetecilerin sorularını yanıtladı. Antalya kıyı bandında turist taşıyan yatlar için sıkı denetimler getirileceğini belirten Uzunçakmak, deniz ulaşımında taşıyıcı kooperatiflerin kurulmasının zorunlu hale geldiğini söyledi. Antalya’nın 648 kilometrelik kıyı şeridinde insan taşıyan yatların ve buna benzer taşıma araçlarının yönetim şekilleri ve çalışma koşullarının belirlenmesi için alt komisyonlar oluşturulacağını belirten Uzunçakmak, şunları kaydetti 
     "Bundan böyle Antalya sahillerinde 1 YTL’ye yolcu taşıma olayı olmayacak. Güvenlik donanımı olmayan yatlara ve gemilere limandan çıkış izni verilmeyecek. Denizde can ve mal güvenliğinin sağlanması için sıkı denetimler getirilecek. Bunun için Vali başkanlığında komisyonlar oluşturulacak. 648 kilometrelik sahil şeridinde denizlerde can ve mal güvenliği için etkin önlem alınacak. İsteyen istediği zaman denize açılamayacak." 
     
</TEXT>
</DOC>
