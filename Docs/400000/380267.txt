<DOC>
<DOCNO> 380267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/soneko38.html </URL>
<DATE> 2005/09/21/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Güler Doğalgaz anlaşmalarını düzelttikçe ters sesler gelmeye başladı 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, doğalgaz anlaşmalarını düzelttiklerini belirterek, ''Düzelttikçe de ters sesler gelmeye başladı. Bunlar, hiçbir zaman bizim hareketlerimizi engellemez'' dedi. 
     Güler, Kaçak Elektrikle Mücadele Platformu tarafından düzenlenen ''AB Öncesi Türkiye'de Kaçak Elektrik Sorunu'' konulu panelde yaptığı konuşmada, kayıp ve kaçak oranını yüzde 25'lerden 18'e düşürdüklerini söyledi. 
     Elektrikte teknik kaybın yüzde 7-8 civarına, Karadeniz gibi dağınık coğrafik bölgelerde ise bu oranın yüzde 10'a kadar çıktığını kaydeden Güler, ''3 yıldır elektriğe zam yapmadığımız gibi sanayide de düşürdük. Şu anda elektrik sudan ucuz. Bunu iki anlamda da söylüyorum'' diye konuştu. 
     Güler, geçmişte çok hesapsızca ve öngörüsüzce yapılan doğalgaz projeleri bulunduğuna işaret ederek, alınan doğalgazın elektrik üretiminde kullanım oranını yüzde 65'den 60'a indirdiklerini, kullanılmayan doğalgazın parasını vermemek üzere anlaşmalar yaptıklarını kaydetti. 
     Bakanlık olarak kömür santrallerine ağırlık verdiklerine değinen Güler, şöyle devam etti 
     ''İskenderun'da kömür santrali kurulmuş, kömür Kolombiya'dan geliyor. Bir de Uzan meselesi vardı. 11 baraj ve 43 trafo merkezi... Yasadışı bir durum söz konusuydu. 2058 yılına kadar bunları kullanacaklardı. Kayıp kaçağın yanı sıra bir de bunlarla, yolsuzluklarla uğraşıyoruz. 
     Doğalgaz anlaşmalarını da düzeltiyoruz. Düzelttikçe de ters sesler gelmeye başladı. Tabii buralarda ayağa basıyoruz. Bunlar, hiçbir zaman bizim hareketlerimizi engellemez. Kararlıyız.'' 
     
     ''PETROLDE ÇEŞMENİN BAŞINDAYIZ'' 
     Enerji ve Tabii Kaynaklar Bakanı Güler, 5 yıl boyunca dağıtıma en az 1 milyar dolarlık yatırım yapmak gerektiğini belirterek, ''Ancak AB seviyesine çıkabilmek için, bunu ikiye katlayarak 2 milyar dolarlık yatırım yapmak gerekir ki sağlıklı bir dağıtım yapılabilsin. Biz bu sene 300 trilyon liralık ilave bütçe çıkardık. 3 sene içinde de 700 trilyon liralık para harcanacak. Ayrıca 10 Ekim'de ihale ile 200 trilyon liralık bir yatırımla kablolar yeraltına alınacak.'' Hilmi Güler, 25 milyon aboneden 16.5 milyon aboneyi taradıklarını ve 830 bin elektrik kaçağı tespit ettiklerini kaydederek, ''Balın, rakının sahtesinin yapıldığı bir yerde elektriğin de bu kadar yaygın şekilde, hak hukuk dinlemeden çalınması ayrı bir sorun. Bunun bir çözümü de özelleştirmedir'' dedi. 
     Türkiye'nin enerji politikasını anlatan Güler, ''Dünya petrolünün yüzde 6'sı Türkiye üzerinden geçecek. Yani çeşmenin başında oluyoruz. Bu, bize karşılıklı bağımlılık konusunda önemli avantajlar getirecek'' diye konuştu. 
     Dünyada petrol fiyatlarının yükselmesinin de etkisiyle diğer enerji alternatiflerine ağırlık veren projeler hayata geçirmeye başladıklarına işaret eden Güler, bio dizel ile enerji tarımı konseptini geliştirdiklerini, ayrıca hidrojen enerjisiyle ilgili uluslararası projeler yapılacağını söyledi. 
     
     ''TRANSPARAN, GAYET AÇIK... YATIRIMLARA GİRSİNLER'' 
     Güler, özelleştirme çalışmalarına değinirken de, ''Rekabet ve piyasanın serbestleşmesi önemli. Herkes bilek güreşi yapacak'' dedi. 
     Elektrik üretimi konusunda özel sektörden hala bekledikleri ilgiyi görmediklerini dile getiren Güler, ''Kömür santralleri, barajlara özel sektörün girmesi lazım. Girmediği takdirde biz yapacağız. Arz güvenliği temel olduğu için bekleyemeyiz. Transparan, gayet açık... Gelsinler bu yatırımlara girsinler, kapasite artırsınlar. Bunlara açığız'' şeklinde konuştu. 
     Hilmi Güler, yeni kömür sahaları ve su kaynakları için Türkiye'yi taradıklarını, petrol arama bütçesini de dörde katladıklarını söyledi. 
     Bakan Güler, panel öncesinde gazetecilerin soruları üzerine, elektrik kaçağındaki kaybın önlenmesi için 300 trilyon liralık yatırım yapılacağını bildirdi. 
     Güneydoğu Anadolu'da elektrik kaçağının yüzde 76'ya ulaşmasıyla ilgili bir soru üzerine de Güler, oranları ve miktarları iyi analiz etmek gerektiğini, bazı bölgelerde oranın fazla olmasına rağmen bazılarında miktarın fazla olduğunu söyledi. 
     Hilmi Güler, ''Kaçak ve kayıp elektriğin sosyal, teknik, ekonomik ve etik boyutları var. Her kesimde kaçak elektrik kullananlar var. Bu aynı zamanda dürüstlük sorunu. Halkımızın bu konudaki duyarlılığı artıyor. Kararlı bir şekilde bunların üzerine gidiyoruz'' dedi. 
     
</TEXT>
</DOC>
