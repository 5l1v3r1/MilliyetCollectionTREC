<DOC>
<DOCNO> 361971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/spor/spo03.html </URL>
<DATE> 2005/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkanın adamları 
</HEADLINE>
<TEXT>


Galatasaray Başkanı Özhan Canaydın, Pires'ten, Mondragon'a, Ribery'den Adnan Öztürk'e kadar Sarı-Kırmızılılar'ın gündemindeki her olaya açıklık getirdi. Cim-Bom'un patronu, transfer konusunda taraftarın sabırlı olmasını istedi 

İSMET TONGO 


Bugüne kadar herkes konuştu, Galatasaray Başkanı Özhan Canaydın sustu. Sarı - Kırmızılı ekibin patronu, Pires'ten, Ribery'e kadar merak edilen her konuyu Milliyet taktik'e anlattı. 
Pires'in şu anda üç talibinin bulunduğunu belirten Özhan Canaydın, bu üç teklifin sonuncusunun Galatasaray olduğunu ifade etti, transferin gerçekleşme oranının yüzde 50 olduğunu vurguladı. 
Canaydın, Mondragon konusunu da şöyle açıkladı 
"FIFA kurallarına göre 30 yaşını geçmiş futbolcular bir kulüpten ayrılmak isterlerse, son oynadıkları yılda aldıkları parayı bonservis bedeli olarak kulüplerine ödeyip, ayrılabiliyor. Mondragon da bundan faydalanmak istiyor. Son görüştüğümde, 'Futbolumun son bir, iki yılında İtalya'da oynamak istiyorum. Palermo'da karımın çok yakın akrabaları var. Bu da bizim için bir fırsat olduğu için Palermo'yu seçtik. 19 Temmuz'da Türkiye'ye geleceğim. Her şeyi orada konuşacağız' dedi." 
Canaydın, Ribery için de, "Bizim derdimiz para değil, Ribery'dir. Benim isteğim, gittiği gibi geri dönmesidir" diye konuştu. 
Yönetici Adnan Öztürk'ün yazılı istifasının da kendine ulaşmadığını belirten Cim - Bom'un patronu, transfer için şu mesajı iletti 
"Taraftarımız sabırla beklemesini bilir. Yazılanlara değil, zamanla yapılanlara bakmakta yarar var. İsmi büyük yabancı futbolcular Türkiye'ye gelmek için binbir dereden su getiriyor. Ivırıyla zıvırıyla ummadığın şartlarla karşına çıkıyorlar. Kimse merak etmesin, şartlar ne olursa olsun transferler yapılacaktır." 

'En iyi forvet Galatasaray'da' 

Necati bu konuda mütevazi olmayacağını söyledi, "Yeni sistem ile daha fazla gol pozisyonuna gireceğiz" dedi 

KADİR ÇETİNÇALI DHA 

Hakan Şükür, Ümit Karan, Özgürcan ve Cafercan ile birlikte forvette forma için mücadele edecek olan Necati Ateş, Türkiye'nin en iyi forvetinin Galatasaray'da olduğunu iddia etti. Bu konuda mütevazi olmayacağını vurgulayan Sarı - Kırmızılı futbolcu, "Önümüzdeki sezon bu mevkide kim oynarsa oynasın, ilk 11'e giremeyen ben niye oynamadım demeyecek. İnşallah sakatlık olmadan, bir sezon geçiririz'' diye konuştu. 
Hollanda'da iyi bir hazırlık dönemi geçirdiklerini ifade eden Necati, "Kamp yaptığımız yerler çok güzeldi. Gerek antrenmanlarda, gerekse yaptığımız hazırlık maçlarında iyi sonuçlar aldık. Bu futbolumuzu lige ve Avrupa'ya da yansıtırsak, şampiyonluklara ulaşacağımıza inanıyorum" yorumunu yaptı. 
Iliç'in faydalı bir transfer olduğunu da vurgulayan Sarı - Kırmızılı golcü, "Sasa Iliç eğer uyum sorunu yaşamazsa çok başarılı olur. Zaten kalitesi ortada. Onun gelmesi ile birlikte daha çok gol pozisyonuna gireceğiz" dedi. Teknik Direktör Gerets'in yeni bir sistem denediğini de belirten Necati, şunları söyledi, "Bu sistemle daha çok pozisyon bulacağımıza inanıyorum. Yeni sezonda belki üçlü forvet hattıyla da oynayabiliriz." 

Altı isim elenecek 

RAŞİT ALTUN 

Galatasaray'da kiralık ve satılık olarak takımdan ayrılacak oyuncuların kaderi bu hafta belli olacak. Gerets'in takımı 24 kişiyle sınırlandıracak olması, altı kişinin takımdan gönderilmesine neden olacak. Yapılacak transfer sayısına göre bu futbolculardaki sayının artabileceği ifade edildi. Belçikalı teknik adam, hafta içinde yapılacak idmanların ardından yönetim kuruluna, takımdan gönderilmesini istediği futbolcularını isimlerini bildirecek.Bu arada Kolombiya'nın Concacaf Gold Cup'ta Meksika'yı 2-1 yenerek yarı finale kalması Mondragon'un dönüşünü uzattı. 

Eski dostlar buluştular 

BÜNYAMİN OSMAN 

1994'te Dünya Futbolu'na damgasını vuran Romanya ile Brezilya milli takımları, Romanya'da yaşanan sel felaketine yardım amacıyla maç yaptı, Galatasaray'ın unutulmaz isimleri burada buluştu. Rumen ekibinin 4-1 kazandığı maçta, Hagi, Popescu, Adrian Ilie gibi daha önce Sarı - Kırmızılı formayı giyen isimler Romanya'da görev yaparken, Brezilya'nın kalesinde ise Cim - Bom'un eski file bekçisi Taffarel yer aldı. Forma satışlarından 322 bin dolar toplanırken, Hagi'nin forması 36 bin dolara satıldı, unutulmaz yıldız ise üç formayı 40 bin dolardan aldı. 

Aslan'ın B planı 

Pires'i renklerine katmak için yoğun uğraşlar veren Galatasaray'ın bu transferin gerçekleşmemesi durumunda Wisla Krakow'da forma giyen Mauro Cantoro'ya yöneleceği öğrenildi. 29 yaşındaki Arjantinli futbolcuya İsviçre'nin Basel takımının da kanca attığı, Sarı - Kırmızılılar'ın Polonya kulübü ile ön görüşme yaptığı bildirildi. Tecrübeli oyuncunun da, "Galatasaray'ı Avrupa'da herkes tanıyor. Böylesine iyi bir kulüpte oynamak isterim" diye transferine yeşil ışık yaktığı belirtildi. 


</TEXT>
</DOC>
