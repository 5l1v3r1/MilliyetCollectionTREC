<DOC>
<DOCNO> 381167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/son/soneko18.html </URL>
<DATE> 2005/09/24/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Şener Ambargolara rağmen KKTC ekonomisi gelişiyor... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, ''Dünyanın uygulamış olduğu haksız ambargolara rağmen KKTC ekonomisi belirgin bir şekilde gelişmektedir'' dedi. Şener, Ortadoğu Teknik Üniversitesi ODTÜ Kampusü'nün açılışına katılmak üzere gittiği KKTC'den Türkiye'ye döndü. Atatürk Havalimanı VIP Salonu'nda temaslarına ilişkin açıklama yapan Şener, KKTC ile Türkiye arasındaki ilişkilerden sorumlu bakan olarak zaman zaman ziyarette bulunduğunu söyledi. Şener, KKTC'de ODTÜ Kıbrıs Kampusü'nün Güzelyurt'daki açılış törenine katıldığını hatırlattı. Bakan Şener, KKTC ekonomisinin gelişmesi için eğitim ve turizm sektörüne önem verildiğini kaydederek, iki sektörün geliştirilmesi için büyük çaba harcandığını söyledi. KKTC'de bugün 7 üniversite bulunduğunu anlatan Şener, 2002 yılında 24 bin olan öğrenci sayısının bugün 42 bine yaklaştığını bildirdi. Şener, turizmin önemine de işaret ederek, şöyle konuştu 
     ''Türkiye Kalkınma Bankası ve KKTC Kalkınma Bankası'nın destekleriyle turizm sektörü özel olarak teşvik edilmektedir. Bunun neticesinde 2002 yılında 10 bin 600 yatak kapasitesi varken, bugün 12 bin 500'e ulaşmıştır. 2 yıl içerisinde de 20 bin yatak kapasitesine ulaşacaktır. Böylece kamu yatırımları ve özel sektör teşvikleri bir yandan eğitim sektörüne yönelirken, diğer taraftan turizme yönelmektedir. Böylece belirgin bir şekilde hem turizm hem eğitim alanında büyük bir performans, gelişme gözlenmektedir. Dünyanın uygulamış olduğu haksız ambargolara rağmen, KKTC ekonomisi belirgin bir şekilde gelişmektedir. Nitekim Gayri Safi Milli Hasıla 2002 yılında 941 milyon dolarken, 2005 sonu itibariyle 2 milyar doları aşacaktır. Kişi başına milli gelir 2002'de 4.400 dolarken, 2005 sonu itibariyle 10 bin dolara yaklaşmış olacaktır.'' 
     
     ''HER İKİ KİŞİDEN BİRİ OTOMOBİL SAHİBİ'' 
     Şener, son 3 yıl içerisinde KKTC'deki ekonomik veriler ve refah düzeyinin belirgin şekilde artmasının Türkiye ile kurulan güçlü ekonomik ve mali işbirliğinden kaynaklandığını vurgulayarak, sözlerini şöyle tamamladı 
     ''Bu refah artışının en önemli göstergelerinden biri, her 1000 kişiye düşen otomobil sayısına bakmak gerekiyor. KKTC'de her bin kişiye 500 otomobil düşmektedir. Yani her iki kişiden birinin arabası var demektir. Mevduat düzeyi büyük bir hızla artmaktadır. Kişi başına mevduat 2002'de 5.400 dolarken bugün 12.500 dolardır. Tüm bu verileri birlikte değerlendirdiğimizde, kurmuş olduğumuz sağlıklı ekonomik ve mali işbirliğinin, sonuçlarını verdiğini, her türlü ambargoya rağmen KKTC ekonomisin belirgin bir şekilde gelişmekte olduğunu, refah düzeyinin artmakta olduğunu söyleyebiliriz.'' 
     
</TEXT>
</DOC>
