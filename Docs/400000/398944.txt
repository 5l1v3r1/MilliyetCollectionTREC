<DOC>
<DOCNO> 398944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/soneko10.html </URL>
<DATE> 2005/11/29/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Kurumlar Vergisi indirimini, Erdoğan açıkladı Yüzde 20 
</HEADLINE>
<TEXT>

     Başbakan Recep Tayyip Erdoğan, yabancı sermaye yatırımlarını teşvik amacıyla yüzde 30 olarak uygulanan kurumlar vergisi oranını yüzde 20 seviyesine çektiklerini açıkladı. Erdoğan, yapılan bu çalışmaya rağmen kayıtdışı çalışmaya devam eden mükelleflerin en ağır cezaya çarptırılacağının altını çizdi. 
     AK Parti Genel Başkanı ve Başbakan Recep Tayyip Erdoğan, gelir verisi mükellefleri için uygulanan tarifede değişikliğe giderek, dilim sayısının 5'ten 4'e indirileceğini söyledi. Erdoğan, tarifede en düşük oranın yüzde 15, en yüksek oranın ise yüzde 35 olacağını bildirdi. 
     Partisinin grup toplantısında konuşan Erdoğan, ücret gelirleri ile diğer gelirler için ayrı ayrı uygulanan tarifeyi teke indireceklerini kaydetti. Erdoğan, "Tarifedeki dilim sayısı 5'ten 4'e inecek. Yeni tarifede en düşük oran yüzde 15, ikinci dilim yüzde 20, üçüncü dilim yüzde 27, en yüksek oran ise yüzde 35 olacak. Bu, daha önce yüzde 40'tı" dedi. 
     Beyanname ile beyan edilen gelirler üzerinden yüzde 40'a kadar yükselen dilimlerin, ücret dilimlerine paralel şekilde yüzde 15'ten başlayıp yüzde 35'te sona eren bir yapıya dönüştürülmüş olacağını belirten Erdoğan, yeni uygulamayla hem ücret dilimlerinin tarife yapısının dünya uygulamalarına uygun haline geleceğini, hem de beyanname veren mükellefler için vergi oranındaki tüm dilimlere 5 puanlık bir indirim sağlanmış olacağını söyledi. 
     Erdoğan, gelir vergisi için uygulanan en yüksek oranının yüzde 35'e, kurumlar vergisinin de yüzde 20'ye çekilmesiyle, Türk yatırımcı için yüzde 44 olan vergi yükünün yüzde 34'e, kürsel sermaye için ise yüzde 37 olan yükün yüzde 28'e indirilmiş olacağını kaydetti. 
     Bu düzenlemenin, Türkiye'deki yatırım ortamını iyileştirmeye dönük bir adım olduğuna işaret eden Erdoğan, vergi oranlarındaki bu indirimin, küresel sermaye yatırımlarını çekebilmek adına Türkiye'nin komşusu olan, AB üyesi olmuş veya olacak ülkelerle rekabet edebilme gücünü büyük ölçüde artıracağını vurguladı. Erdoğan, Bu durumun Türkiye'yi yatırımlar için cazibe merkezi haline getirerek ülkeye dönük doğrudan küresel sermaye yatırımlarını hızlandıracağını, ayrıca komşu ülkelerde yatırım yapma arzusu içinde olan yerli yatırımcının, bunu kendi ülkesinde yapmaya teşvik edeceğini belirtti. 
     
     "KAYIT DIŞI BAHANESİ DE ORTADAN KALKMIŞ OLACAK" 

     Kurumlar vergisindeki istisnanın kaldırılmasının, mükelleflerin sadece vergi avantajından yararlanabilmek için yatırım yapmaları yerine, gelecekteki getirisini dikkate alarak daha farklı alanlara yönelmesini sağlayacağına dikkati çeken Erdoğan, yeni yatırımların hem işsizlik, hem de gelir dağılımındaki farklılığı gidermede önemli rol oynayacağını ifade etti. 
     Başbakan Erdoğan, düzenlemeyle mükelleflerin, vergi yüksekliğini gerekçe göstererek kayıt dışına yönelmesini engelleyeceğini belirterek, şöyle konuştu 
     "Böylece bu bahane de ortadan kalkmış olacaktır. Yapılan iyileştirmelere rağmen kayıt dışı çalışmaya devam edenler de -hiç kusura bakmasınlar- onlar da en ağır şekilde cezalandırılacaklar. Bunun aynı zamanda psikolojik etkisi de olacaktır. Boş beyanname veren veya vergi ödemeyenleri, vergi öder hale getirecektir. Ama karşı taraftan da aynı iyi niyeti görmek istiyoruz. Bu ülke 73 milyonluktur. Burada kimse için bir ayrımcılık içinde olamayız. Hepimiz sorumluluğumuzu bileceğiz. Vatandaş olmaktan kaynaklanan bir sorumluluk bilinci olmalı. Her alanda, her sahada bunu yakalamak zorundayız. Buna kavuşursak, Türkiye inanıyorum ki şu anda geldiği noktanın çok daha üzerine süratle ulaşacaktır." 
     
     5 YILDA 10 PUAN DÜŞÜRÜLECEK 

     Hükümet, önümüzdeki 5 yıllık dönemde kurumlar vergisini kademeli olarak 9-10 puan daha düşürerek, rekabet edilen ülkelerdeki en düşük seviye olan yüzde 16'nın altına indirmeyi planlanıyor. 
     
     UNAKITAN, BAŞBAKAN'A BIRAKTI 

     Geçtiğimiz hafta İzmir'de bir ödül törenine katılan Maliye Bakanı Kemal Unakıtan, sanayicilerin vergi ile ilgili şikayetlerine dikkati çekmiş, Maliye Bakanı olarak hesap yapmak mecburiyetinde olduğunu, topladığı paralar fazla olursa bunu iade edebileceğini söylemişti. Unakıtan, yeni bazı çalışmalar olduğunu belirterek, ''Bu konuda sizlere yakında bir müjdemiz olacak. Sayın Başbakanımız inşallah yakında, iş dünyası ve vergilerle ilgili güzel bir açıklama yapacak. Onu bekleyin'' açıklamasını yapmıştı. 

     
</TEXT>
</DOC>
