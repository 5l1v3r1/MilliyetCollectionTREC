<DOC>
<DOCNO> 384119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/sondun07.html </URL>
<DATE> 2005/10/05/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Türkiye-AB müzakereleri Çin'de yankı buldu... 
</HEADLINE>
<TEXT>

     Resmi Yeni Çin Haber Ajansı, Türkiye ile Avrupa Birliği arasında tam üyelik müzakerelerinin başlamasıyla ilgili olarak "Uzun bir yürüyüşün ilk adımı atıldı" yorumunda bulundu. 
     Türkiye’nin AB ile ilişkilerinde geçen 42 yıllık süreçte yeni bir döneme girildiği ifade edilen yorumda, müzakerelerin başarılı olması durumunda AB’nin sınırlarının Asya’ya dayanacağına işaret edildi. 
     Yorumda, Türkiye ile AB arasında son dönemde yürütülen diplomatik girişimler de özetlenerek, gelecek dönemde Türkiye’nin önündeki en büyük siyasi engelin Kıbrıs sorunu olabileceği, AB kurallarına göre aday bir ülkenin bütün üyeleri tanıması gerektiği belirtildi. 
     Türkiye’nin sıradan AB vatandaşlarının kalbini kazanmasının, siyasi liderlerin onayını kazanmaktan daha zor olacağı görüşü savunulan yorumda, en büyük sorunun din olduğu, farklı değerleriyle Avrupalı görülmeyen Türkiye’yi aralarına almanın AB üyesi ülkeler için zor olacağı ileri sürüldü. 
     Başlangıçta altı ülkenin kömür ve çelik birliği olarak ortaya çıkan AB’nin, yarım yüzyıl içinde sınırlarının Karadeniz’e dayanacağını o zamanlar çok az kişinin tahmin edebileceği bildirilerek, Türkiye’yi AB yolunda devasa sorunların beklediği kaydedildi. 
     
</TEXT>
</DOC>
