<DOC>
<DOCNO> 371599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/spor/spo02.html </URL>
<DATE> 2005/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kazanma zamanı 
</HEADLINE>
<TEXT>


Fenerbahçe Teknik Direktörü Daum, Çaykur Rize deplasmanından galibiyetle dönmek zorunda olduklarını söyledi. Alman hoca, "İki haftada 4 puan kaybettik. Daha fazlasına sabrımız yok" dedi 

YUSUF DURSUN 


Sezonun ilk maçında Gençlerbirliği ile golsüz berabere kalıp, geçen hafta Kadıköy'de Diyarbakır önünde 1 puanı güçlükle kurtaran Fenerbahçe, bugün Çaykur Rize'yi yenerek düzlüğe çıkmak istiyor. Seyircisiz oynanan Diyarbakır maçından sonra, "Takımda çözülmesi gereken bir düğüm var. Ne yapmam gerektiğini biliyorum. Oyuncularımla konuşup, Rizespor maçında karşılığını almayı bekleyeceğim" diyen Teknik Direktör Christoph Daum, kritik deplasmandan galibiyetle ayrılmayı umuyor. 
Samandıra Tesisleri'nde, hafta boyunca toplantılar düzenleyerek futbolcularına terapi uygulayan Alman hoca, Çaykur Rize'yi mutlaka mağlup etmeleri gerektiğini söyledi. Daum, "Artık gerçek gücümüzü göstermenin zamanı geldi. Ligin ilk iki maçında 4 puan kaybettik. Daha fazlasına tahammülümüz yok" diye konuştu. 
Çaykur Rizespor'un ilk iki haftayı puansız kapattığını da hatırlatan tecrübeli teknik adam, "Rakibimiz de tıpkı bizim gibi galibiyet ve moral arıyor. Bu nedenle zor bir maç oynayacağız ve takım olarak bunun bilincindeyiz. Şampiyonlar Ligi maçlarına da kısa bir zaman kaldı. Bu nedenle en kısa sürede toparlanmalıyız" ifadesini kullandı. 

Fener'e THY engeli 

YUSUF KOBAL 

Sarı - Lacivertli takımın, geçen sezon Trabzon - Rize yolunda yaşanan olaylar yüzünden erken saatte Karadaniz'e gitme planı Türk Hava Yolları'na takıldı. Yaz sezonu olması ve uçuşlardaki yoğunluk nedeniyle, Fenerbahçe'nin erken gitme isteği THY'den geri döndü. Bu gelişme üzerine uçuş planında zorunlu değişiklik yapıldı. Sarı - Lacivertliler, 16.30'da Samandıra Tesisleri'nde yapılan taktik ağırlıklı son antrenman ardından özel uçakla Trabzon'a gitti. Başkan Aziz Yıldırım ve yöneticilerin de yer aldığı kafile daha sonra Rize'ye geçerek kampa girdi. Fenerbahçe kritik maça sakatlıkları bulunan Rüştü ve Anelka'nın yanı sıra cezalı Tuncay'dan yoksun çıkacak. Rize'ye götürülen Tuncay'ın yerine ilk 11'de Selçuk forma giyecek. 

Söz verdi 

Ligin ilk iki maçında beklenen futbolu sergileyemeyen Stephen Appiah, Çaykur Rizespor deplasmanında görevini başarıyla yerine getireceğini iddia ederek gol sözü verdi. Ganalı yıldız, "Rize maçında oynayacağım futbolla, taraftarımıza kendimi affettireceğim. Geride kalan iki karşılaşmada eksiklerim olduğu için bekleneni veremedim. Rize'de iyi futbolumu golle süsleyeceğime inanıyorum" diye konuştu. 

Anelka'nın yerine Luque 

Fenerbahçe'nin istediği yüksek bonservis nedeniyle Anelka'dan vazgeçme noktasına gelen Newcastle United, Albert Luque'nin işini bitirmek üzere. Bellamy'nin ayrılmasından sonra forvet hattında Shearer'ın yanına partner arayan Siyah - Beyazlılar'ın 27 yaşındaki golcü için kulübü Deportivo'yla anlaşmasının an meselesi olduğu bildirildi. Newcastle'ın Luque için 14 milyon euroyu gözden çıkardığı ifade edildi. Teknik Direktör Souness'ın Newcastle'ın, Deportivo'ya elendiği Intertoto Kupası'ndaki maçlarda yıldız futbolcuya hayran kaldığı belirtildi. 

Ç.RİZE - F.BAHÇE 

Kadrolar 
Ç.RİZE 
Zdravkov 
Yasin 
El Tabei 
Hakan Ünsal 
Cem Baki 
Ünal 
Şener 
Fahri 
Serkan 
Okan 
G. Kaba 

F.BAHÇE 
Volkan 
Serkan 
Önder 
Luciano 
Ümit 
M.Yozgatlı 
Appiah 
Aurelio 
Alex 
Selçuk 
Nobre 

SAAT 19.00 STAT Atatürk 
HAKEM Metin Tokat 
YAYIN Lig TV Naklen 
CEZALILAR Tuncay F.Bahçe , Ergin Ç.Rize 
SAKATLAR Anelka, Servet, Rüştü F.Bahçe 


</TEXT>
</DOC>
