<DOC>
<DOCNO> 367487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/guncel/axgun01.html </URL>
<DATE> 2005/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
2500 metrede ülkücü şöleni 
</HEADLINE>
<TEXT>


3 gün sürecek Erciyes Kurultayı'na Türkiye'nin dört bir yanından motosikletli ülkücüler, başı yazmalı Saliha nineler ve düğünlerini 2500 metrede yapmak isteyen gençler katılıyor 

Önder Yılmaz 

PKK terör örgütünün eylemlerini hızlandırdığı 1990'da Alpaslan Türkeş'in "Her yıl ülkücüleri buluşturan bir şölen yapılsın" diyerek memleketi Kayseri'de başlattığı Erciyes Kurultayı etkinlikleri, yine terörün tırmanışa geçtiği dönemde farklı bir coşkuyla gerçekleşiyor. 
Tekir Yaylası'nda 3 gün sürecek 16. kurultay şenlikleri için Edirne, Adapazarı, Afyon, Diyarbakır, Rize gibi Türkiye'nin dört bir yanından hız tutkunu motosikletli ülkücüler, başı yazmalı Saliha nineler, düğünlerini 2500 metrede yapmak isteyen genç ülkücüler, gurbetçi vatandaşlar katılıyor. 10 gün öncesinden çadırlarını kuran ülkücüler, gündüz etkinliklerinin yorgunluğunu, geceleri kamp ateşleri etrafında toplanıp sohbet ederek atıyor. 
Yorgunluğunu yenemeyenler battaniyelerine sarılıp kendilerini kıl çadırlarına atarken, bir kısmı da kağıt oynayarak zaman geçiriyor. 
Adapazarı'nda askeri kurumda sivil memur olarak çalışan hız tutkunu Metin Tekin de eşi Pınar Tekin'i son model Honda motorunun arkasına atarak dağ başına gelenlerden. Ev hanımı Gül Haceloğulları, kızı Ezgi ile Bilecik'ten uzun yolları kat etmiş. Birbirlerini tanımayan bu insanlar aynı kamp ateşi etrafından sohbet ederken, "Sizi buraya getiren ne " sorusuna, "Ortak bir ruh oluşuyor. Bütünleşiyoruz, eğleniyor, dertlerimizi paylaşıyoruz" yanıtını veriyor. 

Kazananlara hediye 
Ülkücüler, bu yıl dağın başında teknolojinin tüm nimetlerinden de yararlanıyor. Çoğu çadırda, televizyon, DVD, ses ve ışıklandırma düzeni bulunuyor. 
Geçmiş yıllarda elektrik, su ve tuvalet konusunda sıkıntı yaşanan etkinlikte yeni trafoyla elektrik sağlanıyor. Her çadıra fatura kesileceği ve 10 gün için 70 YTL bedel alınacağı ifade edelirken, tuvalet konusundaki sorun ise henüz aşılmamış gibi görünüyor. 
5 bin çadırın kurulduğu alanda 36 tuvalet bulunması kuyrukları kaçınılmaz kılıyor. Çok sayıda ülkücü de ihtiyacını çıtaların etrafını bezle kapatarak gideriyor. 
Gündüz etkinlikleri arasında yerel sanatçıların konserleri yanında, kaşıkla yumurta taşıma, ip kesme, eşekten düşürme, çubukla gözü kapalı çömlek kırma, bilek güreşi, direğe tırmanma gibi 23 ayrı Türkmen oyunu ve yarışı sergileniyor. 
Kazananlara küçük altın ve tişört gibi hediyeler veriliyor. Kamp alanında çocuklar, 3 YTL karşılığında deveyle gezintiye çıkıyor. MHP'nin yayla sorumlusu Adem Güçlü, bu manzaraları, "Hacda Arafat nasılsa Türkiye'de Erciyes Zafer Kurultayı aynıdır. Burası birliğin doruğa çıktığı yerdir" diye değerlendiriyor. 

Devlet Bahçeli, bey çadırında dinlenecek 

MHP Genel Başkanı Devlet Bahçeli de kurultay alanına bu akşam gelecek. Çadırları gezecek olan Bahçeli, partisinin il başkanlarıyla toplantı gerçekleştirecek. Ulusal ve uluslararası medya kuruluşlarının temsilcileri ile sohbet edecek olan Bahçeli, kendisi için hazırlanan bey çadırında dinlenecek. Çok sevdiği Mustafa Yıldızdoğan'ın konserini izleyecek olan Bahçeli, yarın şenliklere katılan ülkücülere, iç ve dış politikaya ilişkin konuşma yapacak. Bahçeli, parti içi muhalefete de yanlış yolda oldukları mesajını verecek. 


</TEXT>
</DOC>
