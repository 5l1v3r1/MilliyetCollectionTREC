<DOC>
<DOCNO> 388947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/spor/ydilmen.html </URL>
<DATE> 2005/10/23/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Kim puan kaybetti 
</HEADLINE>
<TEXT>



Galatasaray beklenmedik bir sonuç aldı. Beklenmedik bir takım buldu karşısında. Gerets böyle bir Denizlispor beklemiyordu. Beklemiyordu ki, kötü bir kadro çıkardı. Acaba Iliç hafta içinde kapris yapıyor veya küsüyor da, o yüzden mi güzelim üçlüyü bozuyor Gerets. Biz de antrenörlük yaptık. Hatalarımız olmuştur ama bir antrenör iyi giden işlere niye çomak sokar hiç anlamış değilim. 
Galatasaray'ın omuriliği iyi. Kalecisi iyi. Göbekteki iki stoperi iyi. Ön libero Saidou iyi. Öndeki üçlü iyi. İyi ki, dokuz maçın sekizini kazanmış, birinde berabere kalmış. Baktığımızda tek problem Tromso maçı olmuş. Gerets, o maçta ne hata yaptıysa, bu maçta da aynı hatayı yaptı. Sadece isim farklıydı. Bugün Türkiye'de bütün antrenörler Galatasaray'a karşı oynamadan önce hafta boyunca Ümit Karan - Hakan Şükür - Necati üçlüsünü nasıl etkisiz hale getiririz diye düşünürler. Kadro bir geliyor Nurullah Sağlam "oh" diyor muhtemelen. Bir anda Iliç uyduruluyor. Tromso maçında Hakan kurban, Denizli maçında Necati. Yaa akıl var, mantık var. Yoldan geçen 100 kişiye Necati mi, Iliç mi diye sorsanız, 99'a 1 Necati çıkar. O oyu da Türkiye'de yaşayan bir Sırp verir. Gerets bu üçlüyü bozmanın açıklamasını birilerine yapmalı. Denizlispor'un saygın futboluna, yürekten oyununa, hücumu düşünürken verdiği pozisyonların hepsine tamam. Ama Galatasaray Teknik Direktörü Gerets, Tromso ve Denizli maçlarını rakiplerine hediye etti. Heinz iyi oynarken sanırız sakatlığı yüzünden çıktı. Galatasaray'ın defansif yönü zayıfladı. Denizli ikinci yarının 20 - 25 dakikası kontrolü ele geçirdi, göstere göstere golü yaptı. Ümit Karan bir anda oyundan çıkarıldı. Ümit Karan nasıl oyuncu anlatırsam ayıp olur herhalde. Ümit, karambollerde, olmadık yerlerde bitiveren, tırnağını, saçını, hatta röveşatasını kullanıp bir anda üç puan kazandıran oyuncu. Ümit'i Ümit yapan özellik de baskılı oynadığınız bölümlerde etkili oluşu. Bütün bunları üst üste koyuyoruz. Denizlispor'un oyununa saygı gösterirken, Gerets'in ilk on bir ve oyuncu değişikliklerine saygı duymam mümkün değil. 



</TEXT>
</DOC>
