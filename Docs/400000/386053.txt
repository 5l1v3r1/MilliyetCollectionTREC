<DOC>
<DOCNO> 386053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/soneko17.html </URL>
<DATE> 2005/10/12/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
''Kredi faizlerinin düşeceği beklentisi, konut talebini düşürdü'' 
</HEADLINE>
<TEXT>

     Bankaların uygun koşullar altında kredi sağlamasıyla vatandaşların gayrimenkule yönelmesi sonucu, yıl içinde satış patlaması yaşanan konut sektöründe, ''faizlerin yüzde 1'in altına düşeceği'' beklentisinin durgunluk yaşanmasına yol açtığı belirtildi. 
     Türkiye Emlak Müşavirleri Federasyonu Yönetim Kurulu Üyesi ve Adana Emlakçılar Odası Başkanı Burhan Coşkun, 2000-2001 yıllarında yaşanan ekonomik krizin ardından inşaat sektöründe ertelenen yatırımların yapılmaya başlanmasıyla birlikte bu yıl, gayrimenkul sektöründe adeta patlama olduğunu söyledi. 
     Bankaların uygun koşullar altında kredi sağlamasıyla vatandaşların, gayrimenkule yöneldiğini belirten Coşkun, ancak son aylarda bankaların sürekli faiz indiriminde bulunmasının ''daha da düşer mi '' sorusunu akla getirdiğini ifade etti. 
     Coşkun, ''konut kredisi'' faiz oranlarının yüzde 1.20'lere kadar gerilediğini anımsatarak, ''Bankalar hemen her gün faiz oranlarını aşağıya çekiyor. Vatandaşlar da haklı olarak daha da düşeceğini umarak son günlerde konut alımında çekimser kalıyor'' dedi. 
     Coşkun, halk arasında faizlerin ocak ayından sonra yüzde 1'in altına düşeceği beklentisi olduğunu da kaydederek, şunları söyledi 
     ''Bu beklenti iki ay öncesine göre konut satışlarını yüzde 10 civarında azalttı. Şu an için konut fiyatlarına ciddi şekilde yansımayan durgunluğun, faiz oranları ne olursa olsun yılbaşından sonra yerini yeniden harekete bırakacağını düşünüyoruz. Çünkü vatandaşın konuta ihtiyacı var.'' Gelen aşırı talep karşısında mevcut stokların tükendiğini hatırlatan Coşkun, 4-5 yıldır konut üretilmeyen çok sayıda kentte olduğu gibi Adana'da da bugün için konut ihtiyacının yaklaşık 15 bin civarında olduğunu kaydetti. 

     
</TEXT>
</DOC>
