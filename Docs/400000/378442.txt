<DOC>
<DOCNO> 378442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sonspo45.html </URL>
<DATE> 2005/09/14/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Malmö Teknik Direktörü Prahl "Beraberlik bizim için çok iyi sonuç olur" 
</HEADLINE>
<TEXT>

     UEFA Kupası 1. turunda Beşiktaş’ın rakibi olan İsveç’in Malmö takımının teknik direktörü Tom Prahl, Beşiktaş’ı Türkiye’de yenmenin çok zor oluğunu söyledi. 
     BJK İnönü Stadı’nda bir basın toplantısı düzenleyen Prahl, son zamanlarda İsveç’de Malmö’nün oldukça eleştiriye uğradığını ve Beşiktaş maçını, kendileri için dönüm noktası olarak gördüklerini belirtti. 
     Beşiktaş’ı Türkiye’de yenmenin oldukça zor olduğuna değinen Prahl, "Ama biz elimizden geleni yapacağız. Maçın favorisi Beşiktaş" dedi. 
     Prahl, son dönemde Beşiktaş’ın yalnızca Çaykur Rizespor’la yaptığı karşılaşmayı izleme fırsatı bulduğunu ve oyun planını da bu karşılaşmaya göre kurduğunu ifade etti. 
     Her iki takımın eksik oyuncuları bulunduğunu dile getiren Prahl, "Bu durumda yapılacak bir şey yok. Gerçeği kabul ediyoruz. Bizde Litmanen sakat. O’nu belki ilerleyen haftalarda kullanabileceğiz" diye konuştu. 
     Beşiktaş ile Malmö arasında daha önce İstanbul’da oynanan ve İsveç ekibinin 2-0 mağlup durumdan skoru 2-2’ye getirerek tur atladığı kupa maçının hatırlatılması üzerine, Prahl, bu tür şeyler üzerinde durmadıklarını ve her şeyin sahada belli olacağını kaydetti. 
     Konuk teknik direktör, "Defans ağırlıklı oynayacağız. Çünkü Beşiktaş üzerimize çok gelecek. Beraberlik bizim için çok iyi bir sonuç olur" dedi. 
     
</TEXT>
</DOC>
