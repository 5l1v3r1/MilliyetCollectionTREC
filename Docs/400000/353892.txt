<DOC>
<DOCNO> 353892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/yasam/yas04.html </URL>
<DATE> 2005/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Zeugma Mozaik Müzesi açılıyor 
</HEADLINE>
<TEXT>


Dünyanın en büyük 2. mozaik müzesi 23 Haziran'da Gaziantep'te açılıyor 


Gaziantep Valisi Lütfullah Bilgin, Nizip ilçesinde bulunan Zeugma Antik Kenti'ndeki kurtarma kazılarında gün ışığına çıkarılan mozaik ve diğer eserlerin sergilenmesi amacıyla kurulan müzedeki tanzim çalışmalarının tamamlandığını açıkladı. 
Dünyanın en büyük mozaik müzesinin Tunus'taki Bardo Mozaik Müzesi olduğunu belirten Bilgin, bu müzeyle diğer ünlü müzelerde yapılan tespitlerden de yararlanılan mozaik müzesiyle turizme önemli bir katkı beklediklerini ifade etti. 

Turizme büyük katkı 
Yapımına 12 yıl önce kültür merkezi olarak başlanan ve Gaziantep İl Özel İdare Müdürlüğü'nün tahsis ettiği 2 milyon 650 bin YTL ödenekle inşaatı tamamlanan müzede, Gaziantep Arkeoloji Müzesi'nde saklanan 35 parça mozaik, Mars heykeli ve çok sayıda tarihi eser sergilenecek. Toplam 5600 metrekare kapalı alana sahip müze, Başbakan Recep Tayyip Erdoğan tarafından açılacak. 



</TEXT>
</DOC>
