<DOC>
<DOCNO> 389754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sondun17.html </URL>
<DATE> 2005/10/26/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Bulgaristan'ın ikinci zengin işadamı öldürüldü 
</HEADLINE>
<TEXT>

     Bulgaristan'ın ikinci zengin işadamı olarak tanınan Emil Külev, Sofya'da bu sabah uğradığı silahlı saldırıda hayatını kaybetti. 
     İçişleri Bakanlığı'ndan edinilen bilgiye göre, Külev'in içinde bulunduğu otomobil, Bulgaria Bulvarı'nda kimliği henüz belirlenemeyen kişilerce kurşun yağmuruna tutuldu. Arka koltukta oturan Külev, başına ve göğsüne isabet eden kurşunlarla olay yerinde can verirken, otomobilin şoförü ağır yaralandı. Hastaneye kaldırılan Külev'in şoförünün sağlık durumunun ciddi olduğu bildirildi. 
     DZİ adlı bir bankanın sahibi olan 48 yaşındaki işadamı Külev, kumarhaneler ve şans oyunları sektöründe tekel durumunda olan Vasil Boşkov'un ardından Bulgaristan'da ikinci zengin kişi olarak tanınıyordu. 
     İçişleri Bakanı Rumen Petkov, Adalet Bakanı Georgi Petkanov ile düzenlediği ortak basın toplantısında Külev'in öldürüldüğü haberini öğrendi. Petkov ve Petkanov, haber üzerine basın toplantısını yarıda bırakarak olay yerine gittiler. 
     Petkov, suikastın aydınlatılması için polisin ülke genelinde operasyonlara başladığını belirterek, ''En kısa sürede katil veya katilleri ortaya çıkaracağımızı ümit ediyorum'' diye konuştu. 
     Bulgaristan'da, özellikle son 5 yıl içinde yeraltı dünyasıyla bağlantılı 20'ye yakın işadamı ve mafya üyesi, uğradıkları silahlı saldırılarda hayatını kaybetti. Bu cinayetlerin hiçbirinin failleri bugüne kadar yakalanamadı. 
     
</TEXT>
</DOC>
