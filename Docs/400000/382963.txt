<DOC>
<DOCNO> 382963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sontur27.html </URL>
<DATE> 2005/09/30/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Eski bakan Cahit Aral'ın oğlu vuruldu 
</HEADLINE>
<TEXT>

     Muharrem ÖNER SAMSUN, DHA 

ESKİ bakanlardan Cahit Aral'ın oğlu Hayrullah Zafer Aral, bugün Samsun'da ziyaret için gittiği silah fabrikasının ortağı ve yöneticisi Alaattin Çağlar tarafından tabancayla vuruldu. Ayağından 2 kurşunla yaralanan Aral, hastanede tedavi altına alındı. 
     Olay bugün saat 14.30 sıralarında Samsun'un Tekkeköy İlçesi’ne bağlı Kutlukent Beldesi'nde bulunan Organize Sanayi Bölgesi'ndeki Canik 55 Silah Fabrikası'nda meydana geldi. Fabrikaya ziyarete giden 32 yaşındaki Hayrullah Zafer Aral, burada fabrikanın ortağı ve yöneticisi 55 yaşındaki Alaattin Çağlar ile konuşurken, aralarında bilinmeyen bir nedenle tartışma çıktı. Tartışmanın kavgaya dönüşmesi üzerine tabancasını çeken Alaattin Çağlar, Hayrulylah Zafer Aral'a ateş etti. Ayağına isabet eden 2 kurşunla kanlar içinde kalan Hayrullah Zafer Aral, çağrılan ambulansla önce Samsun Devlet Hastanesi’ne oradan da 19 Mayıs Üniversitesi Tıp Fakültesi Hastanesi’ne götürüldü. Ameliyata alınarak ayağındaki kurşunlar çıkarılan Hayrullah Zafer Aral'ın sağlık durumunun iyi olduğu belirtildi. 
     Jandarma tarafından gözaltına alınan Alaattin Çağlar, sorgusundan sonra adliyeye çıkarılacak. 
     
</TEXT>
</DOC>
