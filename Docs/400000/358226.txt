<DOC>
<DOCNO> 358226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/spor/spo01.html </URL>
<DATE> 2005/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ucuz kurtuldular 
</HEADLINE>
<TEXT>


Beşiktaş, Ronaldo ile olan sözleşmesini feshetti, gelecek yabancı için kontenjanını boşalttı. Bonservisinin dışında 900 bin dolar isteyen Sambacı'ya 200 bin dolar verilip, iş bitirildi. Kartal, 500 bin doları gözden çıkarmıştı 


Yabancı transferinde en büyük ayak bağı olarak görülen Ronaldo'da sorun çözüldü. Brezilyalı futbolcu ve menajeriyle görüşen Siyah - Beyazlılar, sambacıya bonservisinin dışında fazladan 200 bin dolar daha ödemeyi kabul etti, iş tatlıya bağlandı. 
Beşiktaş Yönetimi, bundan önce yapılan görüşmelerde sadece bonservisini önermiş, buna karşılık Ronaldo da fazladan 1 milyon 200 bin dolar talep etmişti. Ancak son yapılan konuşmada, Sambacı 900 bin dolara indi. Siyah - Beyazlılar ise bunun mümkün olmadığını belirtti ve 200 bin dolarda uzlaşma sağlandı. 500 bin dolar ödemeyi göze aldığı belirtilen yönetimin bu şekilde ucuz kurtulduğu vurgulandı. 

Gençlere övgü 
Beşiktaş Teknik Direktörü Rıza Çalımbay, Avusturya kampında basın toplantısı düzenledi ve takımla ilgili soruları yanıtladı. 
Bazı isimleri kadroda tutmaktansa, başka yerde oynayıp gelmelerinin avantaj olacağını vurgulayan genç teknik adam, "Kadroyu 27 kişiye indireceğiz. Fulya'da çalışan oyuncular için ben de çalışıyorum. Kendileriyle görüşüyorum. Onları da kiralık olarak gönderip, sezona girmek istiyoruz" ifadesini kullandı. 
PAF'tan alınan gençleri de öven Rıza hoca, Mehmet, Ergun gibi isimlerin birkaç sene içerisinde iyi yerlere geleceğini belirtti. 
Fatih Terim'in ikinci kamplarını ziyaret edebileceğini de söyleyen Rıza Çalımbay, "Ben yerli bir hoca olduğu için çok sevindim ve başarılı olacağını düşünüyorum. Milli Takım'a daha çok oyuncu vermek için ligde ve Avrupa'da başarılı olmak lazım" diye konuştu. 

'Yabancı değilim' 

4 yıldır Türkiye'de oynadığını, Türkçe'yi öğrendiğini, yemek ve kültürünü de iyi bildiğini söyleyen Youla, sadece Türk vatandaşı olmadığını ifade etti 

ORHAN YILDIRIM 

Çiçeği burnunda Beşiktaşlı Youla, kampa katıldı, kısa sürede arkadaşlarına uyum sağladı. Veysel ve Ali ile eskiden de aynı takımda oynamasının avantaj olduğunu belirten Gineli oyuncu, Siyah - Beyazlılar'a mesaj vermeyi de unutmadı. 
Kadronun kalabalık, takım içinde forvete yakın çok oyuncu bulunması ve de santrfor alınacak olması benim için sorun değil. Kendime güvenim tam. Beşiktaş'ta yıldızı yeniden parlayan isim olacağım.Dolu tribünler önünde çok oynadım, ama seyirci her zaman rakip takımı destekledi Artık o gücü de arkama alıp oynayacağım için çok daha farklı olacak. Kişilik olarak duygusal biri olduğum için çabuk etkileniyorum. Taraftar en büyük itici gücüm olacak. Özellikle kontrataklarda ön planda olacağım.Bundan önceki her sezon 15-17 golün altına düşmedim. Beşiktaş sürekli atak oynayan bir ekip. Burada en az iki katı gol atarım. 35 golle en fazla gol atan oyuncu olacağımı düşünüyorum. Türkiye'ye geldikten 6 ay sonra yabancılık sorunum bitti. Türkçe'yi öğrendim. Yemekleri, insan ilişkilerini kültürünü benimsedim. Bu nedenle sadece Türk vatandaşı olmadığım için yabancı olabilirim. Daha 24 yaşındayım ve 4 yıldır Türkiye'de futbol oynuyorum. Zaten en büyük amacım büyük takımların birinde oynamaktı. Beşiktaş büyük bir takım ve her sene şampiyonluk için oynuyor. Benim de en büyük amacım, buradaki ilk yılımda bunu yaşamak. Avrupa'dan teklif gelirse hayır demem. Ancak burada benden önce yönetimin öneri yapan ekiple oturup anlaşma gerekir. 

Vay inek vay 

Kros parkuruna inek sürüsü daldı, Siyah - Beyazlılar'ın kondisyon çalışmasına engel oldu 

Kartal'ın her sabah 07.00'de yaptığı kros çalışmasında dün ilginç sahneler yaşandı. Seefeld'de çalışan Siyah - Beyazlılar'ın kros parkuruna inek sürüsü girdi ve yolun üzerinde durdu. Rıza Çalımbay, oyuncuların rahat çalışabilmesi için kros parkurunu değiştirdi. Futbolcular bu kez yeni parkurda yolunu kaybederek, ağaçlar arasına girmek zorunda kaldı. Temponun düşmesi nedeniyle yolunu değiştiren Siyah - Beyazlılar'ın karşısına yine inekler çıktı. 
Sahada yapılan ikinci çalışmada ise teknik heyet bu kez istasyon çalışması yaptırdı. Çok ağır geçen antrenman sonunda oyuncularda yürüyecek hal kalmazken, Rıza Çalımbay'ın, eski teknik patronu Gordon Milne'nin kamp programını aynen uyguladığı 
öğrenildi. 

Açılış Erçetin'den 

Beşiktaş Yönetimi tarafından bir süre önce uygulamaya konulan İnönü Stadı'ndaki amfiteatr, Candan Erçetin ile sezonu açıyor. Ünlü sanatçı 16-17 Temmuz tarihlerinde sahne alacak. 
İnönü'deki yeni açık tribünde on bin kapasiteli olarak gerçekleştirilen amfiteatrın sahne kurulma çalışmaları da iki gün içinde tamamlanacak ve müzikseverlerin hizmetine açılacak. 

Tarkan İnönü'de 
Her yönüyle modernize edilen İnönü Amfiteatrı'nda en büyük konser, Eylül ayı içinde Tarkan tarafından gerçekleştirilecek. Tarkan'ın konserinde stadın tamamının kullanılacağı da vurgulandı. 
Projenin mimarlarından Genel Koordinatör Yardımcısı Murat Tokel, Candan Erçetin ile başlayacak olan sahnenin önümüzdeki yıllarda Beşiktaş'a büyük gelir sağlayacağını söyledi. İnönü'deki her konserden kulübün kasasına yaklaşık on bin dolar para gireceği vurgulandı. 

Kaleci Ramazan Vestel yolcusu 

Teknik Direktör Rıza Çalımbay'ın, bir sezon kiralanmasını istediği kaleci Ramazan, Vestel Manisaspor ile prensipte anlaştı. Bir yıl boyunca ligin yeni takımının formasını giyecek olan genç eldiven, "Burada kalıp sonuna kadar forma mücadelesi vermek istiyordum. Ancak hocam, tecrübe kazanmam için böyle bir karar almış, saygı duyuyorum. İyi bir sezon geçirip gittiğimden daha da güçlü olarak döneceğim" dedi. 

Talihsiz Demirören 

Beşiktaş Başkanı Yıldırım Demirören'in ayak baş parmağı kırıldı. Basın mensuplarına karşı oynanan maçta yaşanan bu sakatlık, üzüntü yarattı. Daha önce de Ümraniye'de yönetici arkadaşları ve teknik heyetle maç yaparken aynı parmağı kırılan başkanın durumu talihsizlik olarak nitelendirilirken, sağlık ekibi sorunun küçük bir kırıktan ibaret olduğunu ifade etti. 

Reklamcı belirlendi 

Beşiktaş, İnönü Stadı'nın reklam alanlarını 5 yıllığına Aktif Tanıtım'a kiraladı. Kulüpten yapılan açıklamada, "Beşiktaş Futbol Yatırımları Sanayi ve Ticaret A.Ş ile Aktif Tanıtım Hizmetleri Tic.Ltd.Şti. arasında yapılan sözleşmeyle, 2005-2006 sezonu ile 2009-2010 sezonu arasındaki 5 yıllık dönem için, BJK İnönü Stadı'nın reklam alanlarının kullanım hakkı Aktif Tanıtım'a verildi" ifadesi kullanıldı. 



</TEXT>
</DOC>
