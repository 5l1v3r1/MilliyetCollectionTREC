<DOC>
<DOCNO> 395550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sontur19.html </URL>
<DATE> 2005/11/16/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Sağlık Bakanlığı'ndan ''zayıflama programı'' uyarısı 
</HEADLINE>
<TEXT>

     Sağlık Bakanlığı’ndan, Radyo ve Televizyon Üst Kurulu’na RTÜK gönderilen yazıda, son dönemlerde bazı programlarda beslenmeyle ilgili yanlış mesajlar verildiği bildirildi. 
     Yazıda, bu tür programlar yerine halkı sağlıklı beslenmeye özendirecek programların yayınlanmasının uygun olduğu belirtildi. 
     AA muhabirinin aldığı bilgiye göre, Sağlık Bakanlığı Temel Sağlık Hizmetleri Genel Müdürü Turan Buzgan imzasıyla RTÜK’e "Zayıflama Programları" konulu bir yazı gönderildi. 
     Yazıda, yetersiz ve dengesiz beslenmenin çeşitli sağlık problemlerine yol açtığı belirtilerek, bunun bireylerin yaşam kalitesini de olumsuz yönde etkilediğine işaret edildi. Beslenme sorunlarının önlenmesinde alınacak temel tedbirlerin en etkilisinin, toplumu beslenme konusunda bilinçlendirerek yeterli ve dengeli beslenme alışkanlığını teşvik etmek olduğu vurgulanan yazıda, beslenmenin sürekli gelişen bir bilim dalı olduğu kaydedildi. 
     Yazıda, hastalık durumunda verilen diyet tedavileri ve beslenme önerileri gibi uygulamaların bireye göre değiştiği vurgulanarak, "Özellikle obezitenin giderek arttığı ülkemizde kişilerin obeziteden korunmaları için bilgilendirilmeleri, bilimsel otoritelerce önerilen beslenme ile ilgili doğru mesajların verilmesi çok önemlidir" denildi. 
     Son dönemlerde bazı televizyon kanallarında beslenmeyle ilgili çeşitli programların yayınlandığı hatırlatılan yazıda, bu programların bir kısmının beslenme ile ilgili yanlış mesajlar vererek toplumu yanılttığına işaret edildi. Yazıda şöyle denildi 
     "Özellikle bireysel uygulamaların olduğu programlarda bireylere gelen önerileri dinleyen halkımız, bu konularda uzman kişiye, bir sağlık kuruluşuna başvurmak yerine televizyon kanallarından duyduğu ve gördüğü şekilde beslenme alışkanlığını değiştirmeye çalışmakta, bunun sonucunda da sağlığı bozucu çeşitli etmenler oluşmaktadır. 
     Halk sağlığının korunması ve geliştirilmesinde yetkili otorite olan Bakanlığımızca halkımızın sağlığını tehdit edici bu tür programların yayınlanması yerine halkımızı sağlıklı beslenmeye özendirecek, bilgilendirecek ve bilinçlendirecek eğitim programlarının hazırlanarak yayınlanması uygun mütalaa edilmektedir." 
     
</TEXT>
</DOC>
