<DOC>
<DOCNO> 399423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sontur44.html </URL>
<DATE> 2005/11/30/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
"Helal Gıda" sertifikasına tepkiler sürüyor... 
</HEADLINE>
<TEXT>

     Et Üreticileri Birliği ETBİR Danışmanı Veteriner Hasan Arı, TSE'nin, İslami usullere uygun gıda tüketmek isteyenlerin ihtiyacını karşılamak amacıyla ''helal gıda'' adı altında hazırladığı yeni standardı eleştirerek, yurtiçinde uygulamanın haksız rekabeti artıracağını söyledi. 
     Arı, yaptığı yazılı açıklamada, TSE'nin gıdalara ''Helal'' sertifikası verme uygulamasının 2006 yılında başlayacağına işaret ederek, ''Helal Gıda Sertifikası'' uygulamasının ana nedeninin, ihracatta Müslüman ülkelere gıda maddesi satışının artırılması olduğuna dikkati çekti. Hasan Arı, şunları kaydetti 
     ''Helal Gıda Sertifikası'nın yurtiçinde uygulanması haksız rekabeti artıracak. Çünkü gıda sektöründe bu sertifika uygulamasından daha önce çözümlenmesi gereken çok daha önemli sorunlar var. Kırmızı et sektöründe kayıtdışı ve kaçak et kesiminin engellenmesi çok önemli. Çünkü, yasa gereği hayvan kesimlerinin Tarım ve Köyişleri Bakanlığı'nın ruhsatlandırdığı mezbahalarda yapılması gerekmektedir. Ruhsatlı mezbahalarda kesilen hayvanların kesimi ve ticaretinden dolayı birtakım masraflar oluşmaktadır. Ruhsatsız veya kontrolsüz kesimlerden bu masraf alınamamakta, dolayısıyla bu hayvanların eti daha ucuza mal olmaktadır.'' Kesim standardının halen hazırlanmamış olmasının da bir sorun olduğuna işaret eden Arı, kırmızı et ve et mamulü üreten işletmelerin ruhsatlandırma işlemlerinin zorluğunun da işletme sahiplerini ruhsatsız çalışmak mecburiyetinde bıraktığını savundu. 
     Ruhsatlı çalışmanın getirdiği belli prosedür ve masraflara katlanmak zorunda olan işletmelerin zaten 'haksız rekabete' maruz kaldıklarını dile getiren Arı, şöyle devam etti 
     ''Bir de isteğe bağlı olarak verileceği belirtilen Helal Gıda Sertifikası'nın iç piyasada haksız rekabet yaratacağı endişesini taşıyoruz. Çünkü AB uyum sürecinde Türkiye'nin gıda güvenliği ve ortak pazar uygulamasına geçişi için öncelikle sorunların çözümlenmesi gerekmektedir. Bu sorunlar çözüldükten sonra gerek Helal Gıda Sertifikası, gerekse diğer sertifikaların düzenlenmesi herhangi bir soruna neden olmayacaktır.'' 
     
</TEXT>
</DOC>
