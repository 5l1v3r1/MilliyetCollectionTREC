<DOC>
<DOCNO> 353060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sontur37.html </URL>
<DATE> 2005/06/17/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Yaşar Kemal'in oyununa sansür iddiası... İnceleme başlatıldı 
</HEADLINE>
<TEXT>

     Bursa’nın Mudanya İlçesi’ne bağlı Güzelyalı Beldesi’ndeki bir ilköğretim okulunun öğrencilerince 7-8 Haziran’da sahnelenmek istenen Yaşar Kemal’in "Teneke" adlı oyununun, Mudanya İlçe Milli Eğitim Müdürlüğü’nce oyundaki bazı konuşmaların çıkarılması nedeniyle oynanmadığı yönündeki iddialar üzerine Bursa Milli Eğitim Müdürlüğü inceleme başlattı. 
     AA muhabirinin aldığı bilgiye göre, Mudanya Kaymakamlığı’nın talebi üzerine Bursa Milli Eğitim Müdürlüğü, iddiayı araştırmak üzere iki müfettiş görevlendirdi. 
     Milli Eğitim Müdürü Reşat Kumbasar, iddialarla ilgili inceleme başlattıklarını, bu çerçevede ilçeye giden müfettişlerin, İlçe Milli Eğitim Müdürlüğü’nden gelen rapor doğrultusunda oyunun oynatılmadığı öne sürülen Güzelyalı Cafer Yener İlköğretim Okulu’nda ilgili kişilerle görüşeceklerini bildirdi. 
     Kumbasar, inceleme sonucunda Bursa Valiliği’nin konuyla ilgili soruşturma açılıp açılmayacağına karar vereceğini söyledi. 
     
     OLAY 
     İddiaya göre, Cafer Yener İlköğretim Okulu öğrencilerince, yıl sonu gösterileri kapsamında "Teneke" adlı oyunun sergilenmesi için İlçe Milli Eğitim Müdürlüğü’ne müracaat edilmişti. 4 öğretmenden oluşan komisyon yaptığı değerlendirme sonucu, oyunun bazı bölümlerinin Eğitici Çalışmalar Yönetmeliği’ne uygun olmadığını, metni hazırlayan öğretmen tarafından oyunun bazı satırlarının silinmiş, bazılarının da çizilmiş olduğunu belirtmiş, "argo kelimelerin çıkarılması halinde" oyunun oynanabileceği, ancak bu şekilde oyunun bütünlüğünün bozulacağı yönünde rapor vermişti. 
     İlçe Milli Eğitim Müdürlüğü’nün, rapor metnini göndererek "gereğinin yapılmasını" istediği okul yönetiminin de, metni hazırlayan öğretmenin raporun eski yönetmeliğe göre hazırlandığına ilişkin itirazına rağmen oyunun oynanmamasına karar verdiği öne sürülmüştü. 
     
</TEXT>
</DOC>
