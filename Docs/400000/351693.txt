<DOC>
<DOCNO> 351693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/spor/axspo02.html </URL>
<DATE> 2005/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Akıl hocası Tugay 
</HEADLINE>
<TEXT>


Futbol yaşamını uzun süredir İngiltere'nin Blackburn takımında sürdüren Tugay Kerimoğlu'nun, Emre ile sürekli görüşerek, "Türkiye'ye gitmen hata olur. Tercihini Ada'dan yana kullan. Çok rahat edeceksin" dediği öğrenildi 



İngiltere'nin Blackburn Rovers Kulübü'nde forma giyen Tugay Kerimoğlu, Inter'den ayrılmak isteyen eski takım arkadaşı Emre Belözoğlu'na yol gösteriyor. 
Tecrübeli oyuncunun transferde kararsız kalan milli oyuncu ile sık sık telefonda görüştüğü ve tercihi İngiltere'den yana kullanması için telkinde bulunduğu öğrenildi. 
Uzun yıllardır Blackburn'de oynayan ve hayatından son derece memnun olan Tugay'ın, Emre'ye "Daha çok gençsin. Türkiye'ye erken geri dönerek büyük hata yaparsın. Newcastle United ile Everton çok kaliteli kulüpler. Burada çok mutlu olacağına eminim. Üzerinde ne bir baskı olacak, ne de gelecek korkusu. İngiltere'de aradığın ortamı bulacaksın. Hiç düşünmeden buraya gel" dediği ifade edildi. 
Fenerbahçe'nin Emre'yi almak için büyük baskı kurduğu ve Newcastle'ın önerdiği ücretin çok üstüne çıktığı bildirildi. İngiliz Kulübü ile önümüzdeki günlerde masaya oturacak olan milli oyuncunun durumu hafta sonuna kadar netlik kazanacak. 
Bu arada Sarı - Lacivertli yöneticilerin, Nihat Kahveci ile de bir görüşme yaptıkları ve transferde aceleci davranmamasını istedikleri ifade edildi. 

İngilizler sıraya girdi 

Inter'in Sportif Direktörü Branca, Fenerbahçe'nin peşinde olduğu Emre ile üç Ada temsilcisinin ilgilendiğini açıkladı 

Fenerbahçe'nin transfer listesinde yer alan Emre Belözoğlu, İngiliz takımlarının kıskacına girdi. Inter Sportif Direktörü Marco Branca, üç İngiliz kulübünün genç futbolcu ile ilgilendiğini açıkladı. BBC'ye konuşan Branca, "İngiltere Premier Ligi'nden 3 takımdan Emre için ciddi teklifler aldık. Bunların ismini size veremem ama büyük takımlar. Ayrıca bu ekiplerin adları da medyada sıkça yer aldı. Şu anda gelen teklifleri değerlendiriyoruz. Çok kısa zaman içinde Emre'nin transferi konusunda son kararımızı vereceğiz" dedi. Mavi - Siyahlı formayla bu sezon 19 Serie A maçına çıkan Emre'yi Ada'dan isteyen takımlar ise Arsenal, Newcastle, Liverpool, Everton ve Manchester United olarak biliniyor. 
İtalyan gazeteleri ise Emre Belözoğlu'nun transferine geniş yer ayırdı. Corriere dello Sport, Emre'nin Newcastle United ile anlaştığını ve durumunun birkaç gün içinde netlik kazanacağını ileri sürdü. Haberde Fenerbahçe'nin adı hiç geçmezken, "Türk oyuncu valizini hazırladı. Inter yetkilileri, geçen haftalarda İngiltere'ye yaptıkları bir yolculuk sırasında,Newcastle United'la 6 milyon euroya el sıkıştı" ifadeleri kullanıldı. 
Emre Belözoğlu için İngiltere ve İspanya'dan öneriler geldiğine işaret eden La Gazzetta dello Sport da, her şeyin Türk oyuncu ile Inter yetkilileri arasında yapılacak görüşmenin sonucuna bağlı olduğunu bildirdi. 

Tüm kontrol Daum'da olacak 

Fenerbahçe alt yapıda Ajax modeli için düğmeye bastı. Başkan Aziz Yıldırım geçtiğimiz hafta sonu alt yapı hocaları ile ikinci kez bir araya gelerek geniş bilgi aldı. 
Yaklaşık beş saat süren toplantıda üst yapıya kaliteli oyuncu yetiştirmek için ne gibi projeler üretilmesi gerektiği tartışıldı. Başkan Aziz Yıldırım'ın yeni sezonla birlikte Hollanda'dan teknik bir kadro transfer edeceği ve bu ekibin alt yapıdaki teknik adam kadrosuyla birlikte çalışacağı öğrenildi. Teknik Direktör Daum'un Hollanda'dan gelecek ekibi yakından tanıdığı ve birlikte program yapacakları belirtildi. Daum'un yeni sezonla birlikte alt yapı ile koordineli çalışacağı, haftanın belirli günlerinde Dereağzı Tesisleri'ne gideceği belirlendi. 

Alex'ten hayır 

Brezilyalı yıldızın, Sao Paulo'nun transfer teklifini geri çevirdiği, "Türkiye'de mutluyum" dediği öğrenildi 

YUSUF KOBAL 

Fenerbahçe'nin yıldız oyuncusu Alex de Souza, ülkesinden gelen ve her Brezilyalı futbolcu için önemli bir hedef sayılan Sao Paulo'nın teklifini reddetti. 
Sarı - Lacivertli takımla üç yıl daha sözleşmesi bulunan Alex, Sao Paulo yönetiminin kendisine yaptığı öneriye olumsuz karşılık verirken, buna gerekçe olarak Türkiye'deki mutluluğunu gösterdi. Daha önce Real Madrid Kulübü'nden transfer teklifi alan ancak bunu da kabul etmeyen sambacı, "Fenerbahçe'de daha yapacak bir sürü işim var. Öncelikle Şampiyonlar Ligi'nde başarılı olmak istiyoruz. Başkan'a bu konuda sözüm var. Ayrıca ailem İstanbul'u çok seviyor. Şu an başka bir takıma gitmek gibi bir düşüncem yok" ifadelerini kullandığı öğrenildi. 

Saracoğlu tam gaz 

Başkan Aziz Yıldırım, Şükrü Saracoğlu Stadı'ndaki çalışmaları sürekli denetliyor. Vardiyalı olarak 800 işçinin hiç durmadan emek harcadığı inşaatın zamanında bitirileceği belirtildi. Yönetici Nihat Özbağı, "Stadımızın numaralı tribün yıkım ve söküm işlemi tamamlandı. Söküm yapılan kısımda kazık işlemi devam ediyor. Tahminen yeni bölümde 1500 metre kazık kullanılacak. Bir hafta sonra temel inşaatına başlanacak. İnşaatı devam eden bölümün en üst tribün kısmına geldik. Planladığımız iş programına göre uygun gidiyoruz. 15 gün sonra çatıya ait ana kiriş imalatına başlanacak" diye konuştu. 

Valencia peşini bırakmıyor 

MEHMET DEMİRCAN 

Geçen hafta Almanya'da sağlık kontrolünden geçip, CSKA Moskova ile ön sözleşme imzalayan Nihat Kahveci için Valencia yeniden devreye girdi. Milli yıldız için bir ay önce Sociedad'ın kapısını çalan Başkan Sorin'in, CSKA'nın önerdiği 10 milyon euroluk bonservis bedelinin üzerine çıkıp, 12 milyon euro ödemeyi kabul ettiği bildirildi. Sociedad'ın buna sıcak baktığı, Fenerbahçe'nin de ilgilendiği Nihat'ın İspanya'da kalmak istediği ifade edildi. 

Sıra geldi tatile 

Başkan Aziz Yıldırım ile geleceğini masaya yatıran ve Fenerbahçe'de kalma kararı alan Rüştü Reçber yorucu bir sezonun ardından tatil için Bodrum'a gitti. Eşi Işıl Reçber ve kızları Tuana ile birlikte Göltürkbükü Beldesi'nde Maki Otel'e yerleşen milli kaleci, transferi hakkında konuşmak istemediğini söyledi. Rüştü gün boyu kızına yüzme öğretmeye çalıştı. Bu arada Rüştü'nün ay sonuna kadar durumunun netleşeceği bildirildi. 


</TEXT>
</DOC>
