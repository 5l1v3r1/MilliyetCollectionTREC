<DOC>
<DOCNO> 384246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/sonspo12.html </URL>
<DATE> 2005/10/05/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Alpay Ersun Yanal olsaydı, milli takıma bir daha gelemezdim 
</HEADLINE>
<TEXT>

     A Milli Futbol Takımı'nın tecrübeli futbolcusu Alpay Özalan, Fatih Terim'in kendisine güvenerek, yeniden milli takıma çağırdığını belirterek, ''Benim ilk hedefim Fatih hocamın güvenini sarsmamak'' dedi. 
     Milli takımın kamp yaptığı Sumahan Otel'de AA muhabirinin sorularını yanıtlayan Alpay, Milli Takımlar Teknik Direktörü Fatih Terim'in kendisini çok iyi tanıdığını belirterek, ''Terim beni 3. ligden aldı. A Milli Takım'da 18 yaşında ilk oynatan insandır. İstanbul'a gelmemde de çok büyük faydası oldu. Daha doğrusu profesyonelliğe ilk adımı bana Fatih Terim attırdı'' diye konuştu. 
     Terim'in kendisine çok güvendiğini anlatan tecrübeli futbolcu, şöyle devam etti 
     ''Fatih hoca yeniden milli takımın başına gelir gelmez, beni ilk maçta aday kadroya çağırdı ve oynattı. Ben bu güveni bildiğim için ilk hedefim onun güvenini sarsmamaktı. Tabii ki yenmemiz, galip gelmemiz çok önemli ama benim için ondan daha önemlisi Fatih hocanın güvenini sarsmamak, onun yüzünü kara çıkartmamaktı. Danimarka ve Ukrayna maçlarında bunu başardığım için mutluyum. Bundan sonraki maçlarda da bana görev verirse onun yüzünü kara çıkartmamak yine öncelikli hedefim. Ondan sonra ülkemiz inşallah galip gelir ve istediğimiz hedeflere ulaşırız.'' 
     
     ''MİLLİYETÇİ, ÜLKEMİ SEVEN BİR İNSANIM'' 

     Alpay, maçlarda iyi konsantre olduğunda, her zaman büyük bir hırsla oynadığını söyledi. 
     Milli forma altında çok farklı duygularla mücadele ettiğini kaydeden Alpay, ''Ay-yıldızlı formayı üzerime geçirince büyük bir hırsla oynuyorum. Çünkü bu forma bana daha farklı duygular veriyor. Çok milliyetçi ve ülkemi seven bir insanım. 87 defa milli olmuşum. Vasat oynadığım milli maç sayısı çok azdır'' diye konuştu. 
     Alpay, milli olma sayısının kendisi için önemli olmadığını da vurgulayarak, '' 100-150 defa milli olayım diye bir hedefim yok. Bana görev verildiği sürece oynamak istiyorum'' dedi. 
     Milli takımda çok başarılı dönemler geçirdiğini anlatan Alpay, ''Biz bu milli takımda çok başarılı olduk. Dünya 3.lüğü yaşadık. 2 defa Avrupa Şampiyonası'nda mücadele ettik. Bize görev verildiği zaman elimizden geleni yaparız. Verilmediği zaman da dışardan bakarız. Yapacak bir şey yok. Ersun Yanal olsaydı, buraya bir daha gelemezdim. Çünkü benim çağrılmamam, onun kendi kararı değildi. Dış etkenlerin kararıydı. Ama artık bunları konuşmak istemiyorum'' şeklinde konuştu. 
     
     ''YANLIŞ ANLAŞILMADIM, ÖYLE ANLAMAK İSTEDİLER'' 

     A Milli Takım'ın son dakikada yediği golle 2-2 berabere kaldığı Danimarka maçından sonra yaptığı açıklamanın yanlış anlaşılmadığını ifade eden Alpay, bazı kişilerin bunu farklı anlamak istediklerini kaydetti. 
     ''Danimarka maçından sonra yaptığım açıklama yanlış anlaşılmadı. Öyle anlamak isteyen insanlar, öyle aldı'' diyen Alpay, şunları söyledi 
     ''O maçta bir panik yaşandı. Hakem 5 dakika uzatma verdi. Ben sadece o paniği oradaki genç arkadaşlara yaşatmamam lazımdı dedim. Hata yaptım, adam gol yaptı demedim. İşine öyle gelenler öyle yazdı. Ama bunlar beni hiç üzmedi. Bunu kafama takan bir insan değilim. Kafama taksam, 6-7 senedir yurt dışında oynamam. İstediklerini yazıp çizsinler, bunlar benim için problem değil.'' 
     
     ''HEDEFİMİ FATİH TERİM BELİRLER'' 

     Alpay, Japonya'da 1.5 sene kaldığını hatırlatarak, ''32 yaşındayım. Japonya'da oynayınca, biraz gündemden düştüm. Şimdi Almanya'da oynuyorum. Japonya'dan 32 yaşında, hele hele bir Türk oyuncu Avrupa'da isteniyorsa, bu boşuna değil. Demekki bir şeyler var. Avrupa'ya dönmekten öte, milli takıma dönmek önemliydi. Benim asıl hedefim buydu'' dedi. 
     Japonya'da hayatının en olgun, en başarılı dönemini geçirdiğini kaydeden Alpay, ''Japonya'da çok mutlu günlerim oldu. Devre arasında 11 puan farkla gittim, 4 puan önde şampiyon olduk. Türkiye'de hiç ödül almamıştım, hayatımda ilk defa en iyi yabancı oyuncu ödülünü aldım. Çok iyi bir dönem geçirdim'' şeklinde konuştu. 
     Alpay, hiçbir zaman ''Milli takımı bırakacağım, futbolu bırakacağım'' demeyeceğini vurgulayarak, şunları söyledi 
     ''Bundan sonraki hedefimi Fatih Terim belirler. Fatih hocam Tamam oğlum buraya kadar der, o dakika her şeyi bırakırım. Devam der, sevinirim. Sonuna kadar giderim ve futbol beni bırakırsa bırakırım, ben futbolu bırakmam.'' A Milli Takım'ın şimdi tek hedefinin Dünya Kupası'na gitmek olduğunu ifade eden Alpay, ''Fatih hocanın geldiği günden beri ilk hedefi play-off. Cumartesi günü Almanya ile oynayacağız. Alman ekolü kuvvetlidir, sahada mücadele eder, savaşırlar. 5-6 arkadaşımız ve ben Alman liginde oynuyor. Bizim için bu maçın ekstra bir önemi var. Ama hepsi bir yana bizim asıl amacımız Arnavutluk'u geçip, play off'a kalmak'' diyerek sözlerini tamamladı. 

     
</TEXT>
</DOC>
