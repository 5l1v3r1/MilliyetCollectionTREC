<DOC>
<DOCNO> 364416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sonsiy23.html </URL>
<DATE> 2005/07/26/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Erdoğan Teröre kimse İslam'ı yaklaştırmasın 
</HEADLINE>
<TEXT>

     Başbakan Recep Tayyip Erdoğan, kimsenin, teröre, İslam’ı yaklaştırmamasını, "İslami terör", "İslamcı terör" gibi ifadelere asla pirim verilmemesini isteyerek, "Adı Müslüman olan birinin, terör eylemi yaptı diye bunu İslam’a fatura etmeye kimsenin hakkı yoktur" dedi. 
     Başbakan Erdoğan, Eldivan’da kurulan HEIM Medikal A.Ş’nin Kan Ayırım Kiti İmalat Fabrikası’nın açılışını yaptı. 
     Açılışta yaptığı konuşmada, Türkiye’de, "acil kan aranıyor" ilanlarının verildiği bir dönemde iş başına geldiklerini ifade eden Erdoğan, ülkenin geniş imkanlarını halkına kazandırmak için büyük bir hızla geleceğe yürüdüklerini söyledi. 
     Başbakan Erdoğan, Kan Ayırımı Kiti İmalat Fabrikası’nı Çankırı’ya kazandıran HEIM Medikal Teknik A.Ş’ye, Alman ortaklarına ve proje sahibi Prof. Dr. Gerd Heim’ya teşekkür etti. 
     5084 sayılı Yatırımı Teşvik Yasası kapsamında atılan adımlardan 
     birinin bugün gerçekleştiğine işaret eden Erdoğan, vergi muafiyeti, enerjide yüzde 50 indirim, SSK primlerinde indirim şeklindeki teşviklerin sürdüğünü anlattı. Erdoğan, bu yatırımın, kendileri için çok anlamlı ve yaptıkları çağrıya bir cevap olması açısından da farklı olduğuna dikkati çekerek, "Burada, teknoloji olarak, tıp alanında ilk kez ülkemizde böyle bir fabrika kuruluyor, buradan insan kanı değer kazanacak, daha kıymetli hale gelecek, sadece Türkiye’de değil tüm insanlığın hizmetine sunulacak" diye konuştu. Erdoğan, bunun için adres olarak Eldivan’ın seçilmesinin, Eldivan ve Çankırılılar için bir farklılık olacağını vurguladı. Bu örnek girişimin Eldivan’da olmasının, kendilerini gururlandırdığını belirten Erdoğan, bu adımın, 9 ay gibi kısa bir zamanda sonuçlandırılmasından duyduğu memnuniyeti dile getirdi. 
     
     "YELKENLERİN ŞİŞMESİ" 
     "Tüm yatırımlarda bu hızı bekliyoruz" diyen Erdoğan, "Bu hızla birlikte, Türkiye’nin 3 Kasım’dan sonra açtığı yelkenlerin şişerek devamını istiyoruz. AB ile ilgili olarak, 3 Ekim’de başlayacak müzakere süreci, bu yatırımlarla güç bulacaktır. Bu yatırımlar artıkça, Türkiye’nin AB içerisindeki yeri, konumu çok daha farklı hale gelecektir" diye konuştu. 
     Türkiye’nin, tarım toplumunun alışkanlıklarından, ağır işleyen bürokrasinden hızla uzaklaşarak, çağın gerektirdiği dinamizme, bu yatırımda olduğu gibi kavuştuğunu belirten Erdoğan, sözlerini şöyle sürdürdü 
     "Artık üreticilerimiz, yatırımcılarımız, eskiden olduğu gibi birbirine bakarak, birbirinden etkilenerek, en kolay yollardan, en çok bilinen sektörlerden para kazanmak yerine, yepyeni alanlarda, bilimsel sektörlere yönelerek üretim ve yatırım yollarını açıyorlar. Yıllarca teknoloji üretmeden, bilimsel buluşların ekonomik değerini göz önünde tutmadan, adeta tarım toplumunun alışkanlıklarıyla üretim yollarını aradık ama artık yeni yeni Eldivan gibi yerlerde, bilimsel üretim yapacak tesisler kurmaya başladık. 
     Yatırımcıları, yöneticileri yeni alanlara yönlendirmeye ve Anadolu’nun imkanlarını görmeye, yeni imkanlar, yeni kapılar açmaya özellikle çağırıyorum, çağırıyoruz. Bütün hayat alanlarında, yeni kapıların açılması, yatırımcılarımızın bu konuda farklı bir heyecanı hem yaşamaları, hem de ortaya koymalarını görmek bizleri ayrıca mutlu ediyor. Bürokratik noktada engeller tek tek ortadan kaldırıyor ve yatırım, teşvik için bizler de kendilerinin hizmetinde olduğumuzu bir kez daha ifade ediyorum." Erdoğan, kendi iktidarlarının farklı bir özelliği olduğunu belirterek, "Özellikle anneler bunu siz çok iyi bilirsiniz. 3 Kasım öncesi asgari ücretle kaç kilogram ekmek, kuru fasulye, kaç litre süt, kaç kilo beyaz peynir alınabiliyordu, bugün ne kadar alınabiliyor 
     Bunun hesabını yapın. 3 yıl önce beyaz eşya fiyatları neydi, bugün ne 
     Arttı mı, geriledi mi Bizim iktidarımızın farkı budur. Bunun hesabını size bırakıyorum" dedi. 
     
     "TERÖR ÜZERİNDEN SİYASET YAPILMAZ" 
     Erdoğan, terörün dünyayı son zamanlarda farklı bir şekilde tehdit ettiğini, bunun da kendilerini üzdüğünü ifade ederek, terör üzerinden siyaset yapılmayacağını, terörün bir ortak mücadele verilmesi gereken konu olduğunu kaydetti. 
     "Bu ortak mücadeleyi hep birlikte vermek durumundayız" diyen Erdoğan, şöyle konuştu 
     "Hükümet olarak biz bu mücadelenin şeklini, bütün ilgili kuruluşlarla belirleyerek yürütmekteyiz. Bu konuda hiç endişeniz olmasın. Gece-gündüz demeden, bunun çalışmalarını yapıyoruz, takipçisiyiz. Hükümet, konusunun hakimidir, konunun peşindedir. Terör, bir adi suç gibi değerlendirilebilecek bir konu değildir. Nerede, ne zaman, niçin, kimi vuracağı belli olmayan bir terör var. Teröre kimse, İslam’ı yaklaştırmasın. İslami terör, İslamcı terör gibi ifadelere asla pirim vermeyiniz, vermeyelim. Basını da tekrar uyarıyorum Asla teröre sıfat olarak İslam’ı koymayın. Dinci terör diyebilirsiniz ama İslami terör, İslamcı terör diyemezsiniz. Adı Müslüman olan birinin, terör eylemi yaptı diye, bunu, İslam’a fatura etmenin kimsenin hakkı yoktur. 
     Bunu aylarca, yıllarca söylüyoruz bizim dinimiz, barış dini, sevgi dinidir. Bizim dinimizde, bir insanı öldürmek, tüm insanlığı öldürmek gibidir. Bunun idraki içinde olan bir insanın, bırakın bir insanı öldürmeyi, -affedersiniz- bir hayvana kıyması bile mümkün değildir. Bunların hepsinin yeri, bizim dinimizde bellidir." 
     
     "BİRBİRİMİZİ YARADANDAN ÖTÜRÜ SEVECEĞİZ" 
     Erdoğan, barış ve sevgi dini olan, Yunus Emre’nin ifadesiyle, "yaradılanı, yaradandan dolayı sevme" gibi bir anlayışın olduğu bir dinde, teröre yer olamayacağını vurgulayarak, "Bizler bu noktada el ele vereceğiz, omuz omuza vereceğiz. Birbirimizi yaradandan ötürü seveceğiz" diye konuştu. 
     Etnik, bölgesel ve dinsel milliyetçiliğe karşı olduklarını ifade eden Erdoğan, Türkiye Cumhuriyeti vatandaşlığı ortak paydasında birleşilmesi gerektiğini kaydetti. 
     Başbakan Erdoğan, iktidara gelmelerinden sonra kişi başına düşen milli gelirin 4 bin 500 dolar seviyesine yükselmeye başladığını, bunun daha da iyi seviyeye geleceğini belirterek, "Hortumlar kesildikçe yükseliyor, bu hortumlar kesilecek. Artık bankalar, vatandaşı sömüren yerler olmaktan çıkıyor. Yüzde 70 ile kredi veriyorlardı, şimdi yüzde 16’ya düştü. Benim çiftçi kardeşim yüzde 59 faizle kredi alıyordu ama 
     şimdi yüzde 8-14 oranında faizle alıyor. Nereden nereye geldik" diye konuştu. 
     Erdoğan, enflasyonun yüzde 8’e düştüğünü, ihracatta patlama yaşandığını, turizm gelirlerinin artığını belirterek, Türkiye’nin her geçen gün daha iyi bir noktaya geldiğini dile getirdi. 
     Konuşmasının ardından Erdoğan, proje sahibi Prof. Dr. Gerd Heim ile kurdeleyi keserek, tesisin açılışını yaptı, tesisi gezdi. 
     
</TEXT>
</DOC>
