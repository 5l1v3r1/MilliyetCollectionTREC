<DOC>
<DOCNO> 384688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/yasam/axyas02.html </URL>
<DATE> 2005/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Derin komadan mucize kurtuluş 
</HEADLINE>
<TEXT>


İtalya'da 2 yıldır 'neredeyse ölü' sayılan Salvatore Crisafulli, mucize eseri derin komadan çıktı. Crisafulli, bu sırada yanında konuşulan her şeyi duyduğunu söyledi 

DIŞ HABERLER SERVİSİ 

İki yıldır derin komada olan, doktorların 'neredeyse ölü' olarak tanımladığı İtalyan Salvatore Crisafulli, bir mucize eseri içinde bulunduğu 'derin komadan' çıktı. 
Crisafulli, 2003 yılında geçirdiği trafik kazasının ardından derin komaya girdi. 'Öldü' gözüyle bakılan Crisafulli için tüm doktorlar bilincini yitirdiği teşhisini koydu. O günden beri sadece makinelerle 'hayatta tutulan' Crisafulli, hayata geri döndükten sonra, komada olduğu sürece yanında konuşulanları duyduğunu ve anladığını söyledi. Crisafulli, hayata dönmesini ve komada olduğu sırada yanında konuşulanları kavrayabilmesini 'mucize' olarak niteledi. 

Ötanazi karşıtları umutlandı 
"Doktorlar bilincimi yitirdiğimi söylediler. Ancak her şeyi anladım ve içten içe ağladım" diyen Crisafulli'nin İtalyan basınına bilgi veren yakınları, 38 yaşındaki talihli adamın hayata geri döndüğünde ilk sözünün, 'Anne' olduğunu aktardılar. Kardeşi de, Crisafulli'nin konuşabildiğini ve hatırladığını, ancak 3 yıl öncesi kadar sağlıklı olmasının beklenmediğini belirtti. 
Crisafulli'nin durumu, aynı durumdaki birçok hasta için istenen ve uygulanan ötanaziye karşı olanların dayanaklarını da güçlendirdi. 




</TEXT>
</DOC>
