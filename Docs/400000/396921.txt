<DOC>
<DOCNO> 396921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/spor/spo05.html </URL>
<DATE> 2005/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Şahin'den muhtıra 
</HEADLINE>
<TEXT>


Başbakan Yardımcısı Mehmet Ali Şahin, "Başarısız olanlarla devam etmek zorunda değiliz. Centilmenlik yapıp bırakmazlarsa ben gereğini yaparım" dedi 


Ankara'da basın toplantısı düzenleyen Başbakan Yardımcısı ve Devlet Bakanı Bakan Mehmet Ali Şahin, Başbakanlık Teftiş Kurulu'nu soruşturma yapmak üzere görevlendireceğini söyledi. 
Hiçbir sportif başarının Türkiye'nin itibarı ve saygınlığından önemli olmadığını belirten Şahin, "Futbol Federasyonu ile ilgili denetim yetkim var. Yaşananlara baktığımızda başarılı bir yönetim sergilenmediği gerçeğini görüyorum. Sporla meşgul olanlar Türkiye'yi küçük düşürücü davranışlarda bulunamazlar. Teftiş Kurulu'nun raporuna göre olumsuz durum varsa olağanüstü genel kurul çağrısı yapabilirim. Hiç kimse Türkiye'yi kendi ihmalleri nedeniyle sportif suç işlenen ülke olarak gösteremez" ifadelerini kullandı. 
Genel müdürlük bünyesindeki federasyon başkanlarının performanslarını değerlendireceklerini belirten Şahin, "Başarısız olanlarla devam etmek zorunda değiliz. Centilmenlik yapıp bırakmazlarsa ben gereğini yaparım" dedi. Bakan, "Bu durum Levent Bıçakcı için de geçerli mi " sorusuna da "Söyleyeceğimi söyledim. Yasaların verdiği yetkiyi kullanırım" karşılığını verdi. Ancak Bıçakcı, Şahin ile yaptığı görüşmede Bakan'ın, sözlerinin federasyonu istifaya davet olarak yorumlanmasının doğru olmadığını kendisine söylediğini iletti. 


</TEXT>
</DOC>
