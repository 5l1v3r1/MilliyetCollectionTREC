<DOC>
<DOCNO> 363986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/yasam/yas03.html </URL>
<DATE> 2005/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Golf ve otel için ağaç katliamı 
</HEADLINE>
<TEXT>


ÖMER ERBİL İstanbul 

Antalya Manavgat'ta Sorgun Ormanı'na golf sahası ve otel yapılması için ağaçların kesilmesine çevre örgütleri büyük tepki gösteriyor. Kültür ve Turizm Bakanlığı ise "Mevcut ağaç dokusu korunacaktır" diyor. İnşaatların hemen durdurulmasını isteyen TEMA, bakanlığın açıklamalarını 'alay etmek' olarak nitelendiriyor. 
'Side Turizm Alanı' kapsamında, Antalya ili Manavgat ilçesi Titreyengöl mevkiiindeki orman, 2004'te ikişer golf sahası ve otel yapılması için tahsis edilmişti. 
Çalışmaların başlamasından sonra çevre örgütleri, orman katliamı olduğunu bildirerek tepkilerini gösterdi. Kültür ve Turizm Bakanlığı şu açıklamayı yaptı "Bir golf alanı için 65 hektar alana ihtiyaç duyulurken bu alanın 150 hektar tutulmasının sebebi, ağaç kesilmesinin önüne geçmektir." 
Ancak TEMA Vakfı, golf tesisi için ormanın tamamının kesilerek, birçok bitki ve hayvan türünün yok edileceğini savundu. 





</TEXT>
</DOC>
