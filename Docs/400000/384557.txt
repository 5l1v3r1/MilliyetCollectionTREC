<DOC>
<DOCNO> 384557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sonspo20.html </URL>
<DATE> 2005/10/06/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Cisse, Liverpool'dan ayrılmak istiyor 
</HEADLINE>
<TEXT>

     İngiltere Premier Ligi takımlarından Liverpool'da forma giyen Fransız futbolcu Djibril Cisse, ilk 11'de şans bulamaması halinde takımdan ayrılacağını söyledi. 
     Fransa Milli Takımı'nda da oynayan golcü futbolcu, Liverpool'da fazla forma şansı bulamadığını belirterek, ilk 6 maçtan sadece 2'sinde ilk 11'de sahaya çıktığını belirtti. 
     Almanya'da yapılacak Dünya Kupası'nda oynamak için ilk 11'de sahaya çıkmak zorunda olduğunu kaydeden Cisse, ''Teknik direktör Benitez'den fazla bir açıklama duymuyorum. Eğer durum değişmezse Aralık ayında kararımı vereceğim. Bunun bireysellik olduğunu biliyorum, ama kariyerimi ve Dünya Kupası'nı düşünmek zorundayım'' diye konuştu. 
     Fransa Milli Takımı kampında bulunan Cisse'yi kiralayabileceklerini açıklayan Marsilya Teknik Direktörü Jean Fernandez'in yanı sıra Cisse de Fransız kulübe gelebileceği yönünde sinyaller verdi. 
     Cisse, ''Tam alışmaya başladığım bir zamanda Liverpool'dan ayrılmak zorunda kalırsam bu utanç verici, ancak ayrılırsam gideceğim ilk yer Marsilya olacak'' dedi. 
     Dünya Kupası öncesi yedek kulübesinde oturmak istemediğini ifade eden Fransız golcü, konuyla ilgili Benitez ile görüşmediğini de sözlerine ekledi. 
     
</TEXT>
</DOC>
