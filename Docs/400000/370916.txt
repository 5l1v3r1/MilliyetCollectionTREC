<DOC>
<DOCNO> 370916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/sonsiy08.html </URL>
<DATE> 2005/08/18/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Adalet Bakanlığı Almanya'daki Kılıç'ın tutuklanması talebi reddedildi 
</HEADLINE>
<TEXT>

     Adalet Bakanlığı, Sivas olaylarına ilişkin açılan davada 7 yıl 6 ay hapis cezasına çarptırılan Muhammed Nuh Kılıç’ın geçici olarak tutuklanması isteminin reddedildiğini, bu kişinin Almanya’dan iadesine ilişkin evrakın tercüme işlemlerinin sürdüğünü bildirdi. 
     Bakanlık’tan yapılan yazılı açıklamada, bazı basın yayın organlarında Kılıç’ın iadesiyle ilgili yer alan haberler dolayısıyla açıklama yapılmasına gerek görüldüğü belirtildi. 
     Kılıç’ın, iadesi amacıyla geçici olarak tutuklanmasının temininin, Almanya’dan İçişleri Bakanlığı aracılığıyla 5 Ağustos 2005 tarihli yazı ile istendiği belirtilen açıklamada, şöyle devam edildi 
     "Almanya ile birlikte ülkemizin de taraf olduğu Suçluların İadesine Dair Avrupa Sözleşmesi’nin 16. maddesine göre istenen tüm bilgi ve belgeler, bu talebimiz ekinde gönderilmiştir. 
     Ancak, Karlsruhe Eyalet Yüksek Mahkemesi’nin 16 Ağustos 2005 tarihli kararı ile adı geçen şahsın iadesi amacıyla geçici olarak tutuklanması talebimiz reddedilmiş ve iade talebimiz halen devam etmekte ise iade evrakını göndermemiz gerektiği bildirilmiştir. 
     Muhammed Nuh Kılıç’ın iadesine ilişkin evrakın tercüme işlemleri halen sürmekte olup, işlem sonucunda tamamlanan dosya, ilgili ülkeye diplomatik yoldan gönderilecektir." 
     
</TEXT>
</DOC>
