<DOC>
<DOCNO> 363708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/son/sontur10.html </URL>
<DATE> 2005/07/23/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Deniz keyfi acı bitti 
</HEADLINE>
<TEXT>

     
     Taylan YILDIRIM İZMİR, DHA 
     
İZMİR'in Seferihisar ilçesinde bir metre yüksekliğindeki kayalıktan balıklama suya dalınca boynunu kıran Ali Vatansever, kaldırıldığı hastanede hayatını kaybetti. 
     Olay, geçtiğimiz 16 Temmuz'da Seferihisar ilçesi Ekmeksiz plajında saat 13.30 sıralarında meydana geldi. Bir reklam şirketinde çalışan 24 yaşındaki Ali Vatansever, hafta sonu tatilinde denize girmek için arkadaşlarıyla Seferihisar'a gitti. Burada bir süre denizde yüzdükten sonra bir metre yüksekliğindeki kayalığa çıkan Vatansever, balıklama suya atladı. Yaklaşık 70 cm derinliğindeki suda başını hızla yere çarpan Vatansever'in boynu kırıldı. 
     Seferihisar Devlet Hastanesi'nde ilk müdahalesi yapılan Vatansever, daha sonra Atatürk Devlet Hastanesi'ne sevk edildi. Yoğun bakım ünitesinde 7 gün yaşam savaşı veren Ali Vatansever, çabalara rağmen kurtarılmadı. Vatansever'in acı haberinie alan yakınları göz yaşlarına boğuldu. Olayla ilgili soruşturma başlatıldı. 
     
</TEXT>
</DOC>
