<DOC>
<DOCNO> 389397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/spor/spo12.html </URL>
<DATE> 2005/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
A kalite rekabet 
</HEADLINE>
<TEXT>


Süper Lig'de kanıksanan iki takımlı liderlik çekişmesi heyecan barometresini düşürürken, A Kategorisi'nde nefesleri kesen zirve yarışı sporseverlerin imdadına yetişiyor. Potaya girmek için her hafta kora kor mücadeleler yaşanıyor 

CEVDET ERGUN 


ikinci Lig A Kategorisi'nde dokuzuncu hafta geride kalırken, yarışta söz sahibi olmaya çalışan Bursaspor, Antalyaspor, Sakaryaspor ve Altay'ın haftayı galibiyetle kapatması zirve yangınını körükledi. 
Dört büyüklerin hakimiyetinin ötesine geçemeyen Süper Lig'de bu sezon liderlik koşusunun Fenerbahçe ile Galatasaray arasında sürmesi sporseverlerin beklentilerini törpülerken, A Kategorisi adına yakışır "A kalite" rekabete sahne oluyor. Bursaspor'un iki haftalık bir aradan sonra 3 puan açlığını Yozgat önünde gidermesi, Antalyaspor'un Mersin İdmanyurdu'nu eli boş göndererek, üç maçlık seri yakalaması, Sakaryaspor'un İsmail Kartal'lı Mardinspor önünde terlemesine rağmen kazanması tepedeki çekişmeyi maksimum seviyesine çıkardı. "Üç silahşorlar" gibi birbirine sıkı sıkıya kenetlenen üç takımın aralarındaki puan farkının açılmasına izin vermeyip, haftayı galibiyetle kapatması lig ateşinin de yükselmesine yol açtı. 
Gaziantep Büyükşehir Belediye'yi 2-0 yenerek, haftanın tek deplasman fatihi olmayı başaran Altay, tutunmaya çalıştığı üçlü grubun ensesindeki yolculuğunu sürdürdü. Karşıyaka, son üç maçında boyun eğmeyen ve İstanbul Büyükşehir Belediyespor'a çelme takarak geçen haftanın sürprizini yapan Akçaabat Sebatspor'un bileğini bükemeyince kaderine razı oldu. Sakatlar ve milli takım kamplarında yer alan iki oyuncusu yüzünden İzmir'e eksik gelen Sebat, özverili futbolu nedeniyle Başkan Şenol Bulut'tan tebrik aldı. 

Uçar, uçuruyor 
Elazığspor, kritik maçta İstanbul Büyükşehir Belediye deplasmanında bir puanla teselli bulurken, İstanbulspor da son haftaların flaş takımı Uşak'a teslim olarak, pota içinde yer alma kavgasında bir adım geriye düştü. Turgut Uçar'la büyük bir çıkış yakalayan Uşakspor, yenilmezlik serisini dört maça çıkardı, toplam 8 puan topladı. 
Puan cetvelindeki diğer sıralara göz atıldığında Kocaelispor, dört önemli eksikle çıktığı mücadelede Orduspor'u 4-2 yenerek, üç haftalık galibiyet orucunu bozdu. Fuat Yaman ilk üç puana kavuşurken, ağır eleştirilerle karşılaşan Başkan İbrahim Saral'ın da nefes almasını sağladı. Tecrübeli silah Orhan Kaynak'ın maç eksiğine rağmen çıktığı karşılaşmada takımını öne geçiren golü atması, Körfez ekibi için ayrı bir sevinç kaynağı oldu. 
Türk Telekom, dibe demir atan Dardanel engelini tek golle aşarak, evinde son üç sınavında 7. puanını aldı. Ligde 9 puanı bulunduğunun göz önüne alınması ve sahasında Altay'a 9 kişiyle kafa tuttuğunun hatırlanması halinde Başkent ekibinin misafirler için nasıl bir tehlike yarattığı daha net anlaşılıyor. 

HAFTANIN KARMASI 
Ergin Uşak 
Ömer Aysan Bursa 
Hüseyin İst.B.Bld. 
Erhan Kocaeli 
Hakan Çimen Antalya 
Aykan T.Telekom 
Uğur Kocaeli 
Mehmet Altay 
Ufuk A.Sebat 
Umut Uşak 
Murat Sakarya 

HAFTANIN TAKIMI 
Altay 

HAFTANIN FUTBOLCUSU 
Umut Uşakspor 

HAFTANIN TEKNİK DİREKTÖRÜ 
Turgut Uçar Uşakspor 

2. LİG A KATEGORİSİ TAKIMLAR O G B M A Y P Bursaspor 9 7 2 0 17 3 23 Antalya 9 7 1 1 21 7 22 Sakarya 9 6 2 1 13 5 20 Altay 9 5 3 1 15 11 18 Karşıyaka 9 4 3 2 13 13 15 Elazığ 9 3 5 1 12 7 14 İstanbulspor 9 4 2 3 13 10 14 İst.B.Ş.Bld. 9 4 1 4 10 7 13 Ordu 9 3 3 3 15 12 12 Uşak 9 3 2 4 11 12 11 A.Sebat 9 2 4 3 12 13 10 Kocaeli 9 2 3 4 10 15 9 T.Telekom 9 2 3 4 8 14 9 Mersin İd.Y. 9 2 2 5 8 14 8 Yozgat 9 1 4 4 9 15 7 Mardin 9 2 1 6 7 15 7 G.Antep B.Ş.B. 9 2 0 7 12 17 6 Dardanel 9 1 1 7 3 19 4 
TOPLU SONUÇLAR G.Antep Bld. - Altay 0-2, Bursa - Yozgat 2-0, Kocaeli - Ordu 4-2, Uşak - İst.Spor 3-1, T.Telekom - Ç.Dardanel 1-0, İst.B.Bld. - Elazığ 0-0, Karşıyaka - A.Sebat 1-1, Sakarya - Mardin 2-1, Antalya - Mersin İY 2-1 

HAFTANIN MAÇLARI 
Ordu-G.Antep B.Ş.Bld, Altay-Uşak, İstanbulspor-Bursa, Yozgat-İst.B.Şehir Bld, Elazığ-Karşıyaka, Dardanel-Kocaeli, Mardin-T.Telekom, A.Sebat-Antalya, Mersin İ.Y-Sakarya 


</TEXT>
</DOC>
