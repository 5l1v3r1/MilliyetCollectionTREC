<DOC>
<DOCNO> 358621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/soneko06.html </URL>
<DATE> 2005/07/06/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
TBB'den faiz dışı fazla uyarısı... 
</HEADLINE>
<TEXT>

     Türkiye Bankalar Birliği TBB Makro Ekonomi Alt Çalışma Grubu’nun hazırladığı raporda, faiz dışı fazlanın geçen yıl performansının gerisinde kaldığı belirtilerek, "Ek tedbirler alınması gerekeceği" değerlendirmesi yapıldı. 
     TBB Makro Ekonomi Alt Çalışma Grubu’nun hazırladığı raporda, faiz dışı fazlada bu yılın ilk 5 ayında 12 milyar YTL ile geçen yılki performansın gerisinde kalındığı anlatılırken, "Mevcut durum ilerleyen aylarda ek tedbirler alınmasını gerektirebilir. Aksi durumda yüzde 6.5 faiz dışı fazla hedefinin yılın son çeyreğinde faiz dışı dengedeki geleneksel bozulmayla zora girebilmesi ihtimal dahilindedir" değerlendirmesi yapıldı. 
     
     KURDA HIZLI DÜŞÜŞ ÖNGÖRÜLÜYOR 
     Raporda yer alan 2005 kur simülasyonuna göre, yıl içinde dolar kurunun 1.350-1.450 bandında hareket etmesinin programla uyumlu olduğu belirtildi. Döviz piyasasında hızlı yükselişlerin hala öngörülebilir olmadığı kaydedilirken, "Ancak piyasa oyuncularının ekonomik aktivitedeki değişimleri doğru algılamaları durumunda kurdaki hızlı düşüşler öngörülebilir görülüyor" denildi. Raporda uygulanan döviz piyasasında kayıp modeline göre, yüzde 95 güven aralığında en fazla yüzde 1.36’lık zararın tolere edilebilir olduğu belirtildi. 
     
     FAİZ İNDİRİMİNDE SAPMA 
     Raporda, 2002 yılı başında 14 puan olan kredibilite açığının, son 3 yılda enflasyon hedefinin tutturulmasıyla eksi seviyelere düştüğü ve Merkez Bankası’nın kredibilite bonosuna ulaşmış durumda olduğu kaydedilirken, Merkez Bankası’nın faiz indirimleriyle ilgili şu değerlendirme yapıldı 
     "Piyasa faiz oranları, enflasyona ilişkin bekleyişler ve TCMB’nin sağladığı kredibilite bonosu son 2 yıldır TCMB’nin gerçekleştirdiği faiz indirimlerini açıklayıcı kılmaktadır. Ancak son dönemlerdeki indirimlerde hafif sapma gözlenmektedir." 
     
     İKİNCİ YARI ORTALAMA FAİZ YÜZDE 14.5 OLMALI 
     Merkez Bankası’nın gecelik faiz oranlarını bu yıl 3.75 puan indirmesine karşın gösterge faiz oranının aynı trendde düşmemesi nedeniyle aradaki farkın açıldığı anlatılan raporda, "Benchmark referans faiz oranı simülasyon modeli"ne göre yüzde 18-18.5 bileşik faiz aralığının gerçekleşme olasılığının yüzde 3.2 olduğu kaydedildi. 
     Raporda, "Baz senaryoda kalınması için yılın ikinci yarısında ortalama faizin yüzde 14.5, yüzde 15 olmalı" denildi. 
     
     İHRACATTA İTHALAT BAĞIMLILIĞI ARTIYOR 
     Petrol fiyatlarında son dönemde yaşanan rekor yükselişe dikkat çekilen raporda, yakın zamanda petrol fiyatlarının 45 doların altına gerileme ihtimali bulunmadığı kaydedildi. 
     İhracatın ithalata bağımlılığının artıyor olmasının dış ticaret açığının artmasına neden olduğu, dış ticaretteki yapısal sorunların da cari açığın genişlemesine yol açtığı saptaması yapıldı. 
     
     2005 FİNANSMAN İHTİYACI 95 MİLYAR DOLAR 
     Raporda Ocak-Nisan döneminde 2004 yılı toplamındaki finansman ihtiyacının yüzde 42’si oranında dış finansman sağlandığına dikkat çekilerek, "Trendin değişmemesi durumunda 2005 yılı toplam finansman ihtiyacının 90-95 milyar dolar seviyesine ulaşacağı tahmin ediliyor" denildi. 
     
</TEXT>
</DOC>
