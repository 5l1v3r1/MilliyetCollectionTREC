<DOC>
<DOCNO> 372061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/yasam/yas01.html </URL>
<DATE> 2005/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlıklı ve zinde yaşamın sırrı posalı besinler 
</HEADLINE>
<TEXT>


Çok acıkmayı önler, bağırsakları çalıştırır, pek çok hastalığı engeller... Besinlerin sindirilmeyen kısmı 'posa', formda kalmanın da en önemli anahtarlarından biridir 

TAYLAN KÜMELİ bir kibrit kutusu lezzet 

Sağlıklı zayıflama konusunda bilgi bombardımanına tutulduğumuz şu günlerde kısaca söylenebilir ki "önemli olan doğru besinleri seçmektir". Doğru besin seçme konusundaki en büyük kriterlerden biri de besinlerin 'posa' değeridir. 

En çok fasulyede... 
Besinlerin sindirilmeyen kısmına 'posa' denir. Bitki hücre duvarını oluşturan ve bitkinin yenemeyen kısımlarına ise 'diyet posası' adı verilmektedir. Nohut, mercimek gibi kuru baklagiller ile ceviz, fındık gibi sert kabuklu meyvelerin diyet posası içerikleri yüksektir. Sebzeler içerisinde diyet posası içeriği en yüksek olanlar, taze fasulye ve bezelyedir. 

Kilo verdirir 
Meyvelerin diyet posası içerikleri tüketim şekline göre değişir. Kabuklu yenen meyvelerle daha çok diyet posası alınır. Kepeği ve özü ayrılmış tahıl ürünlerinin posa içerikleri düşüktür. Yüksek posalı diyetler bağırsakları çalıştırır, kilo vermeyi kolaylaştırır. Günde 5 porsiyon taneli tahıl tüketmek şarttır. 

Tokluk yaratır 
Posa, diyetin enerji yoğunluğunu azaltıp tokluk duygusunu artırarak şişmanlığın önlenmesine de yardımcı olur. 
Diyet posası, mide içeriğinin yoğunluğunu arttırarak midenin boşalmasını geciktirir. Mide boşalmadığı için bireyin yeme istediği azalır. 
Özellikle posa içeriği yüksek besinler bol su ile tüketildiğinde, doyum hissi daha uzun olur. 

Hastalıklara karşı... 
Diyetin posa içeriği ile bazı hastalıkların oluşum sıklığı arasında da ilişkiler kurulmuştur. Örneğin, az posalı diyet alan Batı toplumlarında kalın bağırsak hastalıklarının, kolit ve kanserin, fazla posalı diyetle beslenen Afrika toplumlarından daha sık görülmüştür. Afrika toplumlarında ise kalp hastalıkları ve apandisite de Batı toplumlarına göre daha az rastlanır. 
Posa içeriği yüksek tahıl ve kuru baklagilleri çok tüketen toplumlarda insüline bağımlı olmayan şeker hastalığı görülme sıklığı düşüktür. 

Hangi besinde ne kadar posa var Besin Posa değeri 100 gr Buğday kepeği 44 Kuru barbunya 25.9 Kuru kayısı 24 Kuru incir 18.5 Badem 14.3 Kurutulmuş domates 12.3 Yer fıstığı 6.8 Taze bezelye 5.2 Tam buğday ekmeği 4 Taze fasulye 3.8 Muz 3.4 Havuç 2.9 Armut kabuklu 2.9 Elma kabuklu 2.7 

Haftanın öğüdü 
'Glisemik indeks'e dikkat edin 
'Glisemik indeks' bir karbonhidratın kan şekeriniz üzerindeki etkisinin ölçülmesidir. Bir besinin glisemik indeks değeri, onun kan şekeri seviyesini nasıl etkilediğini gösterir. Kana hızla karışan ve kan şekerini fazlaca yükselten besinler indeksi yüksek besinlerdir. Kuru baklagiller, sebze ve meyveler de karbonhidrat içerir. Glisemik indeks, beyaz ekmek ve glikoz çay şekeri referans alınarak değerlendirilir. Bu besinlerin glisemik indeksleri 100 olup, sağlıklı beslenme ve zayıflama diyetlerinde önerilmemektedir. Ayrıca besinlerin pişirilme şekli, nişasta, lif, protein ve yağ içeriği ile hazırlama şekli glisemik indeksi etkiler. 

Haftanın besini 
Patlamış mısır 
Haşlanmış veya közlenmiş mısırın glisemik indeksi yüksektir yani kan şekerinizi hızla yükseltip çabuk acıkmanıza neden olur. Oysaki patlamış mısırın, yüksek posa içeriği sayesinde glisemik yükü azdır. Yağsız ve tuzsuz olarak hazırlanmış patlamış mısır, zayıflama diyetlerinde veya canınız abur cubur istediğinde sınırsız tüketilebilir. 


</TEXT>
</DOC>
