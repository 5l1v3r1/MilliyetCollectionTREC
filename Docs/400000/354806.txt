<DOC>
<DOCNO> 354806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sonspo10.html </URL>
<DATE> 2005/06/23/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Trabzonspor'un muhtemel rakibi belli oluyor 
</HEADLINE>
<TEXT>

     Trabzonspor'un Avrupa Şampiyonlar Ligi 2. ön eleme turundaki muhtemel rakibi yarın belli olacak. 
     Kulüp yönetim kurulu üyesi Önder Bülbüloğlu ve Metin Akbaşoğlu, kura çekimi için İsviçre'nin Nyon kentine gittiler. 
     Önder Bülbüloğlu, AA muhabirine yaptığı açıklamada, bu turlardaki ekiplerin Trabzonspor'a oranla güçsüz takımlar olduklarını belirterek, ''Kim çıkarsa çıksın bizim için farketmez'' dedi. 
     Bu sezon Avrupa Şampiyonlar Ligi'ne mutlaka katılmak istediklerini ifade eden Bülbüloğlu, ''Geçen sezon başaramamıştık. Ancak bu sezon daha tecrübeliyiz. 2 ön eleme turunu da geçip Avrupa Şampiyonlar Ligi'ne katılmak istiyoruz'' diye konuştu. 
     Bülbüloğlu, Akbaşoğlu ile birlikte kura çekiminin ardından Avrupa'da transfer görüşmeleri yapacaklarını bildirdi. 
     Polonya'ya gitmeyi düşenen yöneticilerin Legia Varşova takımının forvet oyuncusu Marek Saganowski'nin transferini gerçekleştirebilecekleri kaydedildi. 
     
</TEXT>
</DOC>
