<DOC>
<DOCNO> 351777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sondun39.html </URL>
<DATE> 2005/06/14/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Talat Türkiye'nin Rumlara limanlarını açması mümkün değil 
</HEADLINE>
<TEXT>

     KKTC Cumhurbaşkanı Mehmet Ali Talat, Rum yönetiminin KKTC deniz ve hava limanlarına boykotu sürerken Türkiye'nin limanlarını Rum yönetimine açmasının mümkün olmadığını söyledi. 
     Talat, bir kabulünde gazetecilerin gündeme ilişkin sorularını yanıtladı. Talat, Rum yönetimini de kapsayan gümrük birliği ek protokolünün dün AB tarafından onaylandığını, birkaç hafta içinde de Türkiye tarafından imzalanmasının beklendiğinin anımsatılması üzerine, özetle şunları söyledi 
     ''Ek protokol imzalanıyor, bu zaten sürpriz değil. Ek protokolün imzalanması, limanların açılması demek değil. Türkiye'nin limanlarını açması söz konusu değil. Rum tarafı Kıbrıs Türk liman ve havaalanlarına boykot uygularken, Türkiye'nin limanlarını Rumlara açması mümkün değil. Bu olmayacak. Bu konuda Türkiye'nin ve bizim önerilerimiz var.'' 
     
     RUS TURİSTLERİN KKTC ZİYARETİNİN ENGELLENMESİ 
     Talat, Rus turistlerin KKTC ziyaretinin Rusya tarafından engellenmesini ise ''Rusya'nın tarafsızlığına uygun değil. Demek ki anlatmak için daha çok çalışmamız lazım'' sözleriyle değerlendirdi. 
     Rus turistlerin KKTC ziyaretini engelleyen Rusya'ya karşı KKTC Dışişleri Bakanlığı'nın girişimde bulunduğunu belirten Talat, ''daha ileri boyutlu'' girişimlerin de olacağını bildirdi. 
     Rusya Dışişleri Bakanı Sergey Lavrov'un geçen hafta Güney Kıbrıs'ı ziyaret etmesine karşın, KKTC'ye geçme davetlerini kabul etmediğini ve Güney Kıbrıs'taki büyükelçilikte görüşme önerisinde bulunduğunu anımsatan Talat, özetle şunları kaydetti 
     ''Bu tutum, Güvenlik Konseyi üyesi Rusya'nın tarafsızlığına uygun değil. Geleneksel Rus-Rum işbirliği. Ama ben Rusya'nın bize düşman olduğunu kabul etmiyorum, buna gerek de yok. Demek ki gerçek durumu Rusya'ya yeterince anlatamadık. Daha çok çalışmalı, daha çok göz önünde olmalıyız.'' 
     
     BRÜKSEL'DE ''GİZLİ'' TEMASLAR 
     Cumhurbaşkanı Mehmet Ali Talat, bir başka soru üzerine de Türk ve Rum heyetlerin katılımıyla Brüksel'de yapılan temasların devam ettiğini söyledi. 
     Talat, bir gazetecinin, ''Brüksel'deki temaslar hakkında bilgi verebilir misiniz'' sorusuna, ''Yorum yok, görüşmeler gizli. Halen devam ediyor. Bitince açıklayacağız'' karşılığını verdi. 
     Öte yandan, Rum yönetimi sözcüsü Kipros Hrisostomidis, aynı konuyla ilgili yaptığı açıklamada, ''Tüzüklerin ele alınacağı bir toplantıya katılmak için AB dönem başkanlığından gelen davete icabet edildi. Gizlilik süreçle değil, temasların içeriğiyle ilgilidir'' dedi. 
     Kıbrıslı Türk ve Rum heyetler, AB gündemindeki mali yardım ve doğrudan ticaret tüzükleriyle ilgili çalışmalar çerçevesinde dönem başkanı Lüksemburg'un girişimleriyle bir süreden beri ortak çalışma yapıyor. KKTC'nin Cumhurbaşkanlığı Müsteşarı Raşit Pertev, Rum yönetiminin de Başkanlık Diplomatik Büro Müdürü Tasos Conis başkanlığındaki heyetle temsil edildiği toplantılar, bu hafta da devam edecek. 
     
</TEXT>
</DOC>
