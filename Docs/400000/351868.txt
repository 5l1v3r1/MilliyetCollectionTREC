<DOC>
<DOCNO> 351868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sonsiy21.html </URL>
<DATE> 2005/06/14/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Uğur Dündar Bilgilerden Başbakan Yılmaz'ın haberinin olmaması şaşırtıcı 
</HEADLINE>
<TEXT>

     Eski Başbakan Mesut Yılmaz ile eski Devlet Bakanı Güneş Taner’in Yüce Divan’da yargılandığı davada tanıklık yapan gazeteci Tuncay Özkan, "Yiğit ile Çakıcı arasındaki kasetten söz edince Yılmaz, o zaman mafyanın parmağının olduğu bir ihale olmaz bu ihale iptal olmuştur. Bunu böyle bilin dedi" diye konuştu. 
     Duruşmanın öğleden sonraki bölümünde sanık Mesut Yılmaz salona girerken, salondaki bazı eski ANAP’lılar ayağa kalktı. 
     Duruşmada gazeteci Tuncay Özkan tanık olarak dinlenildi. Türkbank ihalesi ilgili pek çok şey bildiğini, mafyanın Türkbank’ı nasıl ele geçirmek istediğini ve bu konuda nasıl çarpıştığını bildiğini belirten Özkan, ama "Mesut Yılmaz’ın Türkbank’ı satarak karşılığında bir medya düzeni kurma isteğini bilmediğini" söyledi. 
     Yüce Divan’a başkanlık eden Haşim Kılıç’ın Korkmaz Yiğit ile kaç kez görüştüğünü sorması üzerine Özkan, Yiğit ile 6 kez görüştüğünü, bunlardan birisinde Yiğit’in kendisine iş teklif ettiğini kaydetti. 
     Özkan, şöyle konuştu 
     "Bu görüşme döneminde Türkbank olayı ortada yoktu. Haluk Şahin ile birlikte Yiğit’in Maya Sitesi’ndeki ofisine gittik. Yiğit’e neden medya sahibi olmak istediğini sordum. ’Çalışanların daha iyi koşullarda yaşaması için’ cevabını verdi. Bize transfer karşılığında birer milyon dolar teklif etti. İkinci görüşmede, benimle çalışmak istediğini söyledi. Bir milyon doları 1.5 milyon dolara çıkardı. Bir başka görüşme uçakta gerçekleşti. Yine iş teklifini yineledi. Sonraki görüşmeler Yiğit’in yargılanma sürecinde gazetecilik ilişkisi içinde oldu." Özkan, bir soru üzerine, Mehmet Elkatmış’ın Uğur Mumcu Vakfı’nın açılış töreninde işadamı Korkmaz Yiğit ile Alaattin Çakıcı arasındaki kasetten bahsettiğini belirterek, Fikri Sağlar’ın kendisiyle görüşerek kaseti dinletmek istediğini anlattı. Özkan, şöyle devam etti 
     "Sağlar ile Kanal D’nin Ankara Temsilciliğine gittik ve kaseti orada dinledik. Kasetin montaj olmadığını tespit ettik. Kaseti yayınlamak için Sağlar’dan izin istedim. Ama Sağlar, bunu basın toplantısı ile açıklayacağını söyledi. Kasetten notlar aldım. Aynı gün Başbakan Yılmaz ile görüşerek ona da olayı anlattım. Yılmaz, ’Kulaklarınla duydun mu ’ dedi. Ben de ’evet’ dedim. Yılmaz, ’O zaman mafyanın parmağının olduğu bir ihale olmaz bu ihale iptal olmuştur. 
     Bunu böyle bilin’ dedi." 
     
     "MAFYANIN BELİ O DÖNEMDE KIRILDI" 
     Türkbank ihalesinin iptal edilmesinin ardından ihale sürecine ilişkin bilgi vermek üzere Başbakanlık’ta "basınla yüzleşme toplantısı" yapıldığını ve buraya 16 gazetecinin katıldığını belirten Tuncay Özkan, dönemin Başbakanı Yılmaz’ın açış konuşması yaptığını, dönemin İçişleri Bakanı Kutlu Aktaş’ın ihale süreciyle ilgili bilgi aktardığını belirtti. Özkan, bu toplantıda Yılmaz’ın ifadelerinde bir çelişki görmediğini ve gazetecilerin toplantıdan memnun ayrıldığını ifade etti. 
     O dönemde, İstanbul’da mafyanın işadamlarından zorla para aldığını, böyle bir dönemden geçildiğini ifade eden Özkan, o dönemde mafya ile uğraşmanın zor olduğunu anlattı. 
     "Mesut Yılmaz’ın Türkbank’ın mafyanın eline geçmemesi için çaba sarfettiğini" dile getiren Özkan, "Bütün mafya babaları Yılmaz’ın başbakanlığı döneminde yurtdışından getirildi. Mafyanın beli o dönemde kırıldı. Türkiye’de mafyanın karşısında durmak her babayiğidin harcı değildir" dedi. 
     Özkan, gazetecilerin de tehdit aldığını bu yüzden mafya ile ilgili sadece birkaç kişinin haber yapabildiğini ifade ederek, "Benim siyasi yandaşlığım yoktur. ANAP’a hiç oy vermemiş birisi olarak söylüyorum. 
     Yılmaz’ın bu dönemdeki çabalarını görmezsek haksızlık etmiş oluruz" diye konuştu. 
     
     "DEVLET DESTEKLİ OLMAZSA KIRMIZI PASAPORT NASIL ALINIR " 
     Özkan’ın bu sözleri üzerine salondan "Bravo" sesleri yükseldi. 
     Tuncay Özkan, bir soru üzerine Alaattin Çakıcı ve diğer mafya babalarıyla hiç görüşmediğini söyledi. Mafyanın var olabilmesi için siyasetçi ve bürokrat ayağı olması gerektiğini ileri süren Özkan, "Mafya devlet destekli olmazsa varlığını sürdüremez" diye konuştu. 
     Özkan, 1996 yılında yapılan her ihaleden mafyanın pay aldığını iddia ederek, işadamlarının tehdit aldığını bu nedenle cep telefonlarını taşımadıklarını söyledi. Özkan, "Çakıcı Türkiye’de istediği gibi geziyor. Devlet destekli olmazsa kırmızı, yeşil pasaportu nasıl alır " diye konuştu. 
     Tanık olarak dinlenilen gazeteci İsmet Berkan da davayla ilgili bilgilerinin yazdıklarından ve bir vatandaş gibi okuduklarından ibaret olduğunu söyledi. Bu konuda birisi 18 Ekim, diğeri 20 Ekim 1998’de olmak üzere iki yazı yazdığını anlatan Berkan, bu yazılarında ihalenin yapıldığı 4 Ağustos 1998’de Emniyet Genel Müdürlüğü’nden Merkez Bankası’na gönderilen bilgi notunu anlattığını söyledi. 
     Dönemin Merkez Bankası Başkanı Gazi Erçel’in bilgi notunun ihale sonuçlandıktan sonra kutlama yaparken geldiğini kendisine söylediğini ifade eden Berkan, Erçel’in "Bu saatten sonra yapacak birşey yoktu. 
     Ertesi gün toplandık. Aynı bilgi notu Başbakanlığa da gönderildiği için birşey yapmadık" dediğini aktardı. 
     Berkan, dönemin Hazine’den sorumlu Devlet Bakanı Güneş Taner’e Korkmaz Yiğit’in bu ihaleyi alabilecek mali gücü olup olmadığını sorduğunu, Taner’in de "Parası varsa öder" dediğini belirten Berkan, Taner’in bu sözlerinden "olayı hafife aldığı izlenimini edindiğini" kaydetti. 
     
     "BEN ALDIKAÇTI DEĞİLİM" 
     Mesut Yılmaz’ın avukatı Uğur Alacakaptan’ın tanık Berkan’a çeşitli sorular yöneltmesi üzerine Haşim Kılıç, Alacakaptan’ı "Sayın Aldıkaçtı" diyerek uyardı. Bunun üzerine Alacakaptan, "Ben Aldıkaçtı değilim" dedi. Yanlışını düzelterek sözlerine devam eden Kılıç, "Tanıklardan kanaat isteme yoluna gidiyorsunuz. Bilgi ve görgülerine dayalı soru sorun" diye konuştu. 
     Tanık gazeteci Uğur Dündar da Yılmaz’ın başbakanlığı döneminde Türkiye’nin gelişiminin önündeki en büyük engelin yolsuzlukla mücadele olduğunu söyledi. 
     Yılmaz’ın mafya, çıkar amaçlı suç örgütleri ve çetelerle ciddi bir mücadele yürüttüğünü anlatan Dündar, o dönemde yurtdışındaki çete liderlerinin Türkiye’ye getirilmeye başlandığını söyledi. 
     İhaleye katılan 5 işadamından 4’ünün cezaevinde bulunduğunu ifade eden Dündar, "Bu kişilerin siyasete yanaşmak, yaslanmak onlardan aldıkları güçle Hazine’ye kaymak, siyasetçiye belli ölçüde destek olmak, zenginliklerini zenginlik katmak amacında olduklarını" savundu. 
     Yiğit’ten iş teklif aldığını belirten Dündar, şöyle konuştu 
     "Tuncay Özkan bir gün geldi. MİT’ten Yiğit hakkında Çakıcı ilgisi olduğu yolunda duyumlar aldığını söyledi. Yiğit’i arayarak Çakıcı ile irtibatı olup olmadığını sordum. Yiğit, yemin billah ederek, Çakıcı ile ilişkisi olmadığını, sadece eşinin Platin konutlarından daire aldığını bunun dışında konuşmadığını anlattı. Bu açıklamalar beni tatmin etmedi. Yılmaz’a sordum. Muteber bir işadamı olduğunu, bazı duyumlar aldıklarını bunlara itibar edemediklerini söyledi." Dündar’ın bu açıklamaları üzerine söz alarak yeniden tanık kürsüsüne gelen Tuncay Özkan, Yiğit’in Çakıcı ile ilişkisi olduğu bilgisini MİT’ten almadığını, bu bilginin mafya kaynaklı olduğunu ifade ederek, "Gizli oturum yaparsanız kaynağımı açıklarım" dedi. 
     Açıklamalarının doğru olduğunu savunan Dündar, Türk polisinin havada uçan kuştan bile haberinin olabileceğini, bu bilgilerden Başbakan’ın haberinin olmamasının şaşırtıcı olduğunu ileri sürdü. 
     
     "KURUMLARIN ZAAFI DA DİKKATE ALINMALI" 
     Duruşmada söz alan sanık Mesut Yılmaz, Dündar ve Sedat Ergin’in, "Çakıcı ile Yiğit arasında bir ilişki varsa bundan Başbakan’ın haberi olur" şeklinde değerlendirmede bulunduğunu anımsattı. Yılmaz, şöyle konuştu 
     "Ben de duruşmanın başından beri söylüyorum. Elimde somut bilgi yoktu. Ben bu kadar bu işin peşindeyim. Bana bu konuda Emniyet Genel Müdürlüğü ve MİT elinde delil olmadığını söylüyor. Sonradan anlaşılıyor ki Emniyet’te kaset var. MİT’te ise buradan ayrılan şahıs ABD’de özel bir web sitesi kuruyor ve Çakıcı-Yiğit arasındaki konuşmaları burada yayınlıyor. Bu kişi Mehmet Eymür’dür. Bu konuşmaları özel koleksiyonu gibi internet üzerinden yayınlaması söz konusu. Heyet, beni burada yargılarken devletin kurumlarının zaafını da dikkate almasını rica ediyorum." Tanık Turan Akköprülü de Yılmaz’ı çok uzun süredir tanıdığını ve dost olduklarını söyledi. Dava konusu suçlamalarla ilgili bilgisi bulunmadığını belirten Akköprülü, Yiğit’in kendisine iş teklif ettiğini söyledi. 
     Tekrar söz alan sanık Yılmaz, Yiğit’e Akköprülü’yü işe alması konusunda tavsiyede bulunmadığını, bunun "referans gibi" algılanması gerektiğini söyledi. 
     
</TEXT>
</DOC>
