<DOC>
<DOCNO> 369627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/guncel/axgun02.html </URL>
<DATE> 2005/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bakan' gibi karşılandı 
</HEADLINE>
<TEXT>


Oğlu Hamit Bayram'ın Emniyet'ten kaçırılması davasında, kararın ardından tahliye edilen eski Van Milletvekili Mustafa Bayram'ı memleketinde 2000 yakını coşkuyla karşıladı 

OSMAN BEKLEYEN, FEYAT ERDEMİR Van DHA 

Eski Van Milletvekili Mustafa Bayram, oğlu Hamit Bayram'ın, Van Emniyet Müdürlüğü Bölge Trafik Şube Müdürlüğü'nden kaçırılması olayıyla ilgili olarak İzmir 8. Ağır Ceza Mahkemesi'nin kararıyla 12 kişiyle birlikte yargılandığı davada 5 yıl hapis cezasına çarptırıldı. 
Kalp hastası olduğu için Ege Üniversitesi'nde tutuklu olarak tedavi gören Bayram, tutuklu bulunduğu süre göz önüne alınarak tahliye edildi. Önceki gün tahliye olduktan sonra karayoluyla yola çıkan Bayram'ın yakınları ve mensubu olduğu Şerefhan aşireti, Van - Bitlis karayolunda 300 araçlık konvoy oluşturdu. 

Bakan söz verdi iddiası 
Tatvan'da oğulları eski Edremit Belediye Başkanı Hecer Bayram ve Hişar Bayram'ın karşıladığı Bayram'ı, Van'ın Gevaş ilçesi yakınlarında toplanan 2000 kişi alkışladı. 8 ay tutuklu kalan Bayram, devlete karşı yanlış yansıtıldığını savunarak, "Devlet de haklı olarak üzerime geldi ve tutukladı. Ama sağlık olsun. Devletime hiç gücenmedim, saygılıyım. Dosyam Van'da kalsaydı, kötü zihniyetli insanlar beni daha fazla mağdur etmek için kötü yollara başvuracaklardı" dedi. Edremit'teki evinin bahçesinde 2000 yakınına yemek veren Bayram, yaptığı konuşmada tutuklanmadan önce açılış için Van'da bulunan Milli Eğitim Bakanı Hüseyin Çelik'i telefonla arayarak oğlu için yardım istediğini, Çelik'in de kendisine yardım sözü verdiğini öne sürdü. 
Bayram, Yargıtay'ın kararı onaması halinde yeniden cezaevine girecek. 


</TEXT>
</DOC>
