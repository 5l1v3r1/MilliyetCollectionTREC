<DOC>
<DOCNO> 368237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/spor/ydemirkol.html </URL>
<DATE> 2005/08/09/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Kleberson ve Pires 
</HEADLINE>
<TEXT>



Beşiktaş'ın getirdiği Kleberson ve Galatasaray'ın peşinde koştuğu Pires'e bakıyorum. Bir de Galatasaray ve Beşiktaş'ın oyunlarına. Denkleştiremiyorum. Pires getirilebilse, sanıldığı kadar olmasa da, en azından ismen büyük bir transfer olacaktı. Evet, o büyük bir yetenektir ama Arsenal'in bir kırgın Fransızlar Kulübü olduğunu unutmamak gerekir. Wenger'in, Ada'da kurduğu bu görkemli sığınak, Henry, Vieira vs. gibi oyuncuları başarısız yurt dışı denemelerinin etkilerinden kurtulduğu yer oldu. Bu oyuncuların, özellikle de Fransız olanların buradan çıkınca neler yapabileceklerine yönelik cümleler, hep soru işaretiyle bitecektir. Örnek yakınımızda duruyor Nicolas Anelka. Genç milli takımdan hocası Gerard Houllier'nin 'Kendi jenerasyonunun en iyisiydi. Henry'den daha büyük gelecek vaat ediyordu.' dediği Nico'nun gerçekten başarılı olduğu tek Fransa dışı kulüptü Londra ekibi. 
Bu gerçek bir yana, sorulması gereken daha önemli soru Galatasaray'ın neye ihiyacı olduğudur. Kuşkusuz Pires ihtiyaç üstü bir oyuncu. Transfer olduğu yerde o pozisyonda kim olursa olsun, 11'e büyük ihtimalle o girer. Ama Galatasaray'ın başka elzemleri var. Savunmanın önünde top yapabilecek bir futbolcu ihtiyacı, iyi oynadıkları Konya maçında da görüldü. Wenger, Pires'i burada oynatmayı denedi. Çok başarısız olduğu da söylenemez. Ama Pires'in Galatasaray'da burada oynaması, Fenerbahçe'deki Tuncay'ın pozisyonu krizinden daha büyük bir sorun yaşatır. Yani Pires alınıp sol açığa konacak ve sorunlar sürecekti. Oysa Galatasaray'ın açığı pazar günü İstanbul'a inen Brezilyalı'nın kapatacağı türden. 
Sarı-Kırmızılar'ın ilacı, aslında, 2002 Dünya Kupası Şampiyonu Brezilya'nın 3-4-3'ünde iki yönlü orta saha görevi yapan -h l - genç Kleberson'du. 2002'de çeyrek finaldeki İngiltere maçında 11'e girmeyi başaran 26 yaşındaki oyuncu, aynı başarıyı sonradan transfer olduğu Manchester United'da gösteremese de h l üst düzey bir değer. Onu bu konuda yeremeyiz. Çünkü Roy Keane ve Paul Scholes gibi oyuncuları geçmek kolay değildir. Konumuza dönersek, özetle, Galatasaray'ın hedefi yanlış. Pires bir yıldızdır ama Galatasaray'ın açıklarını kapatmaz. 
Gelelim Beşiktaş'a. Erdil Arpacı ve yönetimi kutlamak lazım. Gerçekten çok iyi bir oyuncuyu, piyasası tamamen ölmeden, iyi bir fiyata alıp getirmeleri kutlanmalı. Ama Galatasaray kadar olmasa da onların da hedefi doğru saptayamadıklarını düşünüyorum. 
Erciyes maçında Sergen oyuna girene kadar sahadaki en teknik maharetli adamı kalecisi Oscar Cordoba olan bir takımın, üst düzey bir çapadan fazlasına ihtiyacı vardır. Tümer ve Sergen'in güvenilmez devamlılıkları dururken, önce savunması olmayan Ailton'u sonra da hücum mahereti çok yüksek olmayan Kleberson'u almak ilginç bir yaklaşım. Rıza Çalımbay'ın kurduğu takımı şöyle anlatabiliriz. Arkada Cordoba, hücumda Ailton ve Youla ortada 25 tane Rıza... Bu takımın çok ciddi bir maharet sorunu var. Hepsi iyi, çalışkan averaj oyuncular. Ama her hatta oyuna damgasını vuracak maharetli ayaklara ihtiyaç var. Ve eğer Robert Pires Türkiye'ye gelecekse ona ihtiyacı olan takım aslında Siyah-Beyazlılar. Beşiktaş'ın maharet sorunu başlarına çok iş açacak. Tıkanmış oyunları açmak için, Sergen, Tümer ve daha yolun başından da geride duran İbrahim Akın'a güvenmek, gerçekten büyük risk. 
Özetle, Kleberson ve Pires'i seyretmek güzel olur ama sanki takımları yanlış gibi. 

Kartal'ın savunması 

Adem, Çağdaş, İbrahim Toraman, Mustafa Doğan, Kürşat, Gökhan Zan, Koray. Bu oyuncuların hepsi iyi takımlarda görev yapabilir. Ama hepsi birlikte aynı kadroda olur mu 
Türkiye liginde savunma göbeği 2 yerli oyuncudan oluşan şampiyon takımları hatırlayalım. Emre ve Bülent'li Galatasaray dışında, yakın geçmişte yok. Savunmanın tamamının Türk olduğu son şampiyon ise Rıza Çalımbay'ın da içinde olduğu Milne takımı. Teknik Direktör Rıza Çalımbay yine ciddi maharet sorunu olan bu oyunculardan ne çıkarabilir. Gerçekten Beşiktaş'la ilgili önümüzde duran en önemli sorunlardan biri de bu. Rıza Hoca'nın işi kendi kurduğu bu takımın temel sıkıntıları nedeniyle gerçekten çok zor. Tekrar ediyorum. Eğer Çalımbay bu takımı ilk 2'ye sokabilirse Türk futbolu büyük bir hoca kazanmış olacak. Açıkça söyleyelim, bu takımı Daum'a verseniz seneye 80'ini değiştirir. 

Güneş yine takıldı 

95-96'da Van ve Fenerbahçe finalleri... Dünya Kupası yolunda İsveç maçı. Sonra kupada, Kosta Rika'yı yenemeyip turu 2 kez yenildiğimiz Brezilya'nın iyi niyetine bırakma durumu. Sonra iki İngiltere maçı. Ve nihayet ünlü Letonya elemesi. Şenol Güneş gibi kendisini geliştirmeye meraklı bir teknik adamın, baskısı yüksek maçlarda yaşadığı sıkıntılara, 10 yılda bir çözüm bulamamasını anlamak çok zor. Bir türlü olmuyor. Ve bu olmama durumu geçen hafta artık dibi gördü. Famagusta seviyesinde bir takıma yenilmek değil elenmek, hem de böyle kritik bir maçta silinip gitmenin yarttığı duruma bakmak lazım. Teknik direktörlerin kaderlerinin bir maça bağlanmasının doğru olmadığını biliyorum. Şenol Güneş kader maçlarını hiç kazanamıyor. Ve maalesef hesabı gittikçe kabarıyor. 

Sergen fenomeni 

Bir adam kariyerinin başından bu yana Türk futboluyla, Süper Lig'le kafa buluyor. Hazır olmuyor, dalga geçiyor, kilolu duruyor, hiçbir şeyi iplemiyor. Artık neredeyse futbolcuya bile benzemiyor. Ama sanki 10 yıl daha ondan vazgeçilemeyecekmiş gibi kafa tutuyor. Hala milli takıma çağrılır mı tartışmalarını alevlendiriyor. Koskoca bir ülkenin en popüler sporuyla düpedüz dalga geçiyor Sergen. Burası ABD olsa onunla ilgili 10 film, 100 kitap üretilmişti şimdiye kadar. Hiç oynamayan, umut vermeyen bir takıma neredeyse ısınmadan dahil oldu cumartesi günü. Girdi ve bir hareketle her şeyi değiştirdi. Sergen'e kızamıyorum artık. Çünkü bizi bize en iyi o anlatıyor. İyi ki var. Bize kendisini model olarak kullanıp ders veriyor. 



</TEXT>
</DOC>
