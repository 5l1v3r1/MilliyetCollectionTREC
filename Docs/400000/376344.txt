<DOC>
<DOCNO> 376344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sondun24.html </URL>
<DATE> 2005/09/07/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Nabi tayfunu yıkıp geçiyor 14 ölü, 15 kayıp 
</HEADLINE>
<TEXT>

     Japonya'nın güney kesimlerinde hafta başından bu yana etkili olan Nabi tayfununda ölenlerin sayısının 14'e çıktığı bildirildi. 
     Yetkililer, tayfunda 15 kişinin de kaybolduğunu kaydettiler. 
     Meteoroloji ajansından yapılan açıklamada da tayfunun yönünün kuzeye, Japonya ile Kore yarımadası arasındaki denize yöneldiği bildirildi. 
     Tayfunun bugün gücünü kaybetmesine rağmen saatteki hızının 108 kilometreyi bulduğunun kaydedildiği açıklamada, tayfunun, ülkenin kuzeyindeki Hokkaido adasına yarın 25 santimetre yağış bırakmasının beklendiği belirtildi. 
     Japonya'nın güneyinde etkisi daha çok dün hissedilen Nabi tayfunu nedeniyle 300 binden fazla kişi evini terk etmek zorunda kalmıştı. 
     Japonya'da geçen yıl oluşan tayfunlar ve fırtınalarda yaklaşık 220 kişi hayatını kaybetmişti. 
     Japonya'yı geçen ekim ayında vuran Tokage tayfununda 83 kişi ölmüştü. 
     
</TEXT>
</DOC>
