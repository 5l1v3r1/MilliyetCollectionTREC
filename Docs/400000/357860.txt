<DOC>
<DOCNO> 357860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/son/sontur02.html </URL>
<DATE> 2005/07/03/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Genç kadın tepkilere göğüs gerdi, çiftçinin umudu oldu 
</HEADLINE>
<TEXT>

     Tarım danışmanı olarak geldiği Adana'nın Ceyhan İlçesi'ne bağlı Sağkaya Köyü'nde, ilk günler tepki gören kadın tarım danışmanı, sabrı, azmi ve gösterdiği tekniklerle çiftçinin gönlünde taht kurdu. 
     Selçuk Üniversitesi Ziraat Fakültesi'nden mezun olduktan sonra Tarım ve Köyişleri Bakanlığı'nın, ''Bin köye bin tarımcı'' projesi kapsamında 2004 yılının Ocak ayında Sağkaya Köyü'ne yerleşen Etfal Eroğlu, kadın olmasından kaynaklanan sorunlarla zor günler geçirdiğini söyledi. 
     Etfal Eroğlu, 500 haneli, 2 bin 357 yerleşik nüfusa sahip Sağkaya Köyü'nün tamamına yakın bölümünün geçim kaynağının çiftçilik olduğunu belirterek, şöyle dedi 
     ''Yaptığım araştırmada, üreticilerin babadan gördükleri geleneksel yöntemlerle ekim yaptıklarına tanık oldum. Onlara neyin nasıl yapması gerektiğini söylemek istedim ama dinletemedim. Hem bayan hem de onlardan yaşça çok küçük olmam nedeniyle inandırıcı olamadım.'' Etfal Eroğlu, kadın olmasına rağmen kahvehaneye gidip çiftçilerle sohbet etmesinin, dileyen çiftçilerin bürosuna gelip kendisini alarak kontrol için tarlaya götürmelerinin yanlış algılandığını, köyden gitmesinin bile istendiğini söyledi. 
     Daha önce ziraat teknisyenliği bürosu olarak kullanılan büronun kendisine tahsis edildiğini, bir de lojman verildiğini belirten Eroğlu, sözlerini şöyle sürdürdü 
     ''Gördüğüm tepkiler nedeniyle yalnız yaşamaya korkuyordum. Ama birgün beni anlayacaklarını, çocukları, kızkardeşleri gibi göreceklerine inanıyordum. Dışlanmama rağmen önce çiftçilerin eşleriyle arkadaşlık kurdum. Onlara bahçelerinde yaptıkları küçük tarımsal faaliyetlerde yardımcı oldum.'' 
     
     EŞ REFAKATİNDE TARLA KONTROLÜ 
     Etfal Eroğlu, kadınların kendisini tanımalarının, eşlerinin de benimsemelerini sağladığını belirterek, ''Beni tarlaya götürmeyenler bu kez eşlerinin refakatinde götürmeye başladılar. Aradan geçen sürede artık tek başıma çiftçilerle traktöre binip tarlaya gider oldum'' diye konuştu. 
     Köy meydanındaki 6 kahvehaneyi tek tek gezen, çiftçilerle çay içip sohbet eden, ekim, sulama ve ilaçlama konusunda fikir veren, hastalık ve zararlılarla mücadeleye yardımcı olan, ürün çeşitliliğini sağlayan Eroğlu, konuşmasını şöyle sürdürdü 
     ''Sadece ayçiçeğinde 13 çeşitle deneme üretimi yaptırdım. Çiftçiler aldıkları sonuçları gördükçe bana güvenmeye başladılar. Küçük ve büyükbaş hayvancılıkta da güzel sonuçlar aldık. Çiftçilere, devlet imkanlarıyla verilen teşviklerden faydalanmaları için önderlik ettim.'' Ceyhan İlçesi'nde yaşayan çiftçi bir aileden geldiğini ve mesleğini çok sevdiğini belirten Etfal Eroğlu, verdiği mücadelenin ardından çiftçilerin gönlünde taht kurmanın mutluluğunu yaşadığını vurgulayarak, ''Onlar benim babam, kardeşim, ben de onların çocukları, kardeşleri gibiyim'' diye konuştu. 
     Etfal Eroğlu, evlense dahi proje kapsamındaki işi devam ettiği sürece Sağkaya Köyü'nden ayrılmayacağını sözlerine ekledi. 
     
</TEXT>
</DOC>
