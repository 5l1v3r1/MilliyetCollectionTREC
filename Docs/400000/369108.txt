<DOC>
<DOCNO> 369108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/guncel/gun05.html </URL>
<DATE> 2005/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Antik kent, 'Osman Hoca'sını kaybetti 
</HEADLINE>
<TEXT>


Troya Antik Kenti'ndeki kazılara 18 yıldır başkanlık yapan ve 2003'te Türk vatandaşlığına kabul edilen Prof. Dr. Manfred Osman Korfmann hayatını kaybetti 


Troya Antik Kenti Kazı Heyeti Başkanı Prof. Dr. Manfred Osman Korfmann 63 , Almanya'da hayatını kaybetti. 
Tevfikiye köyü sınırlarındaki antik kentte süren kazılara 18 yıldır başkanlık yapan Almanya'nın Tübingen Üniversitesi Öğretim Üyesi Korfmann, Troya'nın Milli Park ilan edilmesi ve çıkarılan eserlerin sergilenmesi amacıyla müze kurulması için gayret gösterdi. Başka kent ve ülkelerde sergilenen Truva hazinelerinin iadesi için de kampanya başlatılmasını istedi. 

Çok sayıda ödül aldı 
Korfmann, 1998'de düzenlenen Türkiye Tarihsel, Kültürel Miras ve Sanat Ödülleri kapsamında Özel Başarı Ödülü'ne, 2001'de Doğu ve Yunan medeniyetlerinin birlikte yaşamlarını belgeleyen eserleri ortaya çıkardığı kazı çalışmaları nedeniyle de Helga ve Edzart Reuter Vakfı'nca Birlikte Yaşamı Teşvik Ödülü'ne layık görülmüştü. 
Troya'daki tarihi eserlerin ve arkeolojiyle ilgili konuların araştırılması, kazı ya da bilimsel çalışmaların tespit edilerek maddi ve manevi açıdan desteklenmesi amacıyla Çanakkale Tübingen-Troia Vakfı kurulmasına büyük çaba sarf etti. Korfmann, 2004'te kurulan vakfın yönetim kurulu başkanlığına getirildi. 

Türk vatandaşı oldu 
Kazılarda bölge köylüsünün sevgisini kazanan ve halk arasında "Osman Hoca" olarak anılmaya başlanan Korfmann, Aralık 2003'te Bakanlar Kurulu kararınca Türk vatandaşlığına kabul edilmişti. 
Türkiye Cumhuriyeti Hizmet Ödülü verilen Korfmann, Çanakkale Onsekiz Mart Üniversitesi'nden onursal doktora payesi almış ve Rektörlük Arkeoloji Danışmanlığı'nı üstlenmişti. 
Korfmann, 2004'te Çanakkale Onsekiz Mart Üniversitesi'ne, Anadolu ve Yakındoğu araştırmaları için çok önemli olan Tübingen Yakındoğu Atlası'nın 283 parçadan oluşan haritalarını vermiş, iki üniversitenin işbirliğiyle Arkeoloji Bölümü'nün daha da gelişmesini sağlamıştı. 
Troya Antik Kenti'nde önceki gece düzenlenen 42. Uluslararası Troya Festivali açılış töreninde, Çanakkale Belediye Meclisi'nin kararıyla fahri hemşeri ilan edilen Korfmann'ın, rahatsızlığı nedeniyle törene katılamadığı bildirilmiş, hemşerilik beratı kendisine iletilmek üzere Tübingen Üniversitesi öğretim üyesi ve Çanakkale-Tubingen Troia Vakfı Mütevelli Heyeti Başkanı Prof. Dr. Muharrem Satır'a verilmişti. 


</TEXT>
</DOC>
