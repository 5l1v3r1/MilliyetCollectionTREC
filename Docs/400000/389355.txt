<DOC>
<DOCNO> 389355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/guncel/gun01.html </URL>
<DATE> 2005/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Pulur'a anlamlı ödül 
</HEADLINE>
<TEXT>


Basında 50 yılı aşkın süre görev yapan ve halen de çalışanlara verilen 'Basın Hizmet Ödülü'ne aralarında Milliyet Gazetesi Yazarı Hasan Pulur'un da bulunduğu 10 gazeteci layık görüldü 

İSTANBUL Milliyet 

Türkiye Gazeteciler Cemiyeti TGC başkanlarından Burhan Felek adına düzenlenen "Basın Hizmet Ödülü"ne aralarında gazetemiz yazarı Hasan Pulur'un da bulunduğu 10 gazeteci değer görüldü. 

İlk kez 1983'te verildi 
TGC'den dün yapılan yazılı açıklamada, ilki 1983'te verilen ödül için adayların 70 yaşından gün almış, 50 yılı aşkın süreyle basına hizmet vermiş ve bu hizmetlerini sürdürüyor olmaları şartının arandığı kaydedildi. 
Orhan Erinç başkanlığında, Necmi Tanyolaç, Nail Güreli, Semih Balcıoğlu, Ara Güler, Turgay Olcayto, Zafer Atay, Ahmet Özdemir ve Abdülkadir Yücelman'dan oluşan Seçici Kurul'un, durumları yönetmeliğe uyan adaylar arasında yaptığı değerlendirme sonucunda, yazarımız Hasan Pulur'un yanı sıra Kayhan Küreman, Etem Çalışkan, Veli Sezai Balcı, Faruk Geç, Erdoğan Arıpınar, Oktay Ekşi, Abdülkadir Yücelman, Eser Tutel ile Erdoğan Tokmakçıoğlu ödüle layık görüldü. 
Ödüllerin, 7 Kasım'da TGC Burhan Felek Konferans Salonu'nda düzenlenecek törenle sahiplerine verileceği bildirildi. 



</TEXT>
</DOC>
