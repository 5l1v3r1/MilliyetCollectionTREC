<DOC>
<DOCNO> 354975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/spor/axspo05.html </URL>
<DATE> 2005/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim'e tam yetki 
</HEADLINE>
<TEXT>


Levent Bıçakcı bugün görüşüp, Milli Takım çalıştırıcılığı için baskı yapacağı Fatih Terim'e, Ay- Yıldızlı tüm ekiplerin yeniden yapılanması konusunda sınırsız kredi tanıyacak, iknaya çalışacak 

CEMAL ERSEN 


Ersun Yanal ile yollarını ayıran Futbol Federasyonu, A Milli Takım teknik direktörlüğü için tüm yetkiyi Başkan Levent Bıçakcı'ya verdi. Bıçakcı, Fatih Terim ile temasa geçip, ünlü çalıştırıcıyı ikna edebilmek için yüz yüze görüşme talep etti. 
Federasyonun dünkü olağanüstü toplantısında, milli takım için her türlü çalışma yapma ve anlaşma sağlama yetkisi verilen Bıçakcı'nın bugün İstanbul'da Terim ile bir araya geleceği kaydedildi. Başarılı teknik adamla hafta içinde birkaç kez telefonla görüşen Başkan'ın, üç aylık bir süre için değil, 2008 Avrupa Şampiyonası'na dek öneri götüreceği, tüm milli takımların yeniden yapılanması yetkisini kendisine vereceği ifade edildi. Terim'in yardımcılığını Aykut Kocaman'ın yapması planlanırken, Mehmet Özdilek'in Şifo ümit ve genç milli takımların başına geçmesinin düşünüldüğü ifade edildi. Bıçakcı ve Terim'in bugünkü görüşmesinin ardından tarafların bir aksilik çıkmazsa, anlaşmaya varacakları öğrenildi. Terim'in de müthiş baskılar üzerine Türkiye'de Milli Takım'ın başında çalışma fikrine sıcak baktığı ifade edildi. 

Luce'ye tepki 
Federasyon toplantısında yabancı teknik direktör konusundaki alternatifler tek tek elenirken, Mircea Lucescu'ya büyük çoğunlukla karşı çıkıldı. İtalya'nın Milano kentinde Beşiktaş Başkanı Yıldırım Demirören ile yaptığı görüşmede 3.5 milyon dolar isteyen Romen hocaya yönetim kurulu üyeleri tepki gösterdi. 
Ottmar Hiztfeld'in de gündemden çıktığı, Terim ile anlaşma sağlanamaması ihtimaline karşılık belirlenen dört adaya teklif götürüleceği öğrenildi. Bıçakcı'nın öncelikle halen Yunanistan Milli Takımı'nda görev yapan Alman Rehhagel ile temasa geçeceği, diğer üç adayın ise Brezilyalı Scolari, İtalyan Zaccoroni ve Arjantinli Hector Cuper olduğu kaydedildi. 
Sözleşmesi fesh edilen Ersun Yanal'a verilecek tazminat konusu da dün görüşüldü. Mukavelede herhangi bir tazminat hükmü bulunmamasına karşın Yanal'a 6 maaş karşılığı ödeme yapılması kararı benimsendi. Bu miktarın yaklaşık 450 bin YTL olacağı bildirildi. 

Özdemir Yanlış 

Nihat Özdemir, Ersun Yanal'ın görevinden alınmasını uygun bulmadığını söyledi. Özdemir, Rize'de yaptığı açıklamada, federasyonun kararına saygılı olduğunu belirterek, "Ancak Fenerbahçe İkinci Başkanı olarak değil, Nihat Özdemir olarak ben Ersun Yanal'ın görevden alınmasını uygun bulmuyorum. Bunu zamanlama olarak doğru bulmuyorum. İstikrarı kaybedebiliriz" dedi. 

Gürsoy Doğru 

Erzincan'daki Sultan Melik Kültür ve Spor Şenlikleri'ni izleyen Galatasaraylı yönetici Ergun Gürsoy, Ersun Yanal'ın görevine layık olmadığını söyledi. Gürsoy, Yanal'ın görevinden alınmasıyla ilgili, "Gereğinin yapıldığına inanıyorum. Bu, geldiği günden beri buraya layık olmadığını göstermiştir. Başkalarının yönlendirmesiyle hareket etti. Milli Takım'a Fatih Terim yakışır" diye konuştu. 


</TEXT>
</DOC>
