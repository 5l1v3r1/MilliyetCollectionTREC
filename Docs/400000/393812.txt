<DOC>
<DOCNO> 393812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sonsiy32.html </URL>
<DATE> 2005/11/10/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Eski Maliye Bakanı Temizel'e beraat istemi... 
</HEADLINE>
<TEXT>

     Bankacılık Düzenleme ve Denetleme Kurumu’nda BDDK bir dönem başkanlık da yapan eski Maliye Bakanı Zekeriya Temizel ile 2 BDDK bürokratının, el konulan İktisat Bankası’na yönetici atanması işleminde görevlerini ihmal ettikleri iddiasıyla yargılandıkları davada, beraatleri istendi. 
     Ankara 27. Asliye Ceza Mahkemesi’nde görülen davanın bugünkü duruşmasına, Temizel ve diğer sanıklar eski BDDK Başkan Yardımcısı Teoman Kerman ile eski Daire Başkanı Binnur Berberoğlu, avukatları ve suçtan zarar gördükleri iddiasıyla müdahillik talebinde bulunan BDDK, TMSF ve İktisat Bankası’nın eski yöneticilerinin avukatları katıldılar. 
     Temizel, Kerman ve Berberoğlu’nun avukatları, müvekkillerine yüklenen suçlamalarla müdahillik talepleri arasında ilişki bulunmadığını savunarak, bu yöndeki taleplerin reddedilmesini istediler. 
     Yargıç Tuğrul Türksoy, sanıkların suç tarihinde BDDK yöneticisi olmaları nedeniyle BDDK’nın suçun sabit olması halinde zarar görecek olması nedeniyle de TMSF’nin müdahillik taleplerinin kabulüne, dönemin banka yöneticilerinin müdahillik taleplerinin reddine karar verdi. 
     Esas hakkındaki mütalaası sorulan Cumhuriyet Savcısı Hasan Dursun, sanıkların üzerine atılı suça dayanak olan İktisat Bankası’na yönetici atanmasında geçecek süreye ilişkin olarak 4389 sayılı Bankalar Kanunu’nda herhangi bir düzenleme bulunmadığını belirtti. Dursun, sanıkların "görevi ihmal" suçunu işlediklerine dair kesin ve inandırıcı delil bulunmadığından beraatlerine karar verilmesini istedi. 
     Temizel de, esas hakkındaki savunmasında suç işlemediklerini söyledi. BDDK’nın, bankalar yeminli murakıplarının denetlemeleri sonucu düzenledikleri raporda yer alan tedbirlerin yerine getirilmesini ilgili bankalardan istemekle ve uyarıları bildirmekle görevli olduğunu anlatan Temizel, bankaya yönetim kurulu üyesi atanmasına ilişkin tebligatın geç yapıldığı iddiaları karşısında da bu yönde süre yaptırımı olmadığını ifade etti. Temizel, "Hayatı boyunca kamu yararını savunan insanlar, nasıl görevlerini ihmal ediyor, nasıl yargılanıyor, anlayamıyorum. O dönem müthiş bir kriz yaşanıyordu. Büromda 41 saat çalıştığım oldu. Arkadaşlar 81 bankadan sorumluydu. Tedbirlerin zamanında alınması için toplantı salonlarından telefon edilip uyarılan bankalar oldu" diye konuştu. 
     Temizel, beraatine karar verilmesini talep etti. Diğer sanıklar Kerman ve Berberoğlu da beraat isteminde bulundular. 
     BDDK ve TMSF’nin avukatları ise esas hakkındaki iddialarını bildirmek için mahkemeden süre istediler. 
     Yargıç Türksoy, BDDK ve TMSF avukatlarına talep ettikleri süreyi vererek, duruşmayı erteledi. 
     İddianamede Temizel, Kerman ve Berberoğlu’nun, veto yetkili Yönetim Kurulu üyesini İktisat Bankası’na zamanında atamayarak, bankanın o dönemdeki yönetiminin kötü niyetli işlemlerine neden oldukları ve kamu zararına yol açtıkları ileri sürülüyor. Sanıklar hakkında Türk Ceza Kanunu’nun TCK "görevi ihmal" suçunu tanımlayan 230. maddesi uyarınca 3’er aydan 1’er yıla kadar hapis cezası talep 
     ediliyor. 
     
</TEXT>
</DOC>
