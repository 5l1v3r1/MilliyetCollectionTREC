<DOC>
<DOCNO> 354268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/yasam/yas03.html </URL>
<DATE> 2005/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Polisler de yakalanır 
</HEADLINE>
<TEXT>


Kocaeli polisi 3 ayrı operasyonla uyuşturucu satmak, piyasaya sahte para sürmek ve rüşvet suçlarına karışan polisleri yakaladı 

TOLGA ŞARDAN Ankara 

Kocaeli'nde art arda 3 operasyon düzenleyen polis uyuşturucu satmak, piyasaya sahte para sürmek ve rüşvet almak suçlarına karışan meslektaşlarını yakaladı. Biri emniyet amiri 3 polis tutuklandı. Emniyet Genel Müdürlüğü de idari soruşturma başlattı. 

Suçüstü yapıldı 
İlk operasyon, bir işadamının ihbarıyla gerçekleşti. Sakarya'da şirketi bulunan H.E., savcılığa başvurarak, kendisinden 2 bin euro rüşvet istendiğini bildirdi. Savcılığın suçüstü yapılması kararı üzerine, seri numaraları alınan paralar 6 Mayıs'ta bir aracı tarafından Şehiriçi Trafik Şube Müdür Yardımcısı H.U.'ya teslim edildi. Büroya baskın yapan polisler paraları emniyet amiri H.U.'nun üzerinde ele geçirdi. H.U. cezaevine gönderildi. 
İkinci olayda ise Kaçakçılık ve Organize Suçlarla Mücadele Şubesi, kentte uyuşturucu hap satışı yapan şebekenin varlığını tespit etti. Alıcı rolündeki polisler, 26 Mayıs'ta 5 kişiyi gözaltına aldı. Karamürsel İlçe Emniyet Müdürlüğü kadrosunda görevli polis memuru E.A.'nın da aralarında bulunduğu 4 zanlı tutuklandı. 

Kalpazan çıktı 
Polis bu kez de Kocaeli'nde piyasaya sahte para süren şebekenin elemanlarıyla alıcı gibi davranarak bağlantı kurdu. 13 Mayıs'ta görevlilere sahte para satmaya çalışan kişinin de polis olduğu ortaya çıktı. Saraybahçe Polis Merkezi'nde görevli polis memuru K.A. ve ortağı Y.Ç. tutuklanarak cezaevine gönderildi. 
Emniyet, bu 3 olayın ardından tutuklu polisler hakkında idari soruşturma başlattı. Görevlendirilen müfettişler, Kocaeli'ne giderek çalışmalarına başladı. 




</TEXT>
</DOC>
