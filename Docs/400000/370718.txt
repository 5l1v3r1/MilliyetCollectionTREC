<DOC>
<DOCNO> 370718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sontur51.html </URL>
<DATE> 2005/08/17/ </DATE>
<TIME> 23.30 </TIME>
<AUTHOR>  </AUTHOR>
<HEADLINE>
Hastanede yangın... 
</HEADLINE>
<TEXT>

     Haznedar’da özel bir hastanenin bodrum katında çıkan yangın, itfaiye ekiplerince söndürüldü. 
     A.A muhabirinin aldığı bilgiye göre, Medicana Hastanesi’nin bodrum katında elektrik kablolarından yangın çıktı. Oluşan yoğun duman tüm binayı sardı. 
     Olay yerine çağrılan itfaiye ekipleri, kısa sürede yangını söndürdü. Yoğun duman nedeniyle hastalar, bitişikteki Haznedar Sağlık Hastanesi’ne nakledildi. 
     Bu arada, hastaların nakli sırasında görüntü almaya çalışan basın mensupları ile hasta yakınları arasında gerginlik yaşandı. Basın mensupları, hastanenin güvenlik görevlileri tarafından tartaklandı. 
     Olayda kamerası zarar gören İhlas Haber Ajansı kameramanı Ömer Öztürk ile Doğan Haber Ajansı çalışanı Bulut Mülhim, hastane görevlilerinden şikayetçi oldu. 
     
</TEXT>
</DOC>
