<DOC>
<DOCNO> 356384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sontur41.html </URL>
<DATE> 2005/06/28/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Müzeyyen Senar'ın sağlık durumu iyiye gidiyor... 
</HEADLINE>
<TEXT>

     Türk Sanat Müziği’nin ünlü isimlerinden Müzeyyen Senar’ın doktoru, Kalp, Damar ve İç Hastalıkları Uzmanı Asım Ünhan, sanatçının sağlık durumunun geçen haftaya göre daha iyi olduğunu, tedaviye devam edildiğini bildirdi. 
     AA muhabirinin görüştüğü Ünhan, sanatçının ateşinin 37,5’a düştüğünü, sol akciğerinde oluşan zatürrenin de iyiye gittiğini belirterek, şu bilgileri verdi 
     "Yarın zatürreyle ilgili film çektireceğiz. Bünyesi çok kuvvetli. 
     Sağlık durumu daha iyi. Tedaviye devam ediyoruz. Bel fıtığı nedeniyle beli çok ağrıyor. İzmir’deki evinden çelik korsesini aldıracağız. Evin içinde tuvalete gitmek için kalkmasına izin verdik. Bir de akşamları yarım saat kadar koltukta oturtuyoruz. Temmuz’un 2’sinden sonra bahçeye, 7’sinden sonra da sokağa çıkmasına izin vereceğiz." Müzeyyen Senar’ın kızı Feraye Işıl, sanatçının ateşinin iyice düştüğünü ve evin içinde dolaşabildiğini belirterek, "Bu hafta sonu dışarıya da çıkacak inşallah" dedi. 
     
</TEXT>
</DOC>
