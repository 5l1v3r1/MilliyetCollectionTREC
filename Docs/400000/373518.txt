<DOC>
<DOCNO> 373518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/yasam/yas01.html </URL>
<DATE> 2005/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Tazminat düellosu 
</HEADLINE>
<TEXT>


Dedektif gibi iz süren koca, eşine aldatma gerekçesiyle 500 bin YTL'lik boşanma davası açtı. Genç ve güzel eş, 1 milyon YTL'lik davayla yanıt verdi 

BAHRİ KARATAŞ DHA 

İzmir'de bir film ve müzik firması sahibi M.E., kendisini aldattığını iddia ettiği ve 500 bin YTL tazminat talebiyle boşanma davası açtığı eşi E.E.'nin, sevgilisiyle 46 günde cep telefonundan 600 kez görüştüğünü ve 700 kez mesajlaştığını iddia etti. 

Otel müdürüyle... 
Karşıyaka 1. Aile Mahkemesi'ne başvuran M.E. 32 , jimnastik antrenörü eşi E.E.'nin 28 , kendisini bir otelin eski genel müdürü S.T.I. ile aldattığını öne sürdü. Dilekçesinde eşini Bodrum Turgutreis'teki bir otelde uygunsuz şekilde yakaladığını ifade eden M.E., fenalık geçirince E.E. ve S.T.I.'nin kaçtığını, olaydan garsonlarla eşinin babasının da haberdar olduğunu öne sürdü. 
E.E. de eşi M.E.'ye, Karşıyaka 2. Aile Mahkemesi'nde 500 bin YTL maddi, 500 bin YTL manevi olmak üzere toplam 1 milyon YTL'lik tazminat davası açtı. Genç kadın dilekçesinde, eşinin kendisini karalamaya çalıştığını iddia ederek, "Adı geçen otele hiç gitmedim. Herkesin kirli çamaşırı duruşmada ortaya çıkacak" dedi. Hukuk savaşının başlamasıyla dedektif gibi iz süren M.E., eşinin sevgilisi ile Turgutreis'teki otelin 305 numaralı odasında kaldığını bilirkişiye tespit ettirdi. 

Telefon kayıtları 
Bununla yetinmeyen M.E., eşi ile S.T.I. arasındaki telefon kayıtlarına da ulaştı. M.E., "Kayıtlara göre eşim E.E. ve S.T.I. 46 günde cep telefonlarından birbirlerine 700 mesaj göndermiş. Toplam 600 telefon konuşması yapmışlar. Bu kanıtları da mahkemeye sunacağım" dedi. 




</TEXT>
</DOC>
