<DOC>
<DOCNO> 365616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/yasam/axyas01.html </URL>
<DATE> 2005/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Her şey 'İyi kalpli bir Türkiye için' 
</HEADLINE>
<TEXT>


Türk Kardiyoloji Derneği, kalpten ölümlerin önüne geçmek için 'İyi kalpli bir Türkiye için' sloganıyla kapsamlı bir kampanya başlattı 

Ayşegül Aydoğan - İstanbul 

Türk Kardiyoloji Derneği TKD kalpten ölümlerin önüne geçmek için başlattığı kampanyayı dün tanıttı. 
Son haftalarda artan ani kalp ölümlerinin önüne geçebilmek için, TKD 'İyi Kalpli Bir Türkiye İçin' adlı halkı bilinçlendirme kampanyası başlattı. Televizyon ve radyo programlarından bilgilendirme broşürlerine kadar pek çok hazırlık yapan dernek, kalp krizi ve ani kalp ölümlerinden korunmanın yollarını halka anlatacak. 

3 milyon 'kalbimiz' hasta 
TKD Başkanı Prof. Dr. Ali Oto, kampanyanın önceki akşam Feriye Lokantası'nda gerçekleştirilen tanıtım toplantısında, Türkiye'nin kalp ve damar hastalıklarında önde gelen ülkeler arasında olduğuna işaret etti. 
TKD Başkanı Prof. Dr. Ali Oto, konuşmasında sözlerine şöyle devam etti 
"Kalp ve damar hastalıklarında Türkiye, Avrupa'da kadınlarda şampiyon, erkeklerde 5. ülke. Türkiye'de 3 milyon kroner kalp hastası, 16 milyon hipertansiyon, 3 milyon diyabet, bir dizi rahatsızlık anlamına gelen metabolik sendromlu 9 milyon hasta var. Sigara, hipertansiyon, şişmanlık, diyabet, Türkiye'deki ilk 4 risk. Sigarayla mücadele daha büyük önem taşıyor, çünkü Türkiye'de her 2 erkekten biri 14 milyon erkek ve her 5 kadından biri 4 milyon kadın sigara içiyor. Özellikle genç kadınlarda sigara içme eğilimi artıyor." 
Türkiye'de yılda 200 bine yakın insanın kalp rahatsızlıkları nedeniyle kaybedildiğini hatırlatan Prof. Dr. Oto, "Ülkemizde her yıl 300 bin ölümün 25 bininden de şişmanlık sorumlu. Önümüzdeki 10 yıl içinde kalp damar hastalıklarından ölenlerin sayısı 2 kat aratacak" diye konuştu. 

Bir de dizi hazırlanıyor 
Öte yandan Prof. Oto, kalp ve damar hastalıklarının önemini vurgulayarak, halkı bu hastalıklara karşı korumak amacıyla 'Kalpten Söyleşi' adı altında bir televizyon dizisinin ön hazırlıklarını tamamladıklarını belirtti. 


</TEXT>
</DOC>
