<DOC>
<DOCNO> 369831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/siyaset/axsiy02.html </URL>
<DATE> 2005/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP de 'Kürt sorunu' demiş 
</HEADLINE>
<TEXT>


Baykal, Erdoğan'ın "Kürt sorunu" demesini eleştirse de, CHP'nin 7 yıl önceki Doğu ve Güneydoğu Raporu'nda, Başbakan'a benzer ifadelerle "Kürt sorunu" tanımı kullanılmış 

ANKARA ANKA 


CHP Genel Başkanı Deniz Baykal, Başbakan Erdoğan'ın Diyarbakır gezisinde "Kürt sorunu" diyerek dile getirdiği görüşlerine, "Türkiye ikili yapıya angaje ediliyor" diyerek tepki gösterdi. Baykal, "Kürt sorunu var mı " sorusunu da, "O zaman Gürcü sorunu, Laz sorunu, Çerkes sorunu da olur" diyerek yanıtlamıştı. Ancak, CHP'nin 7 yıl önce açıkladığı Doğu ve Güneydoğu Raporu'nda, "Kürt sorunu" ifadesi bulunuyor. 
CHP'nin 1998'de Doğu ve Güneydoğu için hazırlanan ve Diyarbakır'da açıklanan raporu, partinin resmi internet sitesinde yer alıyor. Erdoğan'ın mesajlarıyla benzerlikler taşıyan raporun girişinde sıralanan sorunlar, "Çok kültürlü toplum, Kürt sorunu ve çoğulcu demokrasi" başlığı altında irdeleniyor. "Kürt sorununun çözümü için demokrasinin gerektiği" ifadesinin yer aldığı raporda, şu görüşler yer alıyor 
"Toplumda ayrışım ve yabancılaşmanın, istikrarsızlığın temel nedenini oluşturan terör ve demokrasi sorunlarının varlığı, laik demokratik sosyal hukuk devletinin gereğince yaşama geçirilmemiş olması, Türkiye'ye son 10 yıldır Cumhuriyet tarihinin en önemli krizini yaşatmakta. Ülkemizin çok kültürlü toplum olmasından kaynaklanan, 'etnik duyarlılıklara demokratik çözüm' genel anlayışı çerçevesinde çözümlenmesi gereken Kürt sorunu ise Türkiye'nin bir iç sorunudur. Ülkemizde çoğulcu demokrasinin yetersizliğinden kaynaklanan bir ülke içi demokrasi sorunudur." 

Üniversiteye enstitü 
Partinin internet sitesinde yer alan 2002 tarihli "Demokratikleşme Paketi"nde, "İsteyenlere ana dillerini devlet denetimindeki özel kurslarda öğrenme olanağı sağlanacağı, üniversitelerde enstitü kurulacağı ve köy koruculuğunun kaldırılacağı" ifadeleri yer alıyor. Pakette öngörülen düzenlemelerden bazıları şöyle 
"Avrupa İnsan Hakları, Avrupa Sosyal Şartı, Paris Şartı, Helsinki Nihai Senedi ve Kopenhag Kriterleri, idari ve iç güvenlik uygulamalarına yansıtılacak. Köy koruculuğu uygulamasına son verilecek." 


</TEXT>
</DOC>
