<DOC>
<DOCNO> 392365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/son/sondun11.html </URL>
<DATE> 2005/11/05/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Acerbaycana'da TRT'nin canlı yayın cihazlarına el konuldu 
</HEADLINE>
<TEXT>

     Azerbaycan'da yarın yapılacak parlamento seçimlerini izleyecek yabancı televizyon ve haber ajanslarına canlı yayın yasağı sürerken, Bakü'ye gelen TRT ekibinin canlı yayın cihazlarına havaalanında ''çıkışta iade edilmek kaydıyla'' el konuldu. 
     Bakü'deki TRT Temsilciliği'nden verilen bilgiye göre, ''bu sabah ülkeye gelen 4 kişilik haber merkezi ekibinin beraberindeki görüntü geçme cihazlarına, havaalanı görevlileri tarafından bu cihazların seçim sürecinde ülkeye sokulmaları yasaklandığı gerekçesiyle alıkonuldu.'' Cihazların TRT ekibinin ülkeden ayrılması sırasında geri verileceği öğrenildi. 
     Öte yandan, daha önce yerel televizyonlar için de getirilen ''seçim günü canlı yayın yasağı''nın kaldırıldığı, bu kanalların oy kullanma sürecinde canlı yayın yapabilecekleri bildirildi. 
     Azerbaycan Devlet Radyo ve Televizyon Konseyi Başkanı Nuşirevan Meherremli, daha önce yaptığı açıklamada, ''yabancı basın kuruluşlarının canlı yayın yapabilmesi için gerekli yasal düzenlemenin olmadığı gerekçesiyle izin veremeyeceklerini'' bildirmişti. 
     
</TEXT>
</DOC>
