<DOC>
<DOCNO> 398715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sonspo18.html </URL>
<DATE> 2005/11/28/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Fenerbahçe'de neşeli antreman 
</HEADLINE>
<TEXT>

     Derbi maçta Galatasaray'ı yenerek aradaki puan farkını 6'ya çıkaran Fenerbahçe, izin yapmadan Trabzonspor maçı hazırlıklarına başladı. 
     Teknik direktör Christoph Daum yönetiminde Samandıra Tesisleri'nde yapılan antrenmanda, futbolcuların son derece neşeli oldukları ve sürekli birbirleriyle şakalaştıkları gözlendi. 
     
     IMMEL'E BREZİLYA USULÜ KUTLAMA 
     Antrenman sırasında futbolcular kaleci antrenörü Eike İmmel'in doğum gününü Brezilya usulü kutladı. 
     Immel'in kafasını yumurta ve una bulayan futbolcuların daha sonraki hedefi ise Ganalı futbolcu Appiah oldu. Appiah, bir süre futbolcu arkadaşlarından kaçmayı başardıysa da, daha sonra futbolcular tarafından yakalanıp kafası yumurtaya bulandı. 
     
     MAÇTA OYNAYANLAR KOŞU YAPTI 
     Galatasaray maçında 90 dakika forma giyen futbolcular, antrenmanda koşu yapmakla yetindi. 
     Diğer futbolcular ise dar alanda taktik ağırlıklı çift kale maç oynadı. 
     Sakatlığı süren Zafer takımdan ayrı koşu yaparken, Alex ve Selçuk ile dünkü maçtan hafif sakatlığı bulunan Anelka tesislerde tedavi oldu. 
     Yarını dinlenerek geçirecek olan sarı-lacivertliler, Trabzonspor maçı hazırlıklarını 30 Kasım Çarşamba akşamı yapacakları antrenmanla sürdürecek. 
     
</TEXT>
</DOC>
