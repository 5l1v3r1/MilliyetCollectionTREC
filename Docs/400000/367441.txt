<DOC>
<DOCNO> 367441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/sontur35.html </URL>
<DATE> 2005/08/05/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Bingöl'de Vali,Vekil ve Emniyet Müdürü'nün yolunda mayın patladı 
</HEADLINE>
<TEXT>

     Bingöl’ün Genç İlçesi’ne bağlı Servi Beldesi yakınlarında, Bingöl Valisi Vehbi Avuç, AK Parti Bingöl milletvekilleri, Feyvi Berdibek, Mahfuz Güler, Abdurrahman Anık ve Bingöl Emniyet Müdürü Mehmet Gülnaz’ın bulunduğu konvoyun geçtiği sırada, yolda mayın patladığı bildirildi. 
     Patlamada ölen ya da yaralanan olmadığı, konvoyda bulunanların helikopterle Genç İlçesi’ne ulaştırıldığı kaydedildi. 
     
     MİLLETVEKİLİ ANLATIYOR... 

     AK Parti Bingöl Milletvekili Abdurrahman Anık, Servi Beldesi yakınlarından meydana gelen patlamada herhangi bir can kaybı ya da yaralanmanın olmadığını bildirdi. 
     Anık, AA muhabirine yaptığı açıklamada, Servi Beldesi’ne bir camii açılışına gittiklerini ve dönüşte, konvoyun bulunduğu yolda patlama meydana geldiğini anlattı. 
     Patlamanın, kendisinin bulunduğu aracın uzağında meydana geldiğini kaydeden Anık, "Patlamada herhangi bir can kaybı ya da yaralanma olmadı. Konvoydaki herkesin sağlık durumu iyi. Geçtiğimiz yol dağlık bir bölgede ve stabilizeydi. Patlatılan mayının uzaktan kumandalı olduğu duyumunu aldık" dedi. 
     Bingöl Milletvekili ve TBMM İdare Amiri Feyzi Berdibek de bir anda meydana gelen patlamayla ilgili araştırmamın sürdüğünü, can kaybı ve yaralanma olmamasına sevindiklerini ifade etti. 
     
</TEXT>
</DOC>
