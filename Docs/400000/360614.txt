<DOC>
<DOCNO> 360614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/spor/spo10.html </URL>
<DATE> 2005/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İlhan sürprizi 
</HEADLINE>
<TEXT>


Ankaragücü Kulübü, Hertha Berlin'de umduğunu bulamayan yıldız futbolcuyu kadrosuna kattı. İlhan Mansız bugün sağlık kontrolünden sonra imza atacak 

NECMİ KEPÇETUTAN 


Başkent ekibi dün sürpriz bir şekilde Ankara'ya gelen İlhan Mansız'la anlaşarak transferde bombayı patlattı. Geçirdiği ağır sakatlık sonrası Hertha Berlin'e giden ancak Almanya'da aradığını bulamayan yıldız futbolcu, Başkan Cemal Aydın'la yaptığı kısa görüşmede, Sarı - Lacivertli kulüple her konuda anlaştı ve ayağının tozuyla antrenmana çıktı. 
Bonservisi elinde olan milli futbolcu bugün sağlık kontrolünden geçtikten sonra kulüp binasında 1 yıllık resmi sözleşmeye imza atacak. Beşiktaş'tan ayrıldıktan sonra kısa bir dönem Japonya'nın Vissel Kobe takımında oynayan İlhan, Ankaragücü forması altında yeniden eski günlerine döneceğini söyledi. 

Baliç'le görüşme 
Ankaragücü ile anlaştığı için mutlu olduğunu belirten İlhan Mansız, "Burada bana güvenen insanlar var. Kısa sürede yeniden eski günlerine dönerek onları mahcup etmeyeceğim" diye konuştu. Başkan Cemal Aydın dün Konyasporlu Elvir Baliç ile de pazarlık masasına oturdu. Boşnak golcünün, Dubai'de oynamak istediği, ancak olmazsa Türkiye'de Ankaragücü'nü tercih edeceği belirtildi. Öte yandan Sarı - Lacivertli takım, Gambiyalı futbolcu İsmail Janie'yi de denemeye aldı. 

Bomba gibi Vestel 

Siyah - Beyazlılar Süper Lig'i sallamaya hazırlanıyor. Teknik Direktör Eriş, "Güçlü kadromuzla başarıyı yakalayacağız" dedi 

M.ALİ SABUNCU 

Ege'nin Süper Lig'deki yeni temsilcisi Vestel Manisaspor'un hocası Levent Eriş, Avusturya kampından taraftarlara iddialı mesajlar gönderdi. Siyah - Beyazlı ekibi tarihinde ilk kez Süper Lig'e çıkaran başarılı çalıştırıcı, takımına ve kendisine çok güvendiğini söyledi. Teknik adamlığa en alttan başladığını belirten Eriş, "Tırnaklarımla buralara geldim. Takımdan hiçbir endişem yok. Vestel'in arkamızda olması nedeniyle herkes çok sayıda transfer yapacağımızı düşünüyordu ancak biz mevcut kadroya takviyeler yaparak yapıyı koruduk. Doğru yoldayız" dedi. 

'Takır takır oynuyoruz' 
Levent Eriş, cesaretli bir teknik adam olduğunu belirterek, Fatih Terim ve Samet Aybaba gibi isimleri örnek aldığını söyledi. Lige renk katacaklarını kaydeden tecrübeli hoca, "Chelsea modelini Vestel Manisaspor'a getireceğiz. Yani takımda herkes çekirdekten yetişecek. Kimse tepeden inme gelemeyecek. Bu sistem bizi başarıya taşır" diye konuştu. Siyah-Beyazlı takımın hazırlık maçlarında sergilediği futboldan çok memnun olduğunu da dile getiren Eriş şöyle devam etti "Takır takır top oynuyoruz. Ligde tempolu ve cesaretli olacağız." 

Meduna'dan mesaj 

Vestel Manisaspor'un, Çek Cumhuriyeti'nin ünlü kulübü Sparta Prag'dan renklerine bağladığı golcü Meduna, Türkiye'de başarılı olacağını söyledi. Hazırlık maçlarındaki performansıyla teknik heyetten tam not alan tecrübeli futbolcu, "Ligde ilk kez yer alacak bir takımda oynamak bana heyecan veriyor. Sparta Prag'da güzel günlerim geçti ama artık Vestel Manisa'nın oyuncusuyum" dedi. 
Teknik Direktör Levent Eriş'in taşıdığı heyecanı takıma da yansıttığını vurgulayan Meduna, "Futbolcuları havaya sokarak futbolun kalitesini daha da yükseltiyor. Vestel Manisa yeni sezonda başarılı olacaktır. Ben de gollerimle adımdan söz ettireceğim" ifadesini kullandı. Öte yandan yönetimin Beşiktaşlı golcü Sinan Kaloğlu'nu kadroya katmak için çalışma başlattığı öğrenildi. 

Süper Antep geliyor 

Celal Doğan, "Hadzıbegiç yönetiminde mücadele eden, kente yakışır bir takım olacağız" dedi. Başkan, Lens'de oynayan Jacek Bak'la da prensip anlaşmasına vardıklarını açıkladı 

Gaziantepspor Başkanı Celal Doğan yeni sezonda başarılı olacak bir kadro kurduklarını belirterek taraftarlara umut saçtı. Doğan güçlü, vizyonu olan, kente yakışır, mücadeleci bir takım kurmaya çalıştıklarını vurguladı. 
Doğan, "Hadzıbegiç'i vizyonu, kararlılığı, ilkeleri nedeniyle göreve getirdik. Kendisinden son derece memnunuz. Takıma ayrı bir hava getirdi. Futbol severlerin yeni sezonda beğeni ile izleyeceği, mücadele eden, koşan, zevk veren bir ekip yaratmaya çalışıyoruz" diye konuştu. 

Borgetti'ye teklif 
Celal Doğan, yabancı bir stoper ve forvet aradıklarını belirterek, Fransa'nın Lens takımında oynayan Jacek Bak ile anlaştıklarını söyledi. Tecrübeli defans oyunsununu Almanya kampına davet ettiklerini kaydeden Doğan, Meksiklı forvet Borgetti'nin transferi için de çaba harcadıklarını açıkladı. Başkan Doğan, geçen sezon Gaziantep'te kiralık oynayıp, Beşiktaş'a geri dönen Gökhan Zan'ı yeniden kadroya katmak istediklerini sözlerine ekledi. 

Serhat Rizespor'da 

Çaykur Rizespor, İstanbulsporlu Serhat Akyüz'u resmen renklerine bağladı. Genç futbolcunun 4 yıllık sözleşmeye imza attığı açıklandı. Asbaşkan Erol Yıldırım, İstanbulspor'dan kaleci Mehmet Bölükbaşı'nın ardından Serhat'ı kadroya dahil ettiklerini belirterek, "Serhat'ın bonservisini aldık ve 4 senelik imza attırdık. Uzun yıllar hizmet edeceğine inanıyoruz" diye konuştu. 

Kayserispor parlıyor 

ERCAN ATA DHA 

Kızılcahamam'da kamp yapan Kayserispor yeni sezona umutla bakıyor. Teknik Direktör Ertuğrul Sağlam, futbolcuların büyük özveriyle çalıştığını belirtti. Sağlam, "Kaliteli oyunculardan oluşan iyi bir ekip kurduk. Kayserispor yeni sezonda taraftarının yüzünü güldürecektir" diye konuştu. Sağlam, yeni havuz sisteminin Anadolu takımlarının sıkıntılarını azaltacağını da dile getirdi. Genç teknik adam, "Artık kulüpler elindeki başarılı futbolcuyu kolay kolay satmaz. Bu uygulamayla tüm takımlar iyi kadro kurmanın peşinde olacak. Türk futbolunda rekabetin artacağına inanıyorum" diye konuştu. Öte yandan maddi konulardaki problem nedeniyle takımdan kopma noktasına gelen kaleci Metin Aktaş, anlaşma sağlanması üzerine kampa gelerek kafileye dahil oldu. 

Kalpar umut saçtı 

Diyarbakırspor Teknik Direktörü Hüseyin Kalpar yeni sezondaki hedeflerini Süper Lig'i ilk 10 sıra içinde bitirmek olarak açıkladı. Kızılcahamam'da kamp yaparak sezona hazırlanan Kırmızı - Yeşilli takımın hocası, "Şu ana kadar 6 futbolcuyu kadromuza kattık. Dört oyuncu daha alarak transferi bitireceğiz. Takım olarak iyi durumdayız. Ligi ilk 10'da bitirmeyi hedefliyoruz" diye konuştu. 

Samsunspor'da kongre ertelendi 

Başkan İsmail Uyanık'ın istifasından sonra olağanüstü kongre kararı alan Samsunspor'da bugün yapılacak olan kongrenin bir hafta daha ertelendiğini açıklandı. Geçen hafta çoğunluk sağlanamaması yüzünden ertelenen kongreyle ilgili basın toplantısı düzenleyen Basın sözcüzü Mazhar Başoğlu, yönetime talip olmadığını söyledi. Bu arada Bolu'da kamp yapan Kırmızı - Beyazlı takımda, Ivanov sakatlandı. Bulgar golcünün durumunun ciddi olduğu ifade edildi. 

İKİNCİ LİG GÜNLÜĞÜ 
Buca, Ümit İnal'ı bitirdi 
BİLAL YAĞCI DHA 

İzmir ekibi, Altay'la yollarını ayıran Ümit İnal'ı resmen kadrosuna kattı. Tecrübeli futbolcu kulüp binasında düzenlenen törende sözleşme imzaladı. Futbol Şube Sorumlusu Şeref Üstündağ, "Ümit, gençlere ağabeylik yapıp takımı sırtlayacak bir oyuncu. Zirve yarışında bize büyük katkı sağlayacak. Göztepe ve Altay'dan sonra üçüncü şampiyonluğu Bucaspor'da yaşayacağına inanıyoruz" dedi. Başarılı futbolcu ise Bucaspor'un başarısı için elinden geleni yapacağını söyledi. 

Uşakspor'da Mustafa tamam 
YAVUZ KUŞDEMİR DHA 

İkinci Lig A Kategorisi'nin yeni takımlarından Uşakspor, Vestel Manisa'dan golcü Mustafa Özsöğüt'ü kadrosuna kattı. Son 9 sezonda formasını giydiği takımlarda 6 kez bir üst lige çıkmanın mutluluğunu yaşayan 31 yaşındaki başarılı futbolcu, ilk kulübü olan Uşakspor'a geri döndü. Başkanı Asım Kalelioğlu'nun da katıldığı törende 1 yıllık imza atan Mustafa, "Uşakspor'a faydalı olmaya çalışacağım" dedi. 

Osmaniye'de üç transfer 
İkinci Lig B Kategorisi takımlarından Osmaniyespor, dış transferde 3 futbolcuyla sözleşme imzaladı. Başkan Nihat Arslan, imza töreninde yaptığı açıklamada, Trabzonspor alt yapısından Fatih Azak, Ahmet Salih Özdoğan ve Sivas Divriğispor'dan Tayfun Doğan ile ikişer yıllık sözleşme yaparak kadrolarını güçlendirdiklerini söyledi. Arslan, 20 Temmuz'da sağlık kontrolünden geçecek sporcuların bir hafta kentte çalıştıktan sonra kamp için Pozantı'ya gideceklerini de kaydetti. 

Bursaspor'da tempo yükseldi 
Vakıfköy Orhan Özselek Tesisleri'nde hazırlıklarını sürdüren Yeşil - Beyazlı takım vites büyüttü. Antrenman temposunu her geçen gün yükselten Teknik Direktör Raşit Çetiner, "Transferi kapatmamız avantaj" dedi. Tecrübeli hoca, "Futbolcularımın performansı çok iyi. Transferi kapatan bir takım olmamız da bizim için çok büyük bir avantaj oldu. Nevşehir kampında oynayacağımız maçlarla saha içindeki durumumuzu daha iyi göreceğiz" dedi. Bu arada hafif sakatlıkları bulunan Serdar Kargın, Ömer Aysan ve Ömer Kaplan takımdan ayrı çalıştı. 


</TEXT>
</DOC>
