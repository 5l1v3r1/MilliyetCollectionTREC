<DOC>
<DOCNO> 374822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sontur01.html </URL>
<DATE> 2005/09/01/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Bir süre önce kaybolan annelerini arıyorlar... 
</HEADLINE>
<TEXT>

     Hataylı 6 kardeş, bir süre önce kaybolan annelerini aramak için Alanya’ya geldi. 
     AA muhabirinin aldığı bilgiye göre, 7 ay önce eşi İlhami Şener’i kaybeden anne Hatice Şener, 6 çocuğunu bırakıp memleketini terk etti. 
     En büyükleri 20 yaşında olan Şener kardeşler, annelerini bulmak için Antalya’nın Alanya İlçesi’ne geldi. 
     Annelerinin Alanya’da olduğuna dair bilgi edindiklerini belirten 6 kardeş, Alanya Terminal Karakolu’na başvurdu. Kardeşlerin en büyüğü Kazım Şener, annelerinin bulunması için yardım istediği karakolda, gazetecilere açıklamalarda bulundu. 
     Şener, annesinin, kısa bir süre önce, Alanya’da yaşayan M.T. adlı kişiyle birlikte olmaya başladığını duyduklarını, bu nedenle Alanya’ya geldiklerini, ancak verilen adreste annesine ve birlikte yaşadığı öne sürülen kişiyi bulamadıklarını söyledi. 
     Şener, "Annemiz, babamızın ölümünden sonra bunalıma girerek memleketi terk etti ve ortadan kayboldu. Ancak biz annemizin evlendiğine inanmıyoruz. Kaçırılmış olabileceğinden şüphe ediyoruz. 
     Ben yaşım itibariyle kendi kendimi idare edebilirim, ancak kardeşlerim çok küçük. Kardeşlerimle birlikte ortada kaldık. Annemizin bir an önce bulunmasını ve bize dönmesini istiyoruz" dedi. 
     Yaklaşık 2 haftadır annelerinden haber alamayan Kazım 20 , Hakan 17 , Saliha 12 , Aylin 8 , Goncagül 5 ve Oğuzcan Şener 2 , annelerini aramak için geldikleri Alanya’da bir süre karakolda oturduktan sonra memleketlerine geri döndüler. 
     
</TEXT>
</DOC>
