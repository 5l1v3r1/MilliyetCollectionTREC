<DOC>
<DOCNO> 362902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/ekonomi/eko07.html </URL>
<DATE> 2005/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Greenspan FED'in, faiz artırımı sürecek 
</HEADLINE>
<TEXT>



ABD Merkez Bankası FED Başkanı Alan Greenspan, Kongre'de yarı yıl değerlendirmesi yaptı. Greenspan, ABD ekonomisinin büyümesine yönelik görünümün güçlü olduğunu ve FED'in faiz artırımlarına devam etmesi gerektiğini söyledi. Enflasyonist baskıların kontrol altında olduğunu ifade eden Greenspan, yüksek enerji ve istihdam maliyetleri, uzun dönemli faiz oranlarının gelecekteki davranışları ve bunun ülkenin konut pazarı açısından oluşturduğu tehlike gibi önemli belirsizliklerin bu olumlu görünümü çevrelediğini anlattı. ABD'de uzun vadeli faizlerin düşük kalmaya devam etmesi, emlak piyasasında patlamaya sebep oluyor. Bunun da risk oluşturduğu ifade ediliyor. 
Greenspan'in bu konuşması sonrasında ağustosta yapılacak FED toplantısında halen yüzde 3.25 olan faiz oranlarının yüzde 3.5'e çıkartılacağı tahmin ediliyor. Ölçülü artırımların devam etmesi ve yıl sonunda kısa vadeli faizlerin yüzde 4'e çıkması tahmin ediliyor. 


</TEXT>
</DOC>
