<DOC>
<DOCNO> 352923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/soneko23.html </URL>
<DATE> 2005/06/17/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Şener Başladığımız reformları kararlılıkla sürdüreceğiz 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, ''Planlı ve programlı bir şekilde başladığımız reformları, ekonomimizdeki yapısal değişimin ve sürdürülebilir bir büyüme ortamının başarısı ve devamı için, başladığımız günkü gibi kararlılıkla sürdüreceğiz'' dedi. 
     Daha önceki bir düzenleneceği açıklanan, ancak konuyla ilgili rapor yetişmediği için ertelenen ''Türkiye Ekonomisi İçin Sürdürülebilir Büyüme Stratejisi'' başlıklı konferans, Şener'in katılımıyla bugün yapıldı. 
     Şener, Türk Sanayicileri ve İşadamları Derneği TÜSİAD ve TÜSİAD-Koç Üniversitesi Ekonomik Araştırma Forumu'nun düzenlediği konferansın açılışında yaptığı konuşmada, yüksek büyüme performansının sürdürülebilir bir yapıda devam etmesinin, Türkiye'nin AB'ye üyelik sürecinde oldukça önemli olduğunu söyledi. 
     Bu nedenle Türkiye'nin sürdürülebilir yüksek büyüme performansını yakalamasında gerekli olan stratejilerin ortaya konulmasının hayati önem taşıdığını vurgulayan Şener, 1990'lı yıllarda yaşanan krizlere değindi. 
     Türkiye'nin kayıp yılları olarak da değerlendirilebilecek bu dönemin 2001 Şubat kriziyle zirve noktasına ulaştığını, ekonomik ve sosyal bünyede büyük yaralar açtığını kaydeden Şener, 2002'nin Kasım ayında hükümetin işbaşına gelmesiyle siyasi istikrarın sağlandığını ve hükümetin başarılı çalışmaları sonucunda ekonominin hızlı bir değişim ve dönüşüm içerisine girdiğini anlattı. 
     Abdüllatif Şener, kararlı ve taviz vermez bir şekilde uyguladıkları ekonomik program sonucunda ekonominin istikrarlı bir yapıya kavuştuğunu vurgulayarak, şöyle dedi 
     ''Ekonomide elde edilen bu başarının arkasında siyasi istikrarın yanı sıra iyi yönetişim ve ekonominin rekabet gücünün artırılmasını amaçlayan yapısal reformların kararlı bir şekilde gerçekleştirilmesi yatmaktadır. 
     Planlı ve programlı bir şekilde başladığımız bu reformları, ekonomimizdeki yapısal değişimin ve sürdürülebilir bir büyüme ortamının başarısı ve devamı için, başladığımız günkü gibi kararlılıkla sürdüreceğiz ve aynı zamanda bu reformlar için gerekli düzenlemeleri sadece yapmakla kalmayıp, hiçbir ödün vermeden aynı kararlılıkla uygulayacağız. Yine bu reformların ve bu sürecin tüm toplum kesimlerince sahiplenilmesi için gerekli çabayı göstermekteyiz.'' 
     
     GELİRDE DAHA ADİL BÖLÜŞÜM 

     Uygulanan ekonomik ve sosyal politikalar ile kararlılıkla sürdürülen reformlar sonucunda son 3 yılda yıllık ortalama yüzde 7.9 ekonomik büyüme olduğunu belirten Şener, bir yandan yüksek büyüme sağlanırken, uygulanan sosyal politikalar sonucu gelirin de daha adil bölüşüldüğünü söyledi. 
     Şener, nüfusun en yoksul kesimini temsil eden 1. yüzde 20'lik dilimin toplam yıllık kullanılabilir gelirden aldığı payın 2002 yılındaki yüzde 5.3 seviyesinden 2003 yılında yüzde 6'ya yükseldiğini kaydederek, en zengin kesimi temsil eden 5. yüzde 20'lik dilimin ise toplam yıllık kullanılabilir gelirden aldığı payın aynı yıllarda sırasıyla yüzde 50.1 seviyesinden yüzde 48.3'e düştüğünü, dolayısıyla nüfusun en yoksul kesimi ile en zengin kesiminin milli gelirden aldıkları paylar arasındaki farkın azaldığını bildirdi. 
     Şener, ekonomide yüksek oranlı büyüme sağlanırken, büyümenin kaynaklarında da önemli bir değişim sağlandığını, borçlanılarak finanse edilen kamu harcamalarından kaynaklanan büyüme politikası terk edilerek, yerine çok daha sağlıklı ve sürdürülebilir olan verimlilik ve ihracat artışına bağlı özel sektör kaynaklı bir büyüme yaşandığını söyledi. 
     Şener konuşmasında, ekonomide sağlanan bu büyümenin enflasyonda önemli düşüşler de sağladığına dikkati çekti. 
     Başarıların devam etmesinin, hükümetin temel ekonomik önceliklerinin başında geldiğini belirten Başbakan Yardımcısı Şener, bu başarı ve kazanımların sürdürülmesi için beşeri sermayenin niteliklerinin artırılması, teknoloji odaklı üretim sürecine başarıyla geçilmesi ve rekabete dayalı piyasa mekanizmasının benimsenmesinin önem taşıdığını, yüksek oranlı sürdürülebilir büyüme performansının yakalanabilmesinin, ancak teknoloji geliştirme ve yeni teknolojileri kullanabilme kapasitesinin artırılmasıyla olabileceğini bildirdi. 
     Sürdürülebilir nitelikte bir büyüme stratejisi bakımından hükümetin üzerinde durduğu iki temel politikadan birinin, yatırımların giderek artan oranda özel sektör eliyle gerçekleştirilmesi, diğerinin kamunun özel sektörün önünü açacak, özel sektöre rakip değil, özel sektörü tamamlayan bir yatırım politikası izlemesi olduğunu kaydetti. 
     
     KALKINMA AJANSLARI 

     Şener, yasalaşma süreci devam eden kalkınma ajansları konusuna da değinerek, bunların bölgesel yerel kalkınmanın hızlandırılması ihtiyacıyla şekillenecek yeni ve özgün kurumlar olacaklarını söyledi. 
     Ajansların girişimcileri ve KOBİ'leri yeni yaklaşımlarla destekleyeceklerini ifade eden Abdüllatif Şener, kuracakları yatırım destek ofislerinin ''tek durak ofisler'' aracılığıyla yatırımcıların izin ve ruhsat işlemlerini tek elden takip edip en kısa zamanda sonuçlandırarak, yeni yatırımcıların bölgeye cezbedilmesinde önemli rol üstleneceklerini bildirdi. 
     
     3 YILDA TOPLAM 1.6 MİLYON YENİ İSTİHDAM 

     Acil eylem planında öngörülen kısa vadeli işlerin büyük oranda tamamlandığını, orta ve uzun vadede öngörülen yapısal reformların büyük kısmına da başlandığını ve devam ettiğini anlatan Şener, planda öngörülen ve politikalara orta ve uzun vadeli bakış açılarını gösteren düzenlemenin de orta vadeli program olduğunu söyledi. 
     2006-2008 dönemini kapsayan orta vadeli programın 31 Mayıs 2005 tarihinde Bakanlar Kurulu kararı olarak Resmi Gazete'de yayımlandığına işaret eden Şener, 3 yıllık programda büyümenin yıllık ortalama yüzde 5, 2008 sonunda GSYİH'nin 422 milyar dolar, enflasyonun ise yüzde 4 olmasının hedeflendiğini bildirdi. Şener, şunları söyledi 
     ''Kişi başına gelirin dönem sonunda 5,621 dolara ulaşması, satın alma gücü paritesine göre ise 10 bin doları aşması beklenmektedir. 3 yıllık dönemde toplam 1.6 milyon yeni istihdam öngörülmüştür. 2008 yılında 106 milyar dolarlık ihracat, 147 milyar dolarlık ithalat öngörülmüş, cari açığın GSYİH'ye oranının yüzde 3.1 olması hedeflenmiştir. 
     Bu hedeflerin gerçekleştirilebilmesi, sürekli bir reform sürecini zorunlu kılmaktadır. Söz konusu reform süreci, bugünlerde bankacılık, sosyal güvenlik ve genel sağlık sigortası hususundaki düzenlemelerle devam ettirilmektedir. Hükümetimiz bu reform sürecinin başarıyla tamamlanması hususunda kararlı ve isteklidir.'' 

     
</TEXT>
</DOC>
