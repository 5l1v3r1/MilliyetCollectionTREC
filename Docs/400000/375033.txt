<DOC>
<DOCNO> 375033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sondun49.html </URL>
<DATE> 2005/09/02/ </DATE>
<TIME> 19.40 </TIME>
<AUTHOR>  </AUTHOR>
<HEADLINE>
ABD Başkanı Bush felaket bölgesinde... 
</HEADLINE>
<TEXT>

     ABD Başkanı George W. Bush, Katrina kasırgasının yol açtığı doğal felaketin etkilerini yerinde incelemek üzere Alabama eyaletindeki Mobile kentine geldi. 
     Bush’un buradaki kurtarma görevlileri ve yerel yetkililerle görüşmesi ve kasırgadan en çok etkilenen Mississippi ve Louisiana eyaletlerine giderek burada incelemelerde bulunması bekleniyor. 
     Kasırganın ardından çabuk harekete geçmemekle eleştirilen Bush, afet bölgesine gelmeden önce Beyaz Saray’da gazetecilere yaptığı açıklamada, kasırgadan etkilenen kişilere yardım etmek için yoğun bir şekilde çalışan çok sayıda kişi olduğunu söylemiş ve bu kişilere çabalarından dolayı teşekkür etmek istediğini belirtmişti. 
     Afetzedelere milyonlarca galon su, milyonlarca ton gıda yardımı gönderildiğini söyleyen Bush, afet bölgesindeki kişilere ve tüm vatandaşlara gerekli imkanların sunulacağı ve durumun kontrol altına alınacağı vaadinde de bulunmuştu. 
     Bu arada, kasırganın vurduğu Mississippi ve Louisiana eyaletlerinde, 4 bin 800’den fazla kişinin kurtarıldığı bildirildi. 
     Federal Acil Durum Yönetim Ajansı’nı FEMA tarafından yapılan yazılı açıklamada, "Mississippi ve Louisiana eyaletlerine 28 kurtarma ekibinin gönderildiği, bunlardan 18’inin kurtarma operasyonlara devam ettiği" belirtildi. Açıklamada, kasırgadan en çok etkilenen New Orleans kentindeki Superdome stadyumunda mahsur kalan binlerce kişinin kurtarılması için de buraya 605 otobüsün gönderildiği kaydedildi. 
     Öte yandan ordudan yapılan açıklamada, 1976 Ulusal Muhafız askerinin New Orleans kentine geldiği belirtildi. 
     General Steve Blum, bölgedeki güvenlik durumunun 24 saat içinde düzeleceğinden emin olduğunu söyleyerek, buraya toplam 7 bin askerin geleceğini kaydetti. 
     
</TEXT>
</DOC>
