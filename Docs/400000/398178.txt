<DOC>
<DOCNO> 398178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/sondun26.html </URL>
<DATE> 2005/11/26/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Taliban militanlarının cesetlerinin yakılmasına ilginç savunma Hijyen 
</HEADLINE>
<TEXT>

     Afganistan'da Amerikan askerlerinin 2 Taliban'ın cesetlerini yakmasıyla ilgili olarak, bunun hijyen amaçlı yapıldığı ve suç teşkil eden bir yanlışlık içermediği belirtildi. 
     Afganistan'daki Amerikalı komutan Tümgeneral Jason Kamiya, düzenlediği basın toplantısında geçen ay patlak veren olayla ilgili bir açıklama yaptı. 
     Tümgeneral Kamiya, iki alt rütbeli subayın cesetlerin yakılmasını emrettiğini, ancak yanlış bir şey yaptıklarının farkında olmadıklarını söyledi. Bu askerlerin kültürel ve dini anlayış eksikliği gösterdiği ve resmi olarak kınanacakları belirtildi. 
     Kamiya, ayrıca bir çatışmanın ardından yakındaki bir köyde sıkışan Taliban militanlarıyla hoparlör kullanarak alay eden 2 astsubayın da resmi olarak kınanacağını kaydetti. Bu askerlerin rütbe indirimi gibi disiplin cezaları da alabilecekleri belirtildi. 
     Avustralya'nın SBS televizyonu, Amerikan askerlerinin, Kandahar yakınındaki Gonbaz köyünün dışında yer alan tepelerde öldürdükleri Taliban militanlarının cesetlerini yakma görüntülerini yayınlamış, olay tepki çekmişti. 
     
</TEXT>
</DOC>
