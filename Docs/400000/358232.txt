<DOC>
<DOCNO> 358232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/spor/spo11.html </URL>
<DATE> 2005/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yiğido ışık saçtı 2-2 
</HEADLINE>
<TEXT>


Rasim Kara'nın çalıştırdığı Azerbaycan'ın Lankeran takımıyla berabere kalan Sivasspor, ilk hazırlık sınavında başarılı göründü. Kırmızı - Beyazlılar'ın iki golünü de Brezilyalı yeni transfer Anderson attı 


Sivasspor, ilk hazırlık maçını Lankeran ile yaptı. Azerbaycan Ligi'nde mücadele veren, Rasim Kara'nın çalıştırdığı ekiple 2-2 berabere kalan Yiğidolar, olumlu bir görüntü ortaya koydu. 
Anderson'un 13. dakikada attığı golle öne geçen Yiğidolar, 30'da Demelo'nun golüne engel olamadı. Devrenin son anlarında yine sahneye çıkan Anderson, Sivasspor'un devreyi 2-1 önde bitirmesini sağladı. 
İlk devreye Akın, Hakkı, Sergio, Cem Karaca, Arif, Gökhan, Hakan Bayraktar, Barış, Mahir, İbrahim ve Anderson 11'i ile çıkan Kırmızı - Beyazlılar, 2. devrede yedeklerini sahaya sürdü. 89'da Lankeran'dan Ramazanov'un golü, maçın skorunu belirledi. n TUNÇ KAYACI 

Dostluk köprüsü 

Merkez Hakem Kurulu, hakemlerin kulüplerle kaynaşmasını sağlamak için Abant'taki seminere başkan, kaptan ve teknik direktörleri davet edecek 

NECMİ KEPÇETUTAN 

Süper Lig'in kaptanları, teknik adamları ve kulüp başkanları hakemlerle kaynaşacak. Merkez Hakem Kurulu, 29 Temmuz- 2 Ağustos tarihleri arasında Bolu Abant'ta düzenlenecek uluslararası hakem seminerine, süper ligde mücadele eden 18 kulübün takım kaptanları, teknik direktörleri ve başkanlarını davet etme kararı aldı. 
Yeni sezonda hakem eleştirilerinin asgari düzeye inmesi ve tarafların birbirlerine daha olumlu yaklaşması amacıyla alınan kararın hakem - futbolcu, hakem - teknik adam ilişkilerinde de olumlu gelişme sağlamasının beklendiği bildirildi. 

Beş gün sürecek 
Seminerde, oyun kurallarında yapılan değişiklikler ve pratik uygulamaların dışında, hakemlere psikolojik eğitimle sosyal ilişkiler konusunda da ders verileceği kaydedildi. Süper Lig kadrosunda yer alan 28 hakemle Süper Lig yardımcı hakemleriyle FIFA bayan hakemlerinin katılacağı seminer 5 gün sürecek. 

Doyumsuz Erciyes 

Süper Lig'in yeni takımı Kayseri Erciyesspor'da transfer harek tı hız kesmiyor. Mavi - Siyahlı yöneticiler, Ankaragücü'nün tecrübeli golcüsü Cenk'le prensip anlaşması yaptı, iş imzaya kaldı 

DEMET ÖZTÜRK DHA 

Yeni sezonda tarihinde ilk kez mücadele edeceği Süper Lig'de başarılı olmak isteyen Kayseri Erciyesspor kadrosunu güçlendirmeye devam ediyor. Transfere bugüne kadar 9 milyon YTL harcama yaparak kadrosunu 6'sı yabancı toplam 14 oyuncuyla takviye eden Mavi - Siyahlılar, Ankaragücü'nün tecrübeli golcüsü Cenk'le de prensipte anlaşmaya vardı. Başarılı futbolcunun kısa süre içinde Kayseri'ye gelerek yöneticilerle son kez görüştükten sonra resmi imza atması bekleniyor. 
Bu arada İkinci Başkan Erol Bedir yapılan çalışmalarla maddi sorunları büyük ölçüde çözdüklerini açıkladı. Bedir, "Gizlimiz, saklımız yok. 2 milyon YTL sıcak paraya ihtiyacımız vardı, bunun 1.5 milyon YTL'sini bulduk" dedi. 

Diyar'dan Oğuz atağı 

Kırmızı - Yeşilli yönetim kurulu, kaleci arayışında rotasını İstanbulsporlu Oğuz Dağlaroğlu'na çevirdi. Bir süre önce kadroya katılan Arnavut kaleci Lika'nın sakat çıkmasından sonra hemen harekete geçen idareciler, Oğuz'da karar kıldı. 
Yönetimin, İstanbulspor forması altındaki performansıyla alkış alan tecrübeli file bekçisiyle temasa geçtikleri öğrenildi. Bu arada yurt dışında transfer çalışmalarını yürüten Genel Menajer İsmet Yılmaz'ın kale için düşünülen bazı isimlerle görüştüğü ve önümüzdeki günlerde yönetime rapor vereceği bildirildi. 

Horozlar'da Yusuf sancısı 

FERAH IŞIK DHA 

Denizlispor'un geçtiğimiz hafta üç yıllık sözleşmeye imza attırdığı Yusuf Şimşek'in bonservisini henüz alamadığı ortaya çıktı. Son olarak Akçaabat Sebatspor forması giyen tecrübeli futbolcunun eski kulübünden alacaklarına karşılık bonservisini istediği, ancak Karadeniz ekibinin bu öneriyi kabul etmediği öğrenildi. Teknik direktör Giray Bulak'ın sorunu çözmek için çaba harcadığı bildirilirken, Futbol Şube Sorumlusu Turgut Dalaman, "Yusuf'un bonservisini henüz alamadık ancak kısa süre içinde sorunu çözeceğiz" diye konuştu. 
Bu arada Yeşil - Siyahlılar, 17 Temmuz'a kadar sürecek kamp için Bolu'ya gitti. 

Rize 'Elmas' buldu 

UFUK TUNCAELLİ 

Çaykur Rizespor, Hollanda'nın Waalwijk takımından Ferdi Elmas ile 3 yıllık sözleşme imzaladı. Sol kanatta görev yapan 20 yaşındaki genç futbolcu dün kendisini Yeşil - Mavili renklere bağlayan resmi sözleşmeye imza attı. 
Yönetim kurulu üyesi Orhan İstif, Ferdi'nin Hollanda Ligi deneyimi olan bir futbolcu olduğunu belirterek, "Kendisinden uzun süre faydalanacağımızı umut ediyoruz" dedi. Genç oyuncu ise Karadeniz ekibinde başarılı olacağını söyledi. 

Konyaspor'da 4'lü savunma 

Yeşil - Beyazlılar'ın Teknik Direktörü Aykut Kocaman, oyun sistemini tam olarak oturtmadığını, ancak dörtlü savunma düşündüğünü belirtti. Kocaman, "Ofansif ve defansif anlamda maksimum verim alabilmek için dörtlü savunma üzerine inşa edilmiş sistemi tercih ediyorum. Bu 4-4-2'de olabilir 4-5-1'de olabilir" diye konuştu. 

Altay'da Ufuk ve Cenk tamam 

ULAŞ SAĞ DHA 

Siyah - Beyazlılar, Sivasspor'un golcüsü Ufuk Ateş ile Sarıyer'de forma giyen kaleci Cenk'i resmen kadrosuna kattı. Sivas'ta geçen sezon 11 gol atan Ufuk, "İzmir'de oynamak istiyordum. Şartlarda anlaştığımız için mutluyum. Hedefim geçen yılki gol sayımı aşmak" dedi. Kaleci Cenk ise Siyah - Beyazlı takımda başarılı olacağına inandığını dile getirdi. 


</TEXT>
</DOC>
