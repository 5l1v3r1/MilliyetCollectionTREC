<DOC>
<DOCNO> 392725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sondun17.html </URL>
<DATE> 2005/11/07/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Fransa'daki isyan Belçika'ya sıçrıyor 
</HEADLINE>
<TEXT>

     Belçika'nın başkenti Brüksel'de, yabancıların yoğun bulunduğu Saint Gilles ve Anderlecht bölgelerinde dün gece 5 taşıtın kundaklanmasının ardından kapsamlı güvenlik önlemleri alınıyor. 
     Brüksel'de yabancı gençler ile polis arasında ilk çatışma, geçen Cumartesi günü meydana geldi ve 5 polis yaralandı. 
     Yabancıların yine yoğun olarak bulunduğu Schaerbeek Belediyesi'nde meydana gelen olayların, bir polis devriyesinin, park halindeki bir aracın üzerine ''idrar yapan'' bir kişiye müdahale etmesiyle başladığı bildirildi. 
     Polisler, bu kişiden ''kirlettiği aracı temizlemesini'' istedi. Yapılan açıklamada, polisler ile bu kişi arasında ''ses tonunun yükseldiği'' ve çevredeki evlerden başka gençlerin de olay yerine geldiği bildirildi. 
     Gençlerin, polislere, ''derhal oradan uzaklaşmamaları halinde Fransa'daki olayların Brüksel'de de meydana geleceği'' tehdidinde bulunduğu belirtildi. 
     Polis açıklamasında, gerginlik ve olaylar sonunda 5 polis memurunun yaralandığı, iki kişinin gözaltına alındığı bildirildi. 
     Olay sırasında ''idrar yapan'' kişinin, ''elleri kelepçeli olduğu halde'' polisten kaçtığı ve bulunamadığı belirtiliyor. 
     Başkentte, Arap kökenli yabancıların çoğunlukta olduğu Saint Gilles ve Anderlecht belediyelerinde ise dün gece 5 taşıt kundaklandı. 
     Anderlecht'te, bazı sokaklarda, onlarca gencin polis devriyelerini sıkıştırdığı belirtiliyor. Polise, bu durumlarda, ''tartışmadan ve kışkırtmaları yanıtsız bırakarak geri çekilme'' talimatı verildiği ifade ediliyor. 
     İtfaiye ve polis birimleri, dün gece yarısına doğru meydana gelen olaylarda ''fazla hasar olmadığını'' belirtirken, ''olayların reklamını yapmamak için'' ayrıntılı bilgi vermeyeceklerini duyurdular. 
     Fransa olaylarının Belçika'ya sıçraması endişesinde olan güvenlik birimleri, çeşitli önlemler alırken gençlerin kışkırtılmasının engellenmesi için de çaba harcandığını bildiriyor. 
     Güvenlik yetkilileri, ''tansiyonun yükseldiğini'' ancak olayların Fransa'dakilerle mukayese edilecek boyutta olmadığını belirterek, basından, ''olay çıkaran gençleri cesaretlendirecek reklam yapmamasını'' istiyor. 
     
     FRANSA'DA İLK CAN KAYBI 

     Fransa'nın başkenti Paris'in banliyölerinde başlayarak ülke geneline yayılan şiddet olaylarında, Cuma günü saldırıya uğrayan bir kişinin bugün öldüğü bildirildi. 
     Ölen Jean-Jacques Le Chenadec'ın, İçişleri Bakanı Nicholas Sarkozy tarafından kabul edilen eşi, Cuma akşamı bir kişinin saldırısına uğrayan kocasının bugün öldüğünü belirtti. 
     Le Chenadec, Paris'in Stains banliyösünde, bir komşusuyla evinin önünde sohbet ettiği sırada bir gencin saldırısına uğramıştı. 
     61 yaşındaki Le Chenadec'in ölümü, Paris yakınlarındaki Clichy-Sous-Bois banliyösünde, 27 Ekim'de iki gencin polisten kaçarken girdikleri trafoda elektrik akımına kapılarak ölmesi üzerine, polisi protesto edenlerin çıkardığı olaylardaki ilk can kaybı oldu. 
     
     ALMANYA'YA DA SIÇRADI 

     Almanya'nın başkenti Berlin'in yabancıların yoğun olarak yaşadığı Moabit semtinde, 5 araç ateşe verildi. 
     Berlin polisinin açıklamasında, gece 01.00 ile 03.30 arasında 5 aracın ateşe verildiği, bu araçlardan 2'sinin tamamen yandığı, 3 aracın da zarar gördüğü belirtildi. 
     Araçların bilinçli ateşe verildiğini bildiren polis, olayların Fransa'daki olaylarla ilgili olup olmadığının araştırıldığını kaydetti. 
     
</TEXT>
</DOC>
