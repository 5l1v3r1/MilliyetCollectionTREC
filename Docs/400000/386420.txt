<DOC>
<DOCNO> 386420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sonspo12.html </URL>
<DATE> 2005/10/13/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Emre Belezoğlu Orucu oynamadığım zamanlarda tutuyorum 
</HEADLINE>
<TEXT>

     Lütfullah Göktaş bildiriyor 

İtalya'daki spor gazetelerinden Corriere dello Sport, Çizme'deki yabancı göçmenlerin kültür ve dinlerini konu alan yazı dizisinin bugünkü bölümünde, Ramazan ayının Müslüman oyuncuları nasıl etkilediği meselesine de değindi. ''Ramazan ayında sporcular için ne tür değişiklikler oluyor '' başlığıyla sunulan haberde, oruç meselesi milli oyuncumuz Emre Belözoğlu'nun görüşleriyle özetlendi. 
     Galatasaray ve FC İnter'in eski oyuncusu, bu sezon başından itibaren ise İngiltere'de Newcastle'da top koşturan Emre, Corriere dello Sport'taki demecinde, ''Orucu, oynamadığım zamanlarda tutuyorum. Bizim dini kurallarımız, özellikle bir maç öncesinde beslenmemizi mümkün kılıyor'' dedi. 
     Emre, futbolcuların ve sporcuların, müsabakaların söz konusu olduğu dönemlerde tıpkı seferiler veya hastalar gibi Ramazan orucunu uygun bir zamanda kaza etmek üzere erteleyebileceklerini belirtmesinin ardından, kendisinin izlediği yöntemi şu ifadelerle anlattı 
     ''Bizim dini kurallarımız, özellikle bir maç öncesinde beslenmemizi mümkün kılıyor. Orucu tüm gerekleriyle tutmamaları mümkün olan seferiler veya hastalarla aynı kategoride değerlendiriliyoruz. Müslüman futbolcu, tıpkı diğer sporcular gibi gündüzleri yemek yiyebilir. Ben genelde, hafta içerisinde geceleri yemeyi tercih ediyorum. Sabah kahvaltıyı çok erken yapıyorum, akşam da yemek yiyorum. Antrenmanda iken sadece su içiyorum. Oynayacaksam durum farklı. O zaman, gücümün yerinde olması için tüm öğünlerde yiyorum.'' Emre, Ramazan ayının yaz dönemine denk geldiği zamanlarda orucun etkisini daha yoğun biçimde hissettirdiğine de işaret ederek, ''Yaz mevsimindeki oruç, gerçekten zor oluyor. Günlerin uzun olması ve sıcaklık nedeniyle insan akşamı zor ediyor. Geceleyin çok yemenin de sakıncaları var. Ramazan bittiğinde hepimiz 2-3 kilo almış oluyoruz. Daha sonra bunları eritmemiz gerekiyor'' dedi. 
     
</TEXT>
</DOC>
