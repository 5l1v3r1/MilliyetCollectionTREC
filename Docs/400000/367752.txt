<DOC>
<DOCNO> 367752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/siyaset/axsiy01.html </URL>
<DATE> 2005/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sungar Elimi eteğimi çekmem 
</HEADLINE>
<TEXT>


Avrupa Birliği Genel Sekreterliği'nden istifa eden Sungar'ın özel sektörde Türkiye AB ilişkileriyle ilgili kariyere hazırlandığı belirtiliyor 

UTKU ÇAKIRÖZER Ankara 


AB Genel Sekreterliği görevinden ve Dışişleri Bakanlığı'ndan ayrılma kararı alan AB Genel Sekreteri Murat Sungar'ın, "özel sektörden gelen teklifleri değerlendirmeyi" düşündüğü kaydedildi. Sungar'ın, 3 Ekim'de başlayacak müzakere süreciyle eşzamanlı olarak, özel sektörde yine Türkiye - AB ilişkileriyle ilgili bir kariyere hazırlık yaptığı öne sürüldü. 
2,5 yıllık AB Genel Sekreterliği görevi sırasında Türkiye'nin demokratikleşme ve insan hakları alanında yaptığı siyasi reform paketlerinin mimarlarından olan Sungar'ın istifa haberi Ankara gündeminde bomba etkisi yarattı. 
CHP Genel Baştan Yardımcısı Onur Öymen, "Hükümetin AB üyelik süreci hazırlıkları yetersiz ve bu durum üst düzey bürokratlar arasında büyük rahatsızlık yaratıyor" diyerek istifanın hükümete tepki olarak alınmış olabileceği yorumunu yaptı. 

Gül rahatsız oldu 
Sungar'ın istifasının hükümete tepki olarak yansıtılmasından Dışişleri Bakanı Abdullah Gül'ün rahatsız olduğu öğrenildi. Gül'e yakın kaynaklar, Sungar'ın Gül'e danışarak istifasını verdiğini ve kırgınlık olmadığını vurgularken, Sungar da yazılı açıklama yaparak özel ve kişisel bazı şartların kendisini istifaya yönelttiğini belirtmek zorunda kaldı. 

'İhtilaf yok' 
Sungar, açıklamada şunları kaydetti "Yeni bir yönetim kadrosunun oluştuğu bu sıralarda, hükümetimize uygun göreceği kadrolarla çalışma imk nı vermenin çağdaş bir davranış olacağı inancıyla da hareket ettim. Kararımı almadan önce Gül ve Baş Müzakereci Ali Babacan ile görüştüğümü, kararımı anlayışla karşıladıklarını özellikle belirtmek isterim." 
Sungar'ın yakın çevresine, "Hükümet ve Dışişleri'yle ihtilaflı ayrılmıyorum. Zamanlama meselesi. Gelecekle ilgili planlarım ve müzakerelere yeni ekiple başlanabilmesine imk n vermek için en doğru zaman buydu. Emekli oluyorum diye elimi ayağımı çekiyor değilim. Tecrübemi özel teşebbüsten gelebilecek teklifler çerçevesinde değerlendirmek istiyorum" dediği öğrenildi. Sungar'ın çevresinden sızan bilgilere göre, deneyimli diplomat özel sektörde yine Türkiye-AB ilişkileriyle ilgili bir göreve soyunmaya hazırlanıyor. 
Kaynaklar, Sungar'ın, yurtdışına gönderilecek büyükelçiler kararnamesinde yer almamasına tepki olarak istifa ettiği iddialarını da yalanlıyorlar. 

AB diplomatları 'merak ediyor' 

Sungar'ın istifasını basından öğrenen AB diplomatları, istifanın perde arkasını öğrenmek için girişimlere başladı. Avrupalı diplomatlar, istifanın Sungar ile AKP arasında bir ihtilaftan kaynaklanıp kaynaklanmadığını ve Sungar'ın yerine atanacak ismi merak ediyor. Sungar'ın görev için hükümete yardımcısı Büyükelçi Ahmet Acet'i önerdiği, Brüksel'deki AB Daimi Temsilcisi Oğuz Demiralp'in de güçlü bir aday olduğu öğrenildi. 


</TEXT>
</DOC>
