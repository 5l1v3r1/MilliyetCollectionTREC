<DOC>
<DOCNO> 387231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/spor/spoz1.html </URL>
<DATE> 2005/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hodziç'in eli 
</HEADLINE>
<TEXT>


Kritik - ERGUN ATA 


Trabzonspor'da düşüş inanılmaz hızla sürüyor. Samsunspor karşısında üst üste 4. yenilgisini ezici skorla alan bordo - mavililer yeni bir şok daha yaşarken, Atay Aktuğ ve ekibinin elinde artık, kurumu daha da karıştıracak olsa da kongre kararı dışında koz kalmadı. 
İlk yarıda İsmet Arzuman'ın komik penaltı kararına kadar "Eh işte " dedirten, 2. yarıda ise genel olarak rakibine mahkum bir futbol sergileyen Trabzonspor'a değen "Halilhodziç Eli" ni değerlendirelim önce 
Boşnak teknik adam 10 günlük birlikteliğin ardından kalede Jefferson'u tercih etti. Galatasaray maçında izlediği Tolga'yı yedek soyundurdu. Bu normal ama aynı maçta sadece ilk yarıda 3 ıska geçip iki golde Tolga kadar pay sahibi olan Kürşat'ı savunmanın merkezinde Erdinç'e partner yapması düşündürücü. İki ve üçüncü golleri bir daha izlesin anlar. Solda Lee tercihi olumlu sonuç verse de bu kez sağda aksama oldu.Ama hakkını yemeyelim Emrah'ın penaltı pozisyonunda suçu yoktu, Celil, İsmet Arzuman'a pozisyonu yutturdu. Sezon başından beri birbirlerine alternatif olan Celalettin - Volkan ikilisi kulübede kaldı. Güvensiz savunmanın önünde iki ön libero Hüseyin ve Adem birlikte de yetersizdi. İbrahim Ege bulduğu şansı yine değerlendiremedi ve kendine kulübe yolu yeniden gözüktü. Yattara, tek etkili ve en yararlı gibi durdu. Yenilen ikinci golde büyük talihsizlik yaşadı, takımını atağa kaldırırken, Samsunspor atağının başlangıçını yapan oyuncu oldu. Sonra Celil - Musa - Rafael organizasyonu ve 2. gol. Mehmet Yılmaz ve Jun ikilisi gayretli ama Mehmet Yılmaz'ın golü dışında yetersiz. 
Halilhodziç daha sonra da elini değdirdi takıma. Celalettin'i koydu sol tarafı daha bir etkili kılmak için. Sonra da Tayfun'u yetersiz, sinirli ve sarı kartlı Adem'in yerine. Feridun'u sağ kanada koymasının amacı Yattara'yı daha öne çekmekti ama Yatara yorulmuştu, işe yaramadı. Ardından da Hüseyin'in sorumsuzluğu ve bir maç daha gitti. 
Bu Trabzonspor'a bu saatten sonra en azından ara transfere kadar yapılacak bir şey yok. Başta dedik elinde başka kozu olmayan yönetim gittiğinde ne değişecekse Bu durumda Halilhodziç, Trabzonspor farkını yaratan yıldızların yokluğunda, varsa kendi farkını göstermeli, dün göremedik. 
İsmet Arzuman, iki büyük hata yaptı. Celil'in oyununa geldi, Thomas Jun'un makasa alınmasını izledi. Diğer hataları da çok formsuz bir dönem geçirdiğinin teyidi oldu. Sonuçta skoru Halilhodziç'in eli kadar İsmet Arzuman'in düdüğü belirledi. 


</TEXT>
</DOC>
