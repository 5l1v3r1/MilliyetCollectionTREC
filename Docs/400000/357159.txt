<DOC>
<DOCNO> 357159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/dunya/dun01.html </URL>
<DATE> 2005/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Aliyev KKTC'ye uçak seferi talimatı verdim 
</HEADLINE>
<TEXT>


BAKÜ Milliyet 


Başbakan Recep Tayyip Erdoğan'ın Azerbaycan ziyareti, KKTC konusunda önemli gelişmelere sahne oldu. Azerbaycan Cumhurbaşkanı İlham Aliyev, dünyadan tecrit edilen KKTC'ye ülkesinden charter uçuş yapılması için talimat verdiğini açıkladı. KKTC pasaportuyla Azerbaycan'a giriş sırasında son dönemde çıkarılan bürokratik sorunlara da nokta konurken, Erdoğan, Karabağ sorunu çözülmeden Ermenistan'la sınır kapısının açılmayacağı mesajını vererek Bakü'nün bu konudaki beklentisini karşıladı. 
Erdoğan, Aliyev ile ortak basın toplantısında, Aliyev'in Kıbrıs konusunda müjdeler verdiğini kaydetti. Aliyev ise şunları söyledi "KKTC'ye charter uçuşları için talimat verdim. Azeri şirketleri orada ofisler açacak. Uçuşlar başlayacaktır. Kıbrıslı kardeşlerimizin izolasyon altında yaşamasına razı değiliz. Azerbaycan'ın payına düşen neyse, bunu yapmaya hazırız ve yapacağız. " 


</TEXT>
</DOC>
