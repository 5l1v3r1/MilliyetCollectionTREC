<DOC>
<DOCNO> 373425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/son/sontur14.html </URL>
<DATE> 2005/08/27/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Bolu'da düğünde ikram edilen yemekten 9'u çocuk 16 kişi zehirlendi 
</HEADLINE>
<TEXT>

     Bolu'da, düğünde ikram edilen yemekten zehirlendikleri iddia edilen 9'u çocuk 16 kişi tedavi altına alındı. 
     AA muhabirinin aldığı bilgiye göre, katıldıkları bir düğünde ikram edilen tavuklu pilavdan yiyen 9'u çocuk 16 kişi, halsizlik ve kusma şikayetiyle hastanelere başvurdu. 
     İzzet Baysal Kadın Doğum Hastanesi Acil Servisi nöbetçi doktoru Mert Sıvacıoğlu, gecenin ilerleyen saatlerinde, halsizlik, kusma ve su kaybı şikayetleriyle 9'u çocuk 11 kişinin hastaneye başvurduklarını söyledi. 
     Yapılan muayene ve kontroller sonucunda, bu kişilere besin zehirlenmesi teşhisi koyduklarını belirten Sıvacıoğlu, 9 çocuğun, hastanenin yataklı servisinde gözetim altına alındığını, diğer hastaların ise İzzet Baysal Devlet Hastanesi'ne gönderildiğini ifade etti. 
     Sıvacıoğlu, hastanelerindeki çocukların sağlık durumlarının iyi olduğunu bildirdi. 
     Gül Ayter Köroğlu da düğünden evlerine döndüklerinde, çocuklarını rahatsızlanınca hastaneye getirdiğini ve burada, zehirlendiğini öğrendiğini söyledi. 
     Düğünde ikram edilen yemekten zehirlendikleri belirtilen 7 kişi de İzzet Baysal Devlet Hastanesi'nde tedavi altına alındı. 
     İzzet Baysal Kadın Doğum ve Çocuk Hastanesi'nin yataklı servisinde yeterli yatak bulunmaması nedeniyle, yataklara 2'şer çocuk yatırıldı. 
     
</TEXT>
</DOC>
