<DOC>
<DOCNO> 351860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sonsiy13.html </URL>
<DATE> 2005/06/14/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
AKP'li Fırat "Halkın beğenmediği bir şeyi yapmaya hakları yok" 
</HEADLINE>
<TEXT>

     AK Parti Genel Başkan Yardımcısı Mehmet Mir Dengir Fırat, Atatürk Üniversitesi’nin mezuniyet törenine türbanlı velilerin alınmamasına, "halkın beğenmediği bir şeyi yapmaya kimsenin hakkı yok" dedi. 
     Fırat, AK Parti TBMM Grup toplantısı öncesinde, Erzurum Atatürk Üniversitesi’nin 2004-2005 öğretim yılı mezuniyet törenine türbanlı velilerin katılmasına izin verilmemesini nasıl değerlendirdiği sorusuna, "Değerlendirilecek bir tarafı yok. Halk değerlendiriyor. 
     Halka sorun" dedi. 
     Yapılana bir yorum getirmesinin mümkün olmadığını kaydeden Fırat, gazetecilere, "Halkın bir nabzını tutun, ne diyorlar Halka karşı bir işlem yapılabilmesi mümkün değildir. Üniversiteler de halkın üniversiteleridir. Halkın tasvip etmediği, halkın beğenmediği bir şeyi kimsenin yapma hakkı yok Türkiye’de" diye konuştu. 
     
     "TÜRK MİLLETİ DEĞERLENDİRECEK" 
     AK Parti Grup Başkanvekili Salih Kapusuz da konuyla ilgili soruya, "Bunu benim değil de Türk milletinin en güzel şekilde değerlendireceğine inanıyorum. Zaten herkes bulunduğu görevi, millet adına yapıyor. İster siyasetçi ister bürokrat olsun herkesin asli görevi, milletin istediği gibi hareket etmek olmalıdır. Millete rağmen bir şey yapmak doğru değil. Bunu en güzel değerlendirecek olan Türk milletidir" dedi. 
     
     "LAİK DİNCİLİK..." 
     TBMM İnsan Haklarını İnceleme Komisyonu Üyesi Diyarbakır Milletvekili Cavit Torun, bu tür davranışları hiçbir zaman hoş karşılamadığını belirterek, "Laik dincilik adına yapılan bu eylemleri kınıyorum. Normal bir Anadolu insanının bile başörtüsüyle üniversiteye alınmamasını tasvip etmemiz mümkün değil. Acı verici bir olay...Türkiye’de bu olayların üzerine nasıl gitmemiz gerektiğini ve Parlamentonun eninde sonunda konuya çözüm üretmesi gerektiğini düşünüyorum. Bunu yapanları da kınıyorum" görüşünü ifade etti. 
     
</TEXT>
</DOC>
