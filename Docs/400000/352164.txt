<DOC>
<DOCNO> 352164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sondun54.html </URL>
<DATE> 2005/06/15/ </DATE>
<TIME> 21.25 </TIME>
<AUTHOR>  </AUTHOR>
<HEADLINE>
Yeni Ermeni tasarısı, ABD temsilciler meclisine sürüldü... 
</HEADLINE>
<TEXT>

     ABD’de uzun zamandır beklenen yeni sözde Ermeni soykırımı tasarısı, Ermeni lobisi tarafından Kongre’nin alt kanadı olan Temsilciler Meclisi’ne sunuldu. 
     Konuya ilişkin açıklamalar, ABD’deki Ermeni toplumunu temsil eden Amerikan Ermeni Asamblesi ve Amerikan Ermeni Ulusal Komitesi tarafından yapıldı. 
     Yeni tasarı, Kongre’deki Ermeni lobisi liderlerinden Cumhuriyetçi Parti milletvekilleri George Radanovich ve Joe Knollenberg ile Demokrat Parti milletvekilleri Adam Schiff ve Frank Pallone tarafından hazırlandı ve iki partiye mensup 50 milletvekili tarafından imzalandı. 
     Ermeni kuruluşları, yeni tasarının, 2000 yılında Temsilciler Meclisi genel kuruluna kadar ulaşan, ancak o zamanki başkan Bill Clinton yönetiminin yoğun baskısıyla oylattırılmayan tasarıya benzediğini belirttiler. 
     Buna göre yeni tasarıda, "ABD’nin dış politikasının, Ermeni soykırımı anlayışını yansıtmasının Başkan tarafından sağlanması ve ABD Başkanı’nın yıllık mesajlarında Ermeni olaylarını soykırım olarak tanımlaması" talep ediliyor. 
     Tasarının hazırlayıcılarından Radanovic, 20’nci yüzyılın ilk soykırımı olduğunu iddia ettiği Ermeni olaylarına ilişkin yeni tasarıyı Temsilciler Meclisi’nde tanıtmaktan gurur duyduğunu söyledi. 
     Ermeni tasarısının, Temsilciler Meclisi Uluslararası İlişkiler Komitesi’nin dikkatine sunulacağı belirtildi. 
     ABD’de Temsilciler Meclisi mevzuatına göre yeni Ermeni tasarısı, bundan sonra ilk olarak Uluslararası İlişkiler Komitesi’ne bağlı alt komitelerden birinde ele alınabilir. Bu konuda iki aday alt komite, Avrupa Alt komitesi ve İnsan Hakları Alt komitesi olarak görülüyor. Bu iki alt komitenin başkanı da, Türkiye’ye hiç yakın olmamalarıyla tanınıyor ve bu iki alt komiteden birinde oylama yapılması durumunda tasarının geçeceğine kesin gözüyle bakılıyor. 
     Bu aşamadan sonra, tasarının Uluslararası İlişkiler Komitesi’ne gelebileceği belirtiliyor. 
     Tasarının hazırlayıcılarından milletvekili Schiff, tasarının bu komitenin gündemine alınacağı yönünde komite başkanı Cumhuriyetçi Henry Hyde’dan söz aldığını ileri sürüyor. Tasarının, bu komitede de oylanması durumunda geçmesi bekleniyor. 
     Süreç bu şekilde ilerlerse, Ermeni lobisinin, tasarının Temsilciler Meclisi Genel Kurulu gündemine alınması için yoğun çaba göstermesi öngörülüyor. Ancak Başkan George W. Bush yönetimi, söz konusu tasarıya kesin bir dille karşı çıkıyor. 
     Gözlemciler, Bush’un yakın çalışma arkadaşı olan Temsilciler Meclisi’nin Cumhuriyetçi Başkanı Dennis Hastert’in, tasarıyı genel kurula getirmemekte kararlı olduğunu ifade ediyor. 
     
</TEXT>
</DOC>
