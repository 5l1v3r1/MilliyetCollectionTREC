<DOC>
<DOCNO> 369190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/yazar/uras.html </URL>
<DATE> 2005/08/12/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Turizmde 'ucuzcu' durumdayız 
</HEADLINE>
<TEXT>


Burhan Silahtaroğlu, diğer otelcilerden farklı düşünüyor. "Turizmde KDV'yi düşürmeyelim. Düşürülür ise, yabancı tur operatörleri fiyatları daha da aşağı çekecek. Devlete ödediğimiz KDV'yi onlara hediye edeceğiz... Türkiye zaten turizmde "ucuzcu" durumda... Tur operatörleri devamlı fiyatı aşağıya çekmeye çalışıyor. KDV'yi fiyata koyduk. Konaklama vergisi benzeri ek vergiler getirilmesin yeter..." diyor. 
Silahtaroğlu'nun 3 bin yatağı var. Mevcut tesislerinde 600 yataklık kapasite artırımı ve 1200 yataklık yeni bir turistik tesis için yatırım yapıyor. Burhan Silahtaroğlu, diyor ki, "Dünyada her yıl 600 milyar dolar turizm harcaması yapılıyor. On yılda bu rakam 1.5 trilyon dolara yükselecek. Türkiye toplam harcamalardan yüzde 3 pay alsa, yılda 45 milyar dolar turizm geliri demektir. 
Fakat bu geliri almak için bir şeyler yapmamız gerekiyor 1 Bugün 800 bin dolayında olan yatak kapasitemize on yılda 1 milyon yatak eklemek zorundayız. Bu, yılda 4 milyar dolar turizm yatırımı demektir. 2 Bugün tek tek turizm merkezimiz Antalya. Destinasyonu 3'e çıkarmalıyız. Bodrum-Marmaris Fethiye ve de "Mersin ve çevresi" de turizm cazibe merkezi olarak teşvik edilmeli. 

Tek 'Antalya' ile olmaz 
Türkiye Akdeniz çanağında turist çekme potansiyeli olan bir ülke. Dünyanın en büyük açık hava müzesi. Biz sadece deniz ve güneşi değil, tarihi ve doğayı da satarak para kazanabiliriz. Sadece Antalya civarında 53 antik tiyatro var. Bunların bir ikisini değerlendirebiliyoruz. 
Antalya, bugün "tek destinasyon" haline geldi. Her yıl 30 bin yeni yatak devreye giriyor. Yatağı yapan otelci, yabancı tur operatörü turist getirsin de yatak boş kalmasın bekleyişine giriyor. Yabancı tur operatörü de fiyatı dikte ediyor. 
Antalya'da "all inclusive" her şey dahil uygulamasına direnecek işletmeci kalmadı. Her şey dahil fiyatlar kış aylarında 25 euroya, yaz aylarında 50 euroya kadar geriledi. Bu uygulama İstanbul'a bile atladı. 

Pazarlık gücümüz olmalı 
Türkiye "ucuzculuk"tan kurtulmak zorunda. Bugün için Akdeniz çanağında en ucuz 3 ülkeden biriyiz. Uluslararası fiyat rekabet endeksinde 100 endeks sayısı en ucuzcu ülkeyi, 1 endeks sayısı ise en pahalı ülkeyi işaret ediyor. Akdeniz çanağında Tunus 70.4 endeks sayısı ile, Mısır 66.7 endeks sayısı ile Türkiye 59.9 endeks sayısı ile en ucuz ülkeler. Yunanistan'ın endeks sayısı 36.1. Açık anlatımıyla, biz Yunanistan'a göre çok çok ucuzuz. Bir zamanların ucuzcusu İspanya'nın endeks sayısı şimdilerde 22.9 olmuş. 
Ucuzculuktan kurtulmanın yolu, ülkenin tanıtımına, otellerin tanıtımına ve otelcilerin yabancı tur operatörleri karşısında örgütlenmelerine bağlı. 
Yabancı tur operatörü otelcileri birbirine kırdırarak fiyat düşürüyor. Nevşehir'deki otelcilerin örnek bir örgütlenme modeli var. 4 yıldızlı 9 otel tek fiyat uygulamasına geçmiş. Yabancılara Nevşehir Ürgüp'teki yatakları tek elden satıyor sonra yatak kapasitesine göre aralarında turisti paylaşıyorlar. 





</TEXT>
</DOC>
