<DOC>
<DOCNO> 399945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/soneko16.html </URL>
<DATE> 2005/12/02/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
İstanbul Sanayi Forumu 10 aralık'ta toplanacak... 
</HEADLINE>
<TEXT>

     İstanbul Sanayi Odası İSO meslek komiteleri üyeleri, ekonomi ve sanayi ile ilgili bakanlıkların müsteşarlarıyla, İstanbul Sanayi Forumu’nda bir araya gelerek, sektörlerin sorunlarına çözüm arayacaklar. 
     İSO’dan yapılan açıklamaya göre, İstanbul Sanayi Forumu adıyla düzenlenen "Meslek Komiteleri 2005 yılı 2. Ortak Toplantısı", 10 Aralık Cumartesi günü İstanbul’da yapılacak. 
     "Ekonomide Sürdürülebilir Büyüme İçin Yatırım ve Üretimin Önemi, Sorunlar ve Çözüm Arayışları" başlıklı gündemle yapılacak toplantının sabah oturumunda, DPT Müsteşarlığı, Hazine Müsteşarlığı, Dış Ticaret Müsteşarlığı, Gümrük Müsteşarlığı, Maliye Bakanlığı Müsteşarlığı, Bayındırlık ve İskan Bakanlığı Müsteşarlığı, Sağlık Bakanlığı Müsteşarlığı, Ulaştırma Bakanlığı Müsteşarlığı, Denizcilik Müsteşarlığı, Tarım ve Köyişleri Bakanlığı Müsteşarlığı, Çalışma ve Sosyal Güvenlik Bakanlığı Müsteşarlığı, Sanayi ve Ticaret Bakanlığı Müsteşarlığı, Enerji ve Tabii Kaynaklar Bakanlığı Müsteşarlığı ve Çevre ve Orman Bakanlığı Müsteşarlığı, kurumları bünyesindeki sanayiye yönelik çalışmalar hakkında açıklamalarda bulunacaklar. 
     Toplantının öğleden sonraki bölümünde ise İSO meslek komitesi üyeleri ile bakanlıkların temsilcilerinin ve ilgili kurum ve kuruluşların yöneticilerinin bir araya geleceği çalışma grubu toplantıları gerçekleştirilecek. 
     İSO’nun, sanayicilerle, hükümet üyelerini bir araya getirdiği "İstanbul Sanayi Forumu"nun bu yılki ilk toplantısı 18 Haziran’da gerçekleştirilmiş ve imalat sanayi sektörlerinin temsilcileri, sorunlarını ve çözüme yönelik görüşlerini sunmuşlardı. 
     2. toplantıda ise sanayicilerle, bakanlık müsteşarları ve üst 
     düzey yöneticileri arasında bir çözüm platformu oluşturulması amaçlanıyor. 
     
</TEXT>
</DOC>
