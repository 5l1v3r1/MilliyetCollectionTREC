<DOC>
<DOCNO> 381404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/son/sontur08.html </URL>
<DATE> 2005/09/25/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Üniversitelere uluslararası denetim yolu... 
</HEADLINE>
<TEXT>

     YÖK yaptığı yeni düzenlemeyle üniversiteleri uluslararası kurum ve kuruluşların denetimine açtı. Bundan böyle üniversiteler eğitim, öğretim ve araştırma faaliyetleri ile idari hizmetlerinin değerlendirilmesi, kalitelerinin geliştirilmesini uluslararası kurum, kuruluş veya Kalite Değerlendirme Tescil Belgesi almış bağımsız kurumlara yaptırılabilecek. 
     Yükseköğretim Kurumlarında Akademik Değerlendirme ve Kalite Geliştirme Yönetmeliği’yle YÖK, üniversitelerin eğitim, öğretim, araştırma faaliyetlerinin yanı sıra idari hizmetlerinin değerlendirilmesi, kalitelerinin geliştirilmesini uluslararası kurum ve kuruluşlara yaptırabilecek. 
     "Dış değerlendirme" kapsamında yapılan düzenlemeyle, dış değerlendirme gerçekleştirilen bir yükseköğretim kurumunda o yıla ilişkin ayrıca bir iç değerlendirmenin yapılmayacağı belirtildi. Yapılan düzenlemede ayrıca, "Bir yükseköğretim kurumunun, dış değerlendirme sonucuna göre ilgili kurumun kalite ve kalite geliştirme düzeyini gösteren ’Kalite Belgesi’ni alabileceği" kaydedildi. 
     Kalite Değerlendirme Tescil Belgesi’ni ise Yükseköğretim Akademik Değerlendirme ve Kalite Geliştirme Komisyonu verecek. Komisyon, Üniversitelerarası Kurul tarafından seçilen, her birisi farklı yükseköğretim kurumlarında görev yapan, akademik değerlendirme ve kalite geliştirme uygulamaları konusunda deneyimli, temel bilimler, mühendislik bilimleri, sosyal bilimler ve sağlık bilimleri alanlarının her birinden en az bir üye olmak üzere toplam dokuz üyeden oluşacak. 

ANKA 
     
</TEXT>
</DOC>
