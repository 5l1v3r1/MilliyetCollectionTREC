<DOC>
<DOCNO> 355980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/sontur18.html </URL>
<DATE> 2005/06/27/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
El Kaide davası... 4 sanık için müebbet hapis cezası istendi 
</HEADLINE>
<TEXT>

     Terör örgütü El-Kaide’nin Türkiye yapılanması içinde faaliyet gösterdikleri ve İstanbul’da 15 ile 20 Kasım 2003 tarihlerindeki bombalı saldırılara karıştıkları iddiasıyla yargılanan sanıklardan 4’ünün müebbet, 36’sının da çeşitli hapis cezalarına çarptırılmaları istendi. 
     İstanbul Cumhuriyet Savcısı Zekeriya Öz, İstanbul 10. Ağır Ceza Mahkemesi’ndeki duruşmada 57 sayfalık mütalaasını özetleyerek okudu. 
     Mütalaada, terör örgütü El-Kaide ile ilgili ayrıntılı bilgilerin yanında Beyt-El İmam ve Ensar-El İslam örgütlerine de yer verildi. 
     İstanbul’da meydana gelen 4 patlamanın anlatıldığı mütalaada, sanıklardan Baki Yiğit’in görüntülü ses kaydı ile Harun İlhan’ın yazılı ve sözlü savunmaları göz önüne alındığında, "eylemlerin anayasal düzeni cebren değiştirmeye yönelik olduğunun anlaşıldığı" kaydedildi. 
     Bazı sanıkların, terör örgütü El-Kaide adına bu amaca yönelik olarak eylemlerini gerçekleştirdikleri ifade edilen mütalaada, diğer bazı sanıkların hukuki durumlarının bu çerçevede yapılandığı anlatıldı. 
     Sanıklardan Fevzi Yitiz’in eylemlerde kullanılan patlayıcıları imal ederek kamyonlara yerleştirdiği ve terör örgütü El-Kaide’nin amacı doğrultusunda intihar saldırılarının gerçekleştirilmesinde rol aldığı ileri sürülen mütalaada, Yitiz’in, lehine olan eski TCK’nın 146. maddesinin 1. fıkrası uyarınca, "Türkiye Cumhuriyeti 
     Anayasası’nı değiştirmeye cebren teşebbüs etmek" suçundan müebbet ağır hapis ile cezalandırılması istendi. 
     Terör örgütü El-Kaide’nin Türkiye yapılanmasında yer aldığı ifade edilen Adnan Ersöz’ün Afganistan’daki kamplarda eğitim alıp, sorumlu düzeyde görev yaptığı anlatılan mütalaada, Ersöz ile örgütün gizli yapılanmasında bulunduğu ileri sürülen Yusuf Polat ve eylemlerin planlanmasında aktif rol aldığı iddia edilen Harun İlhan’ın da lehlerine olan eski TCK’nın 146. maddesinin 1. fıkrası uyarınca "Türkiye Cumhuriyeti Anayasası’nı değiştirmeye cebren teşebbüs etmek" suçundan müebbet ağır hapis cezasına çarptırılmaları talep edildi. 
     Örgütün Konya örgütlenmesinin sorumlusu olduğu ileri sürülen Seyit Ertul ile Usame Bin Ladin ile yapılan görüşmede Türkiye’deki eylem kararında yer alan Baki Yiğit’in, yeni TCK’nın 314. maddesinin 1. 
     fıkrası uyarınca "yasadışı örgütün yöneticiliğini yapmak" suçundan 15 ile 22.5 yıl arasında ağır hapis cezasına çarptırılması talep 
     edilen mütalaada, aralarında Mediha Yıldırım ve Cemile Akdaş’ın da bulunduğu 18 sanığın ise yine lehe olduğu için eski TCK’nın 169. 
     maddesi uyarınca "yasadışı örgüte yardım ve yataklık etmek" suçundan 4.5 ile 7.5 yıl arasında ağır hapis cezasına çarptırılması öngörüldü. 
     Sanıklardan 15’inin de yeni TCK’nın 314. maddesinin 2. fıkrası uyarınca "yasadışı örgüte üye olmak" suçundan 7.5 yıldan 15’er yıla kadar ağır hapis cezasına çarptırılması istenen mütalaada, 1 sanığın ise "6136 sayılı Ateşli Silahlar Kanunu’na muhalefet etmek" suçundan 1 ile 3 yıl arasında hapisle cezalandırılması istendi. 
     Sanıklardan Muhammed Ül Emin Bastın ve Tarkan Kalaycı’nın Ensar-El İslam örgütü ile bağlantılarının bulunduğu ve İstanbul’daki patlamalarla ilişkileri olmadığı ifade edilen mütalaada, bu sanıkların da aralarında yer aldığı 31 kişinin ise üzerlerine atılı suçlamalardan beraatlerine karar verilmesi öngörüldü. 
     Mütalaada, tutuklu sanıklardan Ümit Bayrak ile Evren Hıdıroğlu’nun 4959 sayılı Topluma Kazandırma Yasası’ndan faydalandırılarak tahliye 
     edilmeleri istendi. 
     Mütalaada, tutuklu sanıklardan Ramazan Tahta’nın da tahliyesine karar verilmesi talep edildi. 
     
</TEXT>
</DOC>
