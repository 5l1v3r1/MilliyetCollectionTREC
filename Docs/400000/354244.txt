<DOC>
<DOCNO> 354244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/spor/axspo03.html </URL>
<DATE> 2005/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Takım hasta değil' 
</HEADLINE>
<TEXT>


Galatasaray Teknik Direktörü Eric Gerets, Sarı-Kırmızılı takımın organize ve disiplinli olduğunu söyledi, "Tabii ki şampiyonluk istiyorum. İkincilik bana asla yetmez. Ben yıldız değilim, taraftarım" diye konuştu 

HAKAN CAN - MEHMET DEMİRCAN 


Sarı - Kırmızılılar'ın yeni teknik Direktörü Eric Gerets, Türk basındaki ilk röportajını Süper Taktik ile yaparken, taraftarlara umut dolu mesajlar gönderdi. 
Galatasaray'ın hasta bir takım olmadığını belirten Gerets, 30'a yakın kaset izlediğini ve takımı çok disiplinli bulduğunu açıkladı. İşte Belçikalı teknik adamın yeni takımı Galatasaray ile ilgili görüşleri 
- 20 yıl futbol oynadım. 13 yıl ise teknik direktörlük yaptım. Oyuncu olarak tabii ki daha çok başarı kazandım. 8 lig, 4 kupa şampiyonluğu. Bir Avrupa Şampiyon Kulüpler Şampiyonluğu. 85 kez millilik, Dünya dördüncülüğü... 
- Türkiye'ye gelmek istediğimi kafama koyduğumda böyle bir kulübe gelmek isterdim. Çünkü oyuncu olarak da birkaç kez Galatasaray'a karşı oynamıştım. Hoca olarak da. Bir de tabii ki, taraftarı beni o kadar çok etkilemişti ki, anlatamam size... Buraya bilerek geldim. Galatasaray'ın başına geçiyorsam eğer, onların beklentisi şampiyonluktan başka bir şey olamaz. Kariyerimdeki 13 şampiyonluk sayısını artırmayı planlıyorum. 

'Yıldız değilim' 
- Her zaman bir taraftar gibi hissettim. Ben bir yıldız değilim, ben bir işçiyim. Bu kadar çok para kazanmama rağmen, yine taraftarla aynı duyguları yaşıyorum. Bunları da insanlar bildiği için şu anki konumumdayım. O yüzden taraftarlar Avrupa'nın her tarafında Gerets'i sevdi. Kendimi hiçbir zaman yıldız olarak hissetmedim. Ben bir yıldız olarak hareket etmedim çünkü yıldız gibi hissedersen, kötü bir dönemde aşağı düşersin. 
- Kaiserslautern'i çok kötü bir zamanda aldım, kötü zamanda almama rağmen Bundesliga'da ligde kaldılar. Wolfsburg'la eksi üçle başladık ve bütün sezon boyunca da onunla uğraştık. O yüzden öyle bir döneme geldik ki, ayrılmamız gerekiyordu. 
- Galatasaray'a gelmek benim için büyük bir maceraydı. Bu maceraya girmemin sebeplerinden biri de burada kaos olmasıydı. Ama ben kaosu seven biriyim. Bu yüzden suyun içinde bir balık gibiyim. Ve çok mutluyum. Kaosu da olumsuz anlamda kullanmıyorum. Yapılabilecek çok şey olduğunu gördüğüm için bu durumu kaos kelimesiyle ifade ediyorum. Ama bahsettiğim kaos o kaos değil. 
- Galatasaray son 3 senedir sancılı bir dönem geçiriyor. Hatta en sancılılarını. Ribery umulmadık bir anda gitti. Mondragon, Conceiçao, Song, Tomas'ın durumu belirsiz. Henüz transfer de yapılmadı... Tabii ki transfer çabuk yapılmalı ama benim futbolcuları çok iyi tanımam gerekiyor. Önce takımımı görmeliyim. 30'a yakın maç kaseti izledim. Eksikleri bulup, ona göre transferler istemeliyim. 

'Üçü de kalacak' 
- Tatilde oldukları için hiçbir yabancı futbolcuyla görüşme şansım olmadı. Ancak Mondragon da, Tomas da, Song da bir yere gitmeyecek. Şunu herkes çok iyi bilsin Galatasaray hasta değil. Takımda sorun yok. Hasta bir takım Galatasaray kadar disiplinli oynayamaz. 
- Galatasaray'ın felsefesi aşağı yukarı aynı olacak. Ancak yeni sistem transferlere de bağlı. Oluşacak son kadromuza bakıp sistemle oynayabilirim. Galatasaray, 4'lü defans, 2 ön libero, 2 kanatta, ileride Hakan, arkasında Necati oynamaya alışmış. İki kanatta bu sisteme uygun adamlar bulabilirsem, devam etmeyi düşünüyorum. Yoksa 4'lü defansa devam. İleri ikilinin arkasında bir 10 numara ve tek ön libero. 24 kişilik bir kadro oluşturacağım. Çünkü hocam bana 18 yaşımda şans verdi ve ben o şansı iyi kullandım. Burada da öyle gençler varsa, emin olsunlar ki o şansı tanıyacağım. 
- Ze Roberto benim istediğim futbolculardan biriydi. Ancak olmadı. Buffel ileri ikilinin arkasında 10 numara için ideal bir oyuncuydu. Sorun finansal değil ama kulübü de bırakmak istemiyor. Ben Buffel ve Ze Roberto'dan daha iyisini istemiştim. Ancak aklımda, "Biz bunu alamayız" düşüncesi de vardı. Ama şimdi görüyorum ki onu bile alamayız dediğim futbolcuları alabilecek güçteyiz. Davids'i ve Rui Costa'yı ben istemedim. Figo ile temasların olup olmadığını söyleyemem. Figo sağ kanatta kullanabileciğimiz bir oyuncu. 

'10 numara şart' 
- Yönetime dedim ki, bizim başarıyı yakalamamız için büyük isim almamız gerekmiyor. Takıma katkı sağlayacak, sistem içinde faydalı olacak bir 10 numara. Yönetim Kurulu bana bütçe söylemedi ama istediğimiz futbolcuların kaçını alabileceklerini söylediler. Kulüp bana 'biz bu bütçeyi geçemeyiz' derse yapacağım bir şey yok. 
- Türk Futbolu'nun korkunç bir sınıf atladığını söyleyebilirim. Beklediğimden daha çok tekniği yüksek bir futbol gördüm Türkiye'de. Bu kadarını beklemiyordum. Tempo ise daha artabilir... 
- Ben kasetlerden Galatasaray'ın 30 maçını izledim. Bu maçlardaki hakemler, Almanya'daki hakemlerden daha iyiydi. Umarım sezon sonunda da aynı şeyi söylerim. Seyirye gelince iyi oynarsak, tribünler dolar. İyi futbol her zaman seyirciyi çeker. 

Vergi kıskacı 

Galatasaray, Ribery'yi Maliye Bakanlığı'na şikayet etmeye hazırlanıyor. Ribery'ye özel sözleşme hükümlerine göre 555 bin Euro ödediğini belgeleyecek olan Sarı- Kırmızılı kulüp, halen Galatasaray ile sözleşmesi devam eden bu futbolcunun hak edişlerinin karşılığı vergiyi yatırmadığını ve suçlu durumda bulunduğunu ihbar edecek. 
Maliye Bakanlığı ihbarı değerlendirip, Ribery'nin vergi kaçırdığına karar verirse, Fransız futbolcuya gecikme faizi ile birlikte yüklü miktarda bir vergi borcu çıkabileceği bildirildi. 
Bu arada özel sözleşmenin 5. maddesinin ikinci bendine göre tek taraflı fesih hakkını kullandığını ileri süren Ribery'ye, fesih koşullarının oluşmadığını bildiren Galatasaray'ın, FIFA'ya yaptığı başvurusunda bu maddede yer alan "Doksan gün içinde ödeme yapılır" hükmünü koz olarak kullanacağı kaydedildi. 

Ribery ödemeleri Özel sözleşme 
Şubat 2005 
200.000 Euro 
Haziran 2005 5 taksit 
200.000 Euro 
Maç başına 5000 Euro 
10 maçta bir 75.000 Euro 
TOPLAM 550.000 Euro 

En kritik gün 

Tahkim Kurulu, düşmenin kaldırılması yolundaki başvuruyu görüşecek 

Tahkim Kurulu küme düşmenin kaldırılması konusunda A.Sebatspor, İstanbulspor ve Sakaryaspor kulüplerinin yaptığı başvuruları bugün karara bağlayacak. Merkez Hakem Kurulu seçimlerinin yasal olmadığını ve bu konuda alınan Yargıtay kararını gerekçe olarak gösteren kulüplerin talebinin kabul edilmesi durumunda futbol yeni bir kaosun içine sürüklenecek. 
Özerk federasyon döneminde hiçbir gerekçe ile ligden düşmenin kaldırılmadığına dikkat çeken yetkililer, Süper Lig'in gelecek sezon 21 takımla oynanmasının FIFA ve UEFA nezdinde sıkıntı yaratacağını ifade etti. 
Tahkim Kurulu'nun bu sabah Tarabya Amatör Evi'nde başlayacak toplantısında İstanbulspor kulübünün A.Sebatspor- Kayserispor maçında şike yapıldığı ve yüklü miktarda bahis oynandığı yolundaki iddiaları ve itirazı da ele alınacak. 

'Çok ürkütücü' 

UEFA Asbaşkanı Şenes Erzik küme düşmenin kaldırılması fikrinin bile ürkütücü olduğunu belirtti. Erzik, "Aklıma yıllar öncesi geliyor. Özerk federasyon döneminden önce bu tip uygulamalarla karşılaşırdık. Ancak bu kez durum farklı ve ilk kez böyle bir konu gündeme geliyor. Bu tip karar uluslararası düzeyde sıkıntı yaratır. Daha önemlisi federasyonun aldığı kararın kendi tahkim kurulu tarafından bozulması sportif kurallara hiç uymayan bir şey" diye konuştu. 

İnternet uygulaması 

Futbol Federasyonu Gözlemciler ve Temsilciler Kurulu Başkanı Ömer Üründül, 2004-05 futbol sezonunda hakemlere farklı gözlemcilerin atanması ilkesinin başarıyla uygulandığını söyledi. Üründül "2 bin 741 profesyonel müsabakada görev yapan 400 müsabaka hakemi, her müsabakada farklı bir gözlemci tarafından izlenmiştir. Bu yöntem yeni sezonda profesyonel maçları yönetecek hakemlerle birlikte amatör liglerde de uygulanacak. Yeni sezonda gözlemcilerimizin raporlarını internet üzerinden göndermeleri uygulamasına geçilecektir" dedi 

Fatura Canaydın'a 

Galatasaray Başkanı Özhan Canaydın'ın, kısa bir süre önce Sarı - Kırmızılı kulübün sırtındaki bir yükü daha hafiflettiği öğrenildi. 
Canaydın'ın, Mario Jardel'in transferi sırasında bir bankadan alınan krediyi de ödemek zorunda kaldığı iddia edildi. Jardel için alınan 4 milyon dolarlık borcun, faizleriyle birlikte 7.5 milyon dolara çıktığı ve Galatasaray Başkanı'nın bu rakamı 5 milyon dolara kadar indirip, taksitlendirttiği bildirildi. Özhan Canaydın'ın geçtiğimiz günlerde son taksidi de ödeyerek, Mario Jardel defterini tamamen kapattığı ifade edildi. 

Conceiçao elde kaldı 

Galatasaray'ın yabancı kontenjanını boşaltabilmek için göndermek istediği Flavio Conceiçao'nun Panathinaikos ile anlaşamadığı açıklandı. Yunan kulübünün maç başına teklifini kabul etmeyen Sambacı'nın garanti parada diretmesi üzerine görüşmeler sona erdi. Galatasaray'dan yıllık 1 milyon 800 bin Euro alan Conceiçao'nun Panathinaikos'tan da aynı rakamı istediği bildirildi. Bu arada Conceiçao'nun yıllık kazancının çok yüksek olması yönetimin başını ağrıtmaya devam ediyor. Sarı - Kırmızılılar'ın görüştüğü birçok futbolcunun tavan fiyat olarak Brezilyalı oyuncuyu emsal gösterdiği iddia edildi. 

Biletix ile devam 

Galatasaray Kulübü, bilet satış acentası Biletix ile olan anlaşmasını yeniledi. İmzalanan satış anlaşmasına göre, Sarı - Kırmızılı taraftarlar, bugüne kadar olduğu gibi, Galatasaray'ın ev sahibi olarak oynayacağı tüm futbol karşılaşmalarına ait biletleri, Biletix'in internet sitesinden ve mağaza gişelerinden temin edebilecek. 

'Hakan değerli' 

"Geçen sene 18 gol atmış bir futbolcu için fazla bir şey söylemeye gerek yok. Her şey onun elinde. 34 yaşındaki bir oyuncu eğer sezon hazırlıklarının başlamasına 1 hafta kala gelip Florya'da 1 saat koşuyorsa, benim için değerli olan budur... Profesyonel ve çok yetenekli bir golcü." 

'Hasta istemem' 

"Ribery'nin kalmasını istemiştim ama bir oyuncu sürekli ben Fransa'ya gideceğim, Fransa'ya gideceğim diyorsa, hasta olmuşsa Fransa için o oyuncuyu ben kullanamam... Conceiçao ile de sorun aynı. Ben de onun gitmesini istemem... Bana iletilen Panathinaikos'tan 3 yıllık teklif aldığı. Bakalım ne olacak..." 


</TEXT>
</DOC>
