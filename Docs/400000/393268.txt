<DOC>
<DOCNO> 393268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/spor/spo06.html </URL>
<DATE> 2005/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Memo tutulmuyor 
</HEADLINE>
<TEXT>


NBA'de yeni sezona görkemli bir giriş yapan milli yıldızımız, Utah Jazz'ın Charlotte Bobcats'i rakip sahada uzatmada yendiği maçı tek başına kazandı, 31 sayı ile kariyerinin en yüksek skoruna imza attı 


NBA'de 2005 - 2006 sezonunda Utah Jazz formasıyla ilk üç maçta harikalar yaratan milli pivotumuz Mehmet Okur, dördüncü maçta Charlotte Bobcats potasına 31 sayı bırakarak kariyerinin en yüksek rakamına ulaştı. 
Okur, Utah'ın uzatmada 95 - 91 kazandığı ve normal süresi 85 - 85 kapanan karşılaşmada, uzatma bölümünde takımının kazandığı 10 sayının yedisine imza atarak, galibiyeti getiren isim oldu. Memo, 46 dakika 36 saniye ile şimdiye kadar bir maçta en fazla süreyi Charlotte karşısında alırken, 9 14 iki sayı, 2 3 üç sayı, 7 7 serbest atış, 7 ribaund, 2 asist, 4 top kaybı, 1 blokla oynadı, karşılaşmayı 31 sayı ile tamamlayarak sahanın en skorer oyuncusu oldu. Memo böylece sezonun ilk maçında Dallas'a karşı 27 sayı ile egale ettiği kariyer rekorunu 31 sayı ile geliştirdi. 

Sloan "Memo ders aldı" 
Utah Jazz coachu Jerry Sloan, Mehmet Okur'un geçen seneden çok önemli dersler çıkardığını ve bu sezonki performansını, hazırlık sürecini iyi geçirmesine borçlu olduğunu söyledi. Sloan, "Memo hiçbir idmanı kaçırmadı. Daha da iyi olacak" diye konuştu. 
NBA'in resmi sitesi nba.com'daki maç değerlendirmesinde ise "Mehmet Okur, 50 milyon dolarlık bir kontrata değdiğini gösteriyor" yorumu yer aldı. 

'Her attığım girdi' 
Mehmet Okur ise karşılaşmadan sonra yaptığı açıklamada, "Kendimi çok iyi ve hazır hissediyordum. Oyun kurucularımız bu akşam bize çok iyi pozisyonlar hazırlayarak çok sayı atma olanağı sağladılar. Neredeyse her attığım girdi. Kendime olan güvenim en üst düzeyde. Artık bu maçı unuttum bile. Daha iyi sonuçlar alabilmemiz için bu tip galibiyetleri hemen geride bırakmamız gerekiyor" dedi. 

Pivotlarda ilk sırada 

Mehmet Okur, ilk dört maçtaki toplam 94 sayılık performansıyla sayı krallığında da yükselişini sürdürdü. Memo, pivotlar arasında, maç başına 23,5 ortalama ile birinciliğe yerleşti. Bu klasmanda Houston Rockets'ın Çinli pivotu Yao Ming 2., Miami Heat'in siyahi devi Shaquille O'Neal ise üçüncü sırada bulunuyor. Okur, genel klasmanda ise toplam sayıda 94 sayı ile 7., ortalamada ise 23,5 ortalama ile 15. sırada yer alıyor. 

Kirilenko Fantastikti 

Utah Jazz'ın, maçı 20 sayı, 8 ribaund, 5 asist, 7 blokla tamamlayan Rus forveti Andrei Kirilenko, maç sonrası takım arkadaşı Mehmet Okur'u göklere çıkardı. Kirilenko, "Bu maçta biraz şanslıydık. Daha doğrusu Okur'a sahip olduğumuz için şanslıydık. O gerçekten fantastikti. Biz ona pozisyon hazırladık, o da ne istiyorsa yaptı. Özellikle uzatmada büyük iş yaptı" dedi. 

Memo'nun ilk 4 maç performansı Dallas Mavericks 27 sayı, 8 ribaund Golden State Warriors 23 sayı, 14 ribaund Phoenix Suns 13 sayı, 12 ribaund Charlotte Bobcats 31 sayı, 7 ribaund 


</TEXT>
</DOC>
