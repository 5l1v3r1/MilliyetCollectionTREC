<DOC>
<DOCNO> 355626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/son/soneko02.html </URL>
<DATE> 2005/06/26/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Hazine'nin iç borçlanma haftası... 
</HEADLINE>
<TEXT>

     Hazine, 3.3 milyar YTL iç borç geri ödemesi yapacağı bu hafta, biri 280 gün vadeli bono, diğeri de beş yıl vadeli tahvil ihracı için iki ayrı ihale düzenleyerek borçlanacak. 
     Hazine, salı günü ilk olarak 29 Haziran 2005 vade başlangıcı ve 5 Nisan 2006 geri ödeme tarihiyle 280 gün vadeli YTL cinsinden iskontolu Hazine bonosu ihalesi yapacak. 
     İkinci ihalede ise yine 29 Haziran 2005 vade başlangıcı ve 17 Şubat 2010 geri ödeme tarihiyle, 5 yıl vadeli altı ayda bir değişken faiz ödemeli tahvil ihraç edilecek. 
     İhalede TRT170210T15 tanımlı olarak daha önce ihraç edilen tahvilin yeniden ihracı yapılacak. Tahvilin 24 Ağustos 2005’te yapılacak birinci kupon ödemesinde esas alınacak faiz oranı 23 Şubat’ta yapılan altı ay vadeli referans bono ihalesinde yüzde 10.02 olarak belirlenmişti. 
     
     3.3 MİLYAR YTL’LİK ÖDEME 
     Hazine, bu hafta 3 milyar 284 milyon YTL’lik iç borç ödemesi gerçekleştirecek. Bu ödemenin 3 milyar 279 milyon YTL’si 29 Haziran Çarşamba günü yapılacak. Sözkonusu ödemenin tamamını piyasaya yapılacak ödemeler oluşturuyor. 
     
</TEXT>
</DOC>
