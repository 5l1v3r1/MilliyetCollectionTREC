<DOC>
<DOCNO> 364637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sondun25.html </URL>
<DATE> 2005/07/27/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Almanya'da ırkçı yürüyüş hazırlığı, Türkler gergin... 
</HEADLINE>
<TEXT>

     Almanya'nın Duisburg kentinde Neo-Nazi yanlısı Almanlar cumartesi günü yürüyüş düzenleyecek. 
     Duisburg Büyükşehir Belediye Başkanı Jürgen Brand, Kent Uyum Meclisi, sendika ve kiliseler başta olmak üzere kentteki Türk ve Alman sivil toplum örgütleri ile birlikte ırkçı yürüyüşle ilgili olarak toplantı yaptı. 
     Toplantıda ırkçı yürüyüşe karşı birlik olunması kararı alındı. 
     Duisburg Belediyesi'nde düzenlenen basın toplantısında, yürüyüşün yabancılara yönelik tehdit, tehlike ve provokasyon olduğu belirtilerek, belediye binasının önünde yürüyüşe karşı protesto mitingi düzenlenmesinin kararlaştırıldığı kaydedildi. 
     Almanlara ve yabancılara mitinge katılmaları konusunda çağrıda bulunan Belediye Başkanı Brand, ''30 Temmuz günü şehrimizdeki yürüyüşte şiddet içeren taşkınlığa meydan verilmemesini, tarihe geçecek bir rezaletin yaşanmamasını diliyorum. Güçlü olursak onları bu şehirde bir daha görmeyiz'' dedi. 
     Duisburg polisi de Türkçe ve Almanca olarak basılan el ilanlarında şiddet içeren tartışmadan uzak durulması konusunda uyarıda bulundu. 
     
     
     TÜRKLER GERGİN 
     Irkçı Almanların, ''Çok Kültürlülüğün Yok Edilmesi- Cami Yapımına Dur'' sloganı altında 30 Temmuz Cumartesi günü Türk işyerlerinin bulunduğu Duisburg-Obermarxloh ve Neumühl semtinde düzenleyeceği yürüyüş için sağduyunun hakim olması çağrıları yapıldı. 
     Duisburg kenti Uyum Meclisi Başkanı Şevket Avcı, Türk vatandaşlarını Belediye binası önünde yapılacak mitinge davet etti. 
     Avcı, ırkçıların Duisburg'da yaşanan olumlu havaya tahammül edemediklerini belirterek, ''Yıllardır barış içinde, birlikte yaşama arzusunu taşıyoruz. Nazilerin bu şehirde güçlenmelerine müsaade edemeyiz. Güçlü bir sesle onlara gereken cevabı vermeliyiz. Onların hasta ruhuna tahammülümüz yok. Bu kent barış, kardeşlik ve huzurdan yana olmalıdır'' dedi. 
     
</TEXT>
</DOC>
