<DOC>
<DOCNO> 393331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sondun32.html </URL>
<DATE> 2005/11/09/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Kuş gribiyle mücadele için 1 milyar dolar 
</HEADLINE>
<TEXT>

     Kuş gribiyle mücadelede evrensel strateji belirlemek amacıyla önceki gün Cenevre'de başlayan konferansta, virüsle mücadele etmek için vaat edilen para 1 milyar doları geçti. 
     Asya Kalkınma Bankası, konferansta bugün, H5N1 virüsüyle mücadele için ''orta vadede'' 470 milyon dolar ayırabileceğini duyurdu. 
     Asya Kalkınma Bankası yetkilisi Geert van der Linden, düzenlediği basın toplantısında, ''En yoksul ülkeler hem mali hem de teknik anlamda önemli bir desteğe gereksinim duyacaklar. Üzerimize düşen rolü oynamak niyetindeyiz'' diye konuştu. 
     Van der Linden, bankanın, 300 milyon dolar borç vermeyi, ayrıca hastalığın salgın hale geldiği bölgelerin izlenmesinin güçlendirilmesi için acil eylemleri finanse etmek amacıyla 170 milyon dolar ayırmayı planladığını söyledi. 
     Dünya Bankası da Cenevre'deki konferansta, krizle karşı karşıya bulunan yoksul ülkelere yardım amacıyla borç olarak 500 milyon dolar ayırmaya niyetli olduğunu duyurmuştu. 
     BM Gıda ve Tarım Örgütü ile Dünya Hayvan Sağlığı Örgütü'nün veterinerlik önlemleri alması için, halihazırda 30 milyon dolar ayrıldığı belirtilirken, bu iki örgütün daha önce 175 milyon dolar olarak belirlenen programını, özellikle şu anda virüs taşıması muhtemel göçmen kuşların uğradığı Afrika'ya yardım için gözden geçirmesinin beklendiği kaydedildi. 
     Yardım miktarının, virüsün insana geçen türe dönüşmesi halinde oluşabilecek bir salgının ekonomik ve sosyal maliyetiyle karşılaştırıldığında zayıf kaldığı belirtiliyor. Dünya Bankası, dünya ekonomisinin kayıplarının 800 milyar dolara çıkabileceği tahmininde bulunuyor. 
     Cenevre'deki konferans sonunda bir eylem planı açıklanması ve bir bağış konferansı düzenlenmesi için kısa sürede çağrı yapılması beklendiği de belirtiliyor. 
     
     16 YAŞINDAKİ KIZ KUŞ GRİBİNDEN ÖLDÜ 

     Bu arada, Hindistan'da bu hafta 16 yaşındaki bir kızın kuş gribinden öldüğü bildirildi. 
     Sağlık Bakanlığı yetkilisi Hariadi Wibisono, kızın ölümünden sonra yapılan testlerin sonucunun pozitif olduğunu belirtti. 
     
</TEXT>
</DOC>
