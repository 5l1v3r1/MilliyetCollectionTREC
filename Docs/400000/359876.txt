<DOC>
<DOCNO> 359876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/son/sonspo03.html </URL>
<DATE> 2005/07/10/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Beşiktaş Pandiani için 3 milyon Euro'ya çıktı... 
</HEADLINE>
<TEXT>

     Deportivo’nun 4 milyon Euro’da ısrar ettiği Uruguaylı golcü Pandiani için 3 milyon Euro’ya çıkan Beşiktaş cevap bekliyor. 
     
     Kiralık yolu kapalı 
     Carew’i satan, Zurawski’yi Celtic’e kaptıran Siyah-Beyazlı ekip, golcü arayışlarını çok yönlü olarak sürdürüyor. Deportivo’nun bonservis bedeli olarak 4 milyon Euro istediği ve kiralık kapısını da kapattığı Uruguaylı Pandiani için 3 milyon Euro öneren Beşiktaş, şimdi bu kulüpten gelecek yanıtı beklemeye başladı. Golcü futbolcu için daha fazla para vermeyi düşünmeyen yönetim, alternatif isimler üzerinde de çalışmalarını sürdürüyor. 
     
     Alternatifler hazır 
     Alkolik olduğu gerekçesiyle transferi askıya alınan Miloseviç’in menaceri ise Siyah-Beyazlı yöneticileri telefonla arayarak, başka ciddi taliplerin de olduğunu, bu nedenle Beşiktaş’ın bir an önce kararını vermesi gerektiğini iletti. Bu arada teknik direktör Rıza Çalımbay, Belçikalı orta saha oyuncusu Soley ve Kanadalı Patrice ile de yakından ilgilendiklerini belirterek, Biscan’dan da henüz net bir yanıt alamadıklarını söyledi. 
     
</TEXT>
</DOC>
