<DOC>
<DOCNO> 355026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sondun04.html </URL>
<DATE> 2005/06/24/ </DATE>
<TIME> 02.30 </TIME>
<AUTHOR>  </AUTHOR>
<HEADLINE>
Kerkük’teki Araplar güç birliği yapacak 
</HEADLINE>
<TEXT>

     CAN HASASU Kerkük DHA 

      IRAK’ın kuzeyindeki Kerkük kentinde bulunan Sünni Arap aşiret ve partileri daha etkili bir siyaset izlemek için birlikte hareket etme kararı aldı. Araplar yeni Irak anayasasının hazırlığında ve Kerkük konusunda güç birliği yapacak. 
     Bugün Kerkük’te toplanan Sünni Arap aşiret ve parti temsilcileri yeni anayasanın hazırlanması ve Kerkük konusunda birlikte hareket eme kararı aldı. Sünni Araplar devletin yapısında ve özellikle de Kerkük’te pasifleştirildiklerini düşünüyor. Bu bağlamda özellikle yeni Irak anayasasının hazırlanması aşamasında kendi isteklerinin önemsenmemesinden endişe ediyorlar. Sünni Araplara göre etkili olmanın yolu ortak tavır koymaktan geçiyor. Araplar, yeni Irak anayasasının kendilerini tatmin etmemesi halinde veto kartını kullanabileceklerini söylüyor. 
     Sünni Araplar, Selahattin Tikrit ve Ramadi gibi kentlerde oyların yüzde 100’ünü Musul, Diyale gibi illerde ise ezici üstünlüğü ellerinde bulundurduklarını iddia ediyor. Geçici anayasaya göre yeni anayasanın kabulü için yapılacak halk oylamasında üç ilin "Hayır" demesi taslağın veto edilmesi anlamına geliyor. 
     
     KERKÜK’TE ARAP-TÜRKMEN İTTİFAKINA DEVAM 
     Bu arada, 2005 başında Kerküklü Sünni Araplar ve Irak Türkmenleri Cephesi ITC yetkilileri arasında imzalanan 31 maddelik dayanışma anlaşmasının, oy birliği ile yeni ITC Başkanı Sadettin Ergeç döneminde de sürdürülmesine karar verildi. 
     Sünni Araplar ve ITC, Kerkük İl Meclisi’ni KİM boykot ediyor. KİM, geçtiğimiz salı günü Kürt koalisyonunun 26 üyesinin hazır bulunduğu bir oturumda il meclis başkanı ve vekilinin yanı sıra yeni Kerkük valisini seçmişti. 15 kişiden oluşan Sünni Araplar ve Türkmen muhalifler ise seçim sonuçlarının Kerkük’ün gerçek tablosundan uzak olduğunu iddia ederek KİM’in kent iradesini temsil etmediğini söylüyor. Muhalifler ülkenin içinden geçtiği olağanüstü durum göz önünde tutularak Kürt ittifakı ile bir anlaşma meclisi oluşturmak istiyor. 
     
</TEXT>
</DOC>
