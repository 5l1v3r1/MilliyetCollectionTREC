<DOC>
<DOCNO> 389071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/son/sontur17.html </URL>
<DATE> 2005/10/23/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Mogan ve Eymür göllerinde su seviyesi giderek düşüyor... 
</HEADLINE>
<TEXT>

     Ankara'nın Gölbaşı İlçesi'nde bulunan Mogan ve Eymir göllerinde, su seviyesinin her geçen gün düştüğü bildirildi. 
     Gölbaşı İlçesi Koruma Geliştirme ve Turizm Dernek Başkanı Doğan Çağatay, AA muhabirine, yaz mevsiminden bu yana, Mogan ve Eymir göllerinde su seviyesinin en az 1.5 metre düştüğünü söyledi. 
     Mogan Gölü kıyı bölgelerinde suların çekilmesiyle içeriye doğru 10 metre kadar bataklık oluştuğunu, Mogan Gölü ve yağmur sularıyla beslenen Eymir Gölü'nün ise daha kötü durumda olduğunu belirten Çağatay, ''Su kaynaklarının kuruması, bu yılın kurak geçmesi, göllerdeki su seviyesinin iyice düşmesine neden oldu'' dedi. 
     Mogan Gölü'nde son yıllarda hiç bu kadar su çekilmediğini ifade eden Çağatay, şöyle konuştu 
     ''Gölün Sahil Caddesi ile Haymana Bulvarı'nın başlangıç bölgelerinde bataklıklar çıktı. Tüm umudumuz bu kış yağacak kar ve yağmur sularındadır. Göl, bu konuda kendi kaderine terk edilmiştir. Eymir Gölü ise daha içler acısıdır. Göl suyunun rengi bile değişmiştir. Bu göllerin beslenmesi ve yaşaması için taze su girdisi sağlanmalıdır. Bunun için Kızılırmak'tan ya da Sakarya'dan su getirilmelidir. Bu projeyi yetkililer hemen hayata geçirmelidir.'' Çağatay, önlem alınmadığı takdirde, Mogan Gölü'nün 10 yıl sonra kuruyacağını savundu. 
     
</TEXT>
</DOC>
