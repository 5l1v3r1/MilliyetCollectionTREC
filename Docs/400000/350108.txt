<DOC>
<DOCNO> 350108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sontur30.html </URL>
<DATE> 2005/06/08/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Karnında bebeği, yanında kızı ile can verdi 
</HEADLINE>
<TEXT>

     Mehmet KÖK- Ramazan TUNCER TÜRKOĞLU Kahramanmaraş , DHA 

KAHRAMANMARAŞ’ın Türkoğlu İlçesi’ne bağlı Şekeroba Beldesi’nde otomobil altında kalan 9 aylık hamile 32 yaşındaki Mesude Polat ile 2 yaşındaki kızı Serenay ezilerek can verdi. Otomobilin sürücüsü 19 yaşındaki Mehmet İleri'nin ehliyetsiz olduğu belirlendi. 
     Dün saat 20.00 sıralarında eşi tarım işçisi 33 yaşındaki Ali Polat tarladan gelince Mesude Polat, kızı Serenay ile su getirmek üzere çeşmeye gitmek için evinden çıktı. Elinden tuttuğu kızı ile Akçakoyunlu Caddesi’nde karşıya geçmek isteyen anne ile kızına, ehliyetsiz olduğu belirlenen Mehmet İleri yönetimindeki 46 DT 036 plakalı otomobil çarptı. Aşırı hızlı olduğu ileri sürülen otomobilin çarpması sonucu hamile anne, karnındaki erkek bebeği ve kızı Serenay olay yerinde öldü. 
     Gözaltına alınan ehliyetsiz sürücü Mehmet İleri ise, ifadesinin ardından sevk edildiği Türkoğlu Adliyesi’nde, nöbetçi mahkeme tarafından tutuklandı. 
     
     DOĞUMA HAZIRLANIRKEN ÖLÜME GİTTİ 
     Kazadan bir gün önce Türkoğlu Kaymakamlığı’na Yeşil Kart çıkarmak için başvurduğu belirlenen Mesude Polat’ın, komşularına 3-5 gün sonra doğum yapacağını söylediği anlaşıldı. Kızı ve torunlarının ölümüyle yıkılan Polat’ın annesi Zeynep Güneş, Kızım erkek bebek dünyaya getirecekti. Kocasıyla da adının Onur’ olmasını kararlaştırmışlardı. Hatta dün beni arayarak, Anne yanına gelip orada doğum yapmak istiyorum. Bizim evde elektrik, su yok. Tüm hazırlıklarımı yaptım’ dedi. Kızım doğum değil ölüm hazırlığını yapmış'' diyerek gözyaşı döktü. 
     Mesude Polat’ın eşi Ali Polat ise, kazadan hemen önce tarladan geldiğini, eşinin kızıyla su getirmek için çeşmeye gittiğini ve ardından acı haberi aldığını, inanmak istemediğini söyledi. 
     
</TEXT>
</DOC>
