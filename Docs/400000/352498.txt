<DOC>
<DOCNO> 352498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sondun19.html </URL>
<DATE> 2005/06/16/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Brüksel'deki Kıbrıs pazarlığı sonuçsuz kaldı 
</HEADLINE>
<TEXT>

     AB Dönem Başkanı Lüksemburg’un girişimi ile Brüksel’e yeniden biraraya gelen KKTC ile Rum Yönetimi temsilcileri arasında yapılan görüşmeler sonuçsuz kaldı. Doğrudan Ticaret Tüzüğü konusundaki anlaşmazlıkları gidermeyi amaçlayan görüşmelerde Rumların Türkiye’nin Rum gemilerine uyguladığı ambargoyu da gündeme getirdikleri belirtiliyor. 
     Doğrudan Ticaret Tüzüğü konusunda anlaşma sağlanması amacıyla dün Brüksel’de KKTC ve Rum Yönetimi temsilcileri arasında yeni bir toplantı yapıldı. Lüksemburg yetkililerinin de hazır bulunduğu toplantı anlaşma sağlanmadan dün gece sona erdi. 
     Avrupa Komisyonu’nun Annan Planı referandumunun Rumlarca reddedilmesi ardından Kuzey Kıbrıs’ın izolasyonunun sona erdirilmesi için önerdiği Doğrudan Ticaret Tüzüğü, Rumların itirazları nedeniyle şimdiye kadar onaylanmadı. 
     AB ile Kuzey Kıbrıs arasındaki doğrudan ticaretin KKTC’nin tanınması anlamına geleceğini öne süren Rumlar, Komisyon’un da önerdiği 259 milyon euro tutarında Yardım Tüzüğü’ne ise karşı çıkmadı. 
     Bu arada, Rum basınına göre, Brüksel’deki toplantıda Rumlar, Magosa limanının ticaret için kendilerine açılması ve kapalı Maraş kentinin iade edilmesi talebinde bulundular. Bu talep, KKTC tarafından kabul edilmedi. KKTC heyeti, Rumlar’ın KKTC’deki eski Rum mülkleri için inşaat durdurulması talebinin karşılanmayacağını ortaya koydu. 
     Brüksel’deki toplantı sırasında Rumlar, Türkiye’nin Rum bandıralı gemilere uyguladığı ambargoyu da gündeme getirdi. 
     
</TEXT>
</DOC>
