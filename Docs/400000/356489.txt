<DOC>
<DOCNO> 356489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/spor/spo08.html </URL>
<DATE> 2005/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Malatyaspor Uçar 
</HEADLINE>
<TEXT>


Sarı - Kırmızılılar'ın hocası Feyyaz Uçar, 40. yıllarını kutlayacakları yeni sezonda UEFA Kupası biletini hedeflediklerini söyledi. Uçar, "İlk 5'te yer alacağız" dedi 


Sezon hazırlıklarına 18 futbolcusuyla Bolu'da başlayan Malatyaspor'da rota UEFA Kupası olarak belirlendi. Teknik Direktör Feyyaz Uçar, yeni sezonda kulübün 40. yılını kutlayacaklarını ve bu özel senede Avrupa vizesi almak istediklerini açıkladı. 
Bolu'da kampa giren Sarı - Kırmızılılar ilk çalışmayı da dün yaptı. Uçar çalışma sonrasında şunları söyledi "Yönetimimiz transfer için çalışmalarını sürdürüyor. Zannederim bir iki gün içinde durumlar netleşecek. Yabancı transferleri Bolu kampına yetiştirmeye çalışacağız. Ayrıca iki de yerli oyuncu transfer etmek istiyoruz. Ancak bu oyuncuların transferi için acele etmiyoruz. Kamp döneminde alt yapıdaki oyuncuları da izleyeceğiz. Duruma göre en az 1 veya 2 yerli oyuncuyu transfer edeceğiz" dedi. 

'Hedefimiz belli' 
Malatyaspor'un başarılı çalıştırıcısı, "Bu yıl Malatya- 
spor için özel bir sene. Taraftarlara güzel bir hediye vermek istiyoruz. Bu hediye de sportif başarı olur. Yani bu yılki hedefimiz UEFA Kupası'na katılmak. İlk 5'e girmek istiyoruz" diye konuştu. Malatyaspor, Bolu kampının ardından Almanya'ya gidecek. 

Çaykur Rize'de Hakan sevinci 

Yeşil - Mavililer, Galatasaray'ın tecrübeli yıldızıyla her konuda anlaştı, iş imzaya kaldı 

Transfer atağını sürdüren Çaykur Rizespor, Galatasaray'ın tecrübeli sol kanat oyuncusu Hakan Ünsal'la prensipte anlaştı. 
Yeşil - Mavili yönetimin, Hakan Ünsal ile dün yapılan görüşmeden sonra her konuda anlaşmaya vardığı bildirildi. Yöneticiler, tecrübeli yıldız ile bugün İstanbul'da sözleşme imzalanabileceğini açıkladılar. 
Genel Kaptanı Yılmaz Zehiroğlu, transfer konusunda, "Hakan Ünsal'ı renklerimize bağlayarak, güçümüze güç katacağız. Hakan imzadan sonra Bolu'da yaptığımız kampa katılacak" diye konuştu. Yılmaz Zehiroğlu, diğer transfer çalışmaları konusunda acele etmediklerini ve önümüzdeki günlerde yeni isimleri de renklerine bağlayacaklarını söyledi. 

'Keyif vereceğiz' 

Gaziantepspor'un yeni teknik patronu Hadzibegiç, herkesin zevkle izleyeceği bir takım yaratacağını iddia etti. Bosnalı teknik adam, "90 dakika boyunca mücadele edeceğiz" dedi 

Gaziantepspor'un yeni teknik direktörü Faruk Hadzıibegiç, yeni sezondaki hedeflerini açıklarken, taraftarlara sıcak mesajlar gönderdi. 
Gaziantepspor'u kasetlerden izleyip, tanıma şansı bulduğunu söyleyen Bosnalı teknik adam, "UEFA Kupası'ndaki Lens maçını çıplak gözle izledim. Nurullah Sağlam'dan bilgi edindim. Şu anda takım henüz net değil. Gidecekler var, gelecekler de var. Bu kısa bir zaman zarfında gerçekleşmeyecek. Elimizde bazı isimler mevcut. Değerlendirmelerimiz sürüyor. Aceleci olmayacağız" diye konuştu. 
Yeni sezonda ligde üst sıraları hedefleyeceklerini açıklayan tecrübeli teknik adam, "Futbol takım oyunudur, bireysellik yoktur. Herkes formasının hakkını verecek, terleyecek, varını yoğunu bu takıma harcayacak. Teknik kadro olarak onları en iyi şekilde yöneteceğiz, istenen verimi almaya çalışacağız. Hedefimiz 90 dakika koşan ve mücadele eden bir takım yaratmak. Gaziantepspor yeni sezonda izleyenlere keyif verecek bir futbol kıvamına gelmeli" dedi. 
Bu arada, Gaziantepspor Teknik Direktörü'nün yeni bir yabancı transfer edilmesini istediği öğrenildi. Bu gelişme üzerine Jaziri'nin satılması gündeme geldi. 

Lorant'ı hırs bastı 

Sivasspor'un Alman hocası 2. Lig havasından kurtulmaya başladıklarını açıkladı. Werner Lorant, Kırmızı - Beyazlılar'ı ligin saygın ekipleri arasına sokmak istiyor 

Süper Lig'in yeni takımı Sivasspor'un Alman Teknik Direktörü Werner Lorant, Gerede kampında dün basın toplantısı düzenledi. 
İlk kamp çalışmaları sonrasında takımının genel performansından memnun olduğunu açıklayan Alman teknik adam, "Artık Süper Lig havasına adapte olmaya başladık. Sivas'ta 4 gün çalıştık, sonra da Gerede'ye geldik. Kadromuzda 27 futbolcu bulunuyor. Buradan da Almanya kampına gideceğiz. Yeni transferlerle güçlenmek istiyoruz. Oyuncularımın başlangıç performansından memnunum. Hepsi bana saygı duyuyor ve etkileyici efor sarfediyorlar" dedi. 

'Kolay olmayacak' 
Werner Lorant, Sivasspor'un lige yeni çıkması nedeniyle işinin diğer takımlara oranla iki kat daha zor olduğunu belirtti. Lorant, "İlk hedefimiz takımı ligde bırakıp çıkabildiğimiz yere kadar çıkmak" ifadelerini kullandı. 

Johana imzaladı 

Süper Lig'in yeni takımı Vestel Manisaspor, Sparta Praglı defans oyuncusuyla 3 senelik sözleşme yaptı 

Vestel Manisaspor, önceki gün Türkiye'ye getirdiği Sparta Praglı Petr Johana ile sözleşme imzaladı. Çek futbolcu dün sabah sağlık kontrolünden geçtikten sonra kendisini 3 yıllığına Manisaspor'a bağlayan sözleşmeye imza attı. 
Johana, "Çok farklı duygular içindeyim. Bir yandan yeni bir ülkeye ve takıma gelmenin mutluluğunu yaşarken, diğer yandan 10 Temmuz'da doğacak bebeğimin telaşı içindeyim. Bunlar çok güzel duygular" dedi. 
Türk futbolunu yakından tanıdığını, Sparta Prag'ın Beşiktaş ile önceki yıl oynadığı 2 maçta da görev yaptığını hatırlatan Johana, "Beğendiğim futbolcuların başında İlhan Mansız geliyor. Onunla maçtan sonra formalarımızı değiştirmiştik. Kendisiyle aynı takımda oynamak isterdim. Türk Futbolu'nun büyük bir atılım içinde olduğunu biliyorum" yorumunu yaptı. 

PFDK'dan Ordu'ya ceza 

Profesyonel Futbol Disiplin Kurulu PFDK , Samsun'da tekrar edilen Orduspor-Eskişehirspor maçında meydana gelen saha olayları ile kötü ve çirkin tezahürat nedeniyle Karadeniz kulübüne 1 maç seyircisiz oynama cezası verdi. Kurul, ayrıca Orduspor'a 5 bin, Eskişehirspor'a ise bin 500 YTL para cezası kesti. Aynı karşılaşmada rakibine yönelik eylemi nedeniyle Eskişehirsporlu Selçuk Yıldırımkaya ise üç resmi müsabakada oynamama cezası aldı. 

Timsah şov 

Yeşil - Beyazlı yönetim Yasin Sülün, Eser Yağmur, Mesut, Mehmet, Yavuz ve Serdar ile sözleşme yaptı 

İkinci Lig A Kategorisi'nde transferde hareketli günler yaşayan Bursaspor, dün de altı oyuncuyu renklerine bağladı. Yeşil - Beyazlılar Beşiktaşlı Yasin Sülün ve Eser Yağmur, Sakaryasporlu Mesut Ünal, Denizlisporlu Mehmet Türkmehmet, Sivasspor kalecisi Yavuz Eraydın ve Çorluspor kalecisi Serdar Nişancı'ya imza attırdı. 
Vakıfköy Orhan Özselek Tesisleri'nde düzenlenen törende Yasin Sülün 2 yıllığına imza atarken, Eser Yağmur 1 yıllığına Beşiktaş'tan kiralandı. Denizlisporlu Mehmet Türkmehmet 2 yıllık, Sakaryasporlu Mesut Ünal ile Sivas kalecisi Yavuz Eraydın ise 1 yıllığına mukavele yaptı. Çorluspor kalecisi Serdar Nişancı ise 3 yıllık sözleşme imzaladı. 
Kulüp Başkanı Levent Kızıl, "Bugün itibariyle aldığımız oyuncularla transferleri tamamlamış bulunmaktayız. İyi, kaliteli ve takımımıza uygun isimler aldık. Antrenörümüz Raşit Çetiner'in istediği transferleri gerçekleştirdik. Hedefimiz şampiyon olarak Süper Lig'e çıkmak" dedi. 


</TEXT>
</DOC>
