<DOC>
<DOCNO> 373856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sonspo34.html </URL>
<DATE> 2005/08/29/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Galatasaray, Heinz ile anlaştı... 
</HEADLINE>
<TEXT>

     Galatasaray Kulübü İkinci Başkanı Ergün Gürsoy ile eski yöneticilerden Abdurrahim Albayrak, Borussia M'Gladbach yöneticileri ile Marek Heinz'ın transferi konusunda anlaştı. 
     Doğan Haber Ajansı, Almanya'ya giden Galatasaray yöneticilerinin Heinz ile her konuda anlaştığını duyurdu. 
     Çek oyuncu Heinz'ın bonservisi için 2 milyon 50 bin euro ödenecek. 
     
     SERBEST BIRAKACAKLARDI 

     Almanya Birinci Ligi Bundesliga takımlarından Borussia Moenchengladbach, bugün Galatasaray’ın transfer listesinde bulunan Çek orta alan oyuncusu Marek Heinz’i serbest bırakacağını açıklamıştı. 
     Alman kulübünden yapılan açıklamada, Brezilyalı golcü Kahe ile 3 yıllık anlaşmaya varıldığı belirtilirken, Çek Milli Takımı’nda da forma giyen Heinz’in serbest bırakılacağı bildirildi. 
     Daha önce Ponte Preta’da oynayan Kahe’nin transferiyle ilgili ayrıntılı bilgi verilmedi. 
     Öte yandan, Borussia Moenchengladbach basın sözcüsü Markus Aretz, AA muhabirine yaptığı açıklamada, Galatasaraylı yöneticilerle görüşmelerin devam ettiğini, sarı-kırmızılı yöneticilerin istedikleri rakamı vermesi halinde anlaşma sağlanabileceğini söylemişti. 
     Bundesliga’nın 3. haftasında halen galibiyeti bulunmayan Borussia Moenchengladbach, 18 takımlı ligde 16. sırada bulunuyor. 

     
</TEXT>
</DOC>
