<DOC>
<DOCNO> 381209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/son/sontur01.html </URL>
<DATE> 2005/09/24/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Ermeni konferansı başladı, İnönü yuhalandı 
</HEADLINE>
<TEXT>

     -"İmparatorluğun çöküş döneminde Osmanlı Ermenileri Konferansı" İstanbul Bilgi Üniversitesi’nde başladı. Toplantının başlangıcında dinleyici olarak Konferans’a gelen Erdal İnönü dışarıda gösteri yapanlar tarafından yuhalandı. 
     Oturum başkanlığını Şerif Mardin’in yaptığı konferans saat 9.30’da başladı. Konferansın ilk oturumuna Halil Berktay "Resmi Söylem Ne Diyor", Selim Deringil "Ermeni Medeniyeti ve Arşiv ’Belgenin Boğazına Sarılmak’" ve Murat Belge "Demokrasi Açısından Ermeni Sorunu" adlı konuşmalarıyla katılacak. 
     Yoğun güvenlik önlemleri arasında başlayan konferans öncesi bir grup ülkücü ve İşçi Partisi İstanbul İl Temsilciliği üniversitenin dışında protesto eylemi düzenledi. Hazırlık komitesi üyelerinin söylemlerini protesto eden grup "Ermeni soykırımı uluslararası bir yalandır" pankartı açtı. İşçi Partisi İstanbul İl Başkanı Erkal Önsel söz konusu konferansın Başbakan Recep Tayyip Erdoğan’ın ve Dışişleri Bakanı Abdullah Gül’ün dayatmasıyla yapıldığını savundu. 
     Toplantıya "tarihçilik" görüntüsü verildiğini söyleyen Önsel konferansın tarihle hiçbir alakası olmadığını belirtti. Önsel, "Konferansın temel amacı Türkiye’nin Kurtuluş Savaşı’nı mahküm etmek ve milli devlet zeminini yıkmaktır" dedi. Rektörlerin derhal istifa etmesi gerektiğini belirten Önsel, söz konusu konferansın Mustafa Kemal Atatürk’e ve Cumhuriyet’e edilen bir "küfür" olduğunu iddia etti. 
     "Töre" dergisine mensup bir grup ise üniversitenin etrafındaki yol çitlerine bir dizi pankart astı. 
     
     ERDAL İNÖNÜ’YÜ YUHALADILAR 

     Konferans başlamadan önce saat 9.04 sularında Dolapdere’deki Bilgi Üniversitesi’ne dinleyici olarak gelen Erdal İnönü ülkücüler ve İşçi Partililer tarafından yuhalandı. İnönü koruma önlemleri altında Bilgi Üniversitesi’ne girdi. 

     
</TEXT>
</DOC>
