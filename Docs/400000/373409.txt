<DOC>
<DOCNO> 373409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/son/sonspo33.html </URL>
<DATE> 2005/08/27/ </DATE>
<TIME> 23.05 </TIME>
<AUTHOR>  </AUTHOR>
<HEADLINE>
Kocaman "Aldığımız bu galibiyet umut verici" 
</HEADLINE>
<TEXT>

     Konyaspor Teknik Direktörü Aykut Kocaman, aldıkları galibiyetin umut verici ve bundan sonraki maçlar için moral yükselten bir galibiyet olduğunu söyledi. 
     Kocaman, maçın ardından düzenlediği basın toplantısında, bundan önce oynadıkları ligin ilk 3 maçında ortaya koydukları oyunla galibiyete her zaman yakın olduklarını belirtti. 
     Ancak galibiyeti bir türlü yakalayamadıklarını ifade eden Kocaman, "Bugün oynadığımız Denizlispor, ligin üst sıralarına çıkabilecek bir takım. Maçın son dakikalarına kadar oyuna hakimdik. İyi oynadık ve galip geldik. Bu oyunumuzu daha da geliştirmek istiyoruz. Aldığımız bu galibiyet umut verici ve önümüzdeki maçlar için de moral yükselten bir galibiyet oldu" diye konuştu. 
     Basın toplantısına katılan, Fenerbahçe’ye transfer olan Zafer Biryol ise "2 yıldır futbol oynadığım Konyaspor’dan, son maçta da gol atarak ayrılmak istedim, ancak olmadı. Konyaspor’dan ayrılmam, takımın alacağı sonuçları etkilemeyecek. Çünkü geçtiğimiz sezon benim oynamadığım maçlarda da Konyaspor galibiyetler elde etti. Konyaspor bundan sonra da yükselişini sürdürecek" diye konuştu. 
     Denizlispor Teknik Direktörü Giray Bulak ise bu akşam galip gelmeyi istediklerini, ancak bunu başaramadıklarını söyledi. 
     Özellikle maçın ikinci yarısında yaptıkları değişikliklere kadar oyundan memnun olmadığını vurgulayan Bulak, şunları kaydetti 
     "Yaptığımız değişikliklerden sonra pozisyonlar bulduk, daha iyi oynamaya başladık. Ancak kazanmak istediğimiz maçı kaybettik. Bundan sonra sistemi ve oyun planımızı yargılayacağız, değiştireceğiz. 
     Bildiğimiz düzene döneceğiz. Önümüzdeki lig arası bizim için iyi bir fırsat, bu arayı iyi değerlendirmek istiyoruz." 
     
</TEXT>
</DOC>
