<DOC>
<DOCNO> 388952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/yasam/yas01.html </URL>
<DATE> 2005/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Toz'lu sanat 
</HEADLINE>
<TEXT>


Bea T. ve Ina T. adlı iki Alman sanatçının Pi Artworks Çağdaş Sanat Merkezi'nde açılan "Trash Treasure" sergisi, ev ve uzay tozundan yola çıkılarak hazırlandı 

GÜLSEREN TUMBA 

Almanya'dan gelen iki sanatçı Bea T. ve Ina T.'nin toz üzerine NASA araştırma görüntülerinden de yararlanarak hazırladıkları "Trash Treasure" adlı sergi, Pi Artworks Çağdaş Sanat Merkezi'nde sergileniyor. Türkiye'ye ilk defa gelen ve ilk kez sergi açan sanatçılar, tozu çalışmalarında bir sanat eseri gibi kullanıyor. 
Sergide ev tozundan yerleştirme ve siyah-beyaz fotoğraflar yer alırken, NASA tozu görüntülerinden faydalanılarak hazırlanan tuvaller, ev tozlarını en ince ayrıntısına kadar gösteren bir mikroskop ve video görüntüleri yer alıyor. 
Bea T. ve Ina T., sergiyle ilgili sorularımızı yanıtladı. 

'Tozu yok edemezsiniz' 
Çalışmalarınızı "Mop sanatı" olarak tanımlıyorsunuz. Nedir bu sanat 
Mop toz bezi, süpürge anlamına geliyor. Mop sanatı, 'toz' gibi bize yeni ufuklar açan bir materyalle çalıştığımız büyük bir projenin adı. 
Çalışmalarımıza 'ev tozu' ile başladığımız ve de mizah duygumuz çok yoğun olduğu için "Mop sanatı"ndan daha iyi bir isim bulamadık. 

Neden toz kullanmayı tercih ettiniz 
Aslında bir rastlantı sonucu oldu. Temizlik yaparken tozdan kurtulmaya çalışırsınız ama onu tamamen yok etmezsiniz sadece yeri değişir. Bilimsel alanda da aynı şey geçerli. Teorilerinizi düşünsel çöplerden kurtarmaya çalışırsınız ve şanslıysanız geriye yeni bir 'fikir' kalır. Tozun kolay bir malzeme olduğunu ve rahatlıkla bulabileceğimizi düşünüyorduk. Ama stüdyomuz çok temizdi ve yeterli toz yoktu. Tanıdığımız herkesten elektrik süpürgesi torbalarını istiyorduk. Onlar da bize tozlarıyla ne yapacağımızı soruyorlardı. 
Birçok bilim adamı ve mühendis bize tozun "uzay tozu" ve "doğal toz" gibi birçok çeşidinin olduğunu anlattı. Herkesin kurtulmaya çalıştığı bir madde, toz, üzerinde düşünmeye değer bir şeylere sahipti. Her şey böyle başladı. 

NASA ile çalışmanız nasıl oldu 
Uzay tozunun sadece "iyi bir fikir" olmadığını keşfettiğimiz zaman daha fazla bilgiye ulaşmaya çalıştık ve NASA'nın toz kütüphanesiyle karşılaştık. 
Fikirlerimizi anlatıp onlardan bilgi istediğimizde çok yardımcı oldular. 

Biraz da sergide yer alan çalışmalarınızdan söz edersek... 
Sergide hem ev tozu hem de uzay tozu işleri var. Ev tozuyla ilgili olanlar, çeşitli lenslerle çekilmiş siyah-beyaz fotoğraflar. 
Diğer bölümde ise NASA kaynaklarından görüntülenmiş uzay tozlarının insan gözüyle görülemeyen, kozmik parçacıklarının büyütülmüş ve farklı bir içerikle buluşturulmuş halini gösteren tuvaller yer alıyor. 
Ayrıca, 'hype' adını verdiğimiz 5 adet iş var. Bu işlerde de tozlar, çizgi roman estetiğiyle resmedilmiş. 

Vermek istediğiniz mesaj nedir 
Yaptığımız işin bir mesajı varsa, o da en ufak detayda bile bir güzellik bulmak, değişimlere ve sürprizlere açık olmaktır. 
"Trash Treasure", 24 Kasım tarihine kadar her gün 10.00-19.30 saatleri arasında Ortaköy'deki Pi Artworks Çağdaş Sanat Merkezi'nde ziyaret edilebilir. 0212 236 68 53 



</TEXT>
</DOC>
