<DOC>
<DOCNO> 355640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/son/sonsiy06.html </URL>
<DATE> 2005/06/26/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Mumcu'dan sürpriz çıkış Zorunlu din dersi kaldırılsın... 
</HEADLINE>
<TEXT>

     ANAP Genel Başkanı Erkan Mumcu, İmam Hatip Liseleri yerine "İlahiyet Meslek Liseleri" kurulmasını, "zorunlu din dersi" yerine de "seçmeli din dersi" konulmasını önerdi. Mumcu, Alevilere inançlarının gereği olan bilgilendirmenin yapılmasını istedi. 
     Mumcu, CNN Türk’de yayınlanan "Ankara Kulisi" programında soruları yanıtladı. Başörtüsü sorunu yüzünden Türkiye’de üniversite reformunun engellendiğini belirten Mumcu, başörtüsü konusunda referandumun toplumda bölücü bir etki yaratacağını kaydetti. 
     Hükümete Anayasa’nın 130 ve 131’nci maddelerinde bir YÖK reformu gerçekleştirilmesini öneren Mumcu, "YÖK reformunun bir sonucu da üniversitelerde kılık kıyafet sorununu çözmesidir" dedi. 
     Mumcu, "Üniversiteye giden öğrenciler başını örttü diye Türkiye’de rejime hiçbir şey olmaz. Tam tersine rejim güçlenir" şeklinde konuştu. 
     Türban ve kamusal alan konusunda ise "hizmet alan, hizmet veren" formülünü öneren Mumcu, türban konusunda ise ilginç bir değerlendirmede bulundu 
     
     TÜRBAN KADININ MODERNLEŞME EVRESİ 
     "Bugün geriye gidiş biçiminde itiraz edilen türban bile aslında kadının bireyleşmek suretiyle modernleşmesinin, geleneksel formdan daha kendine özgü bir forma dönüşmesi biçimiyle modernleşmesinin bir evresidir, bir adımıdır." Mumcu, imam hatip liselerinin kapatılması ve zorunlu din dersinin de kaldırılması konusunda ilginç bir çıkışta bulundu. Mumcu’nun değerlendirmeleri şöyle 
     
     İLAHİYET MESLEK LİSESİ ÖNERİSİ 
     "Türkiye’deki imam hatip eğitimi ne tam imam yetiştiriyor ne tam doktor. Yarım imam dinden, yarım doktor candan eder derler. Bir tarafta pozitivist eğitim kuralları, diğer tarafta pozitivist eğitim metodolojisi ile bağdaşmayacak olan ilahiyat eğitimi. Bu olmaz, bu yanlıştır. Doğrusu Türkiye’de İlahiyat Meslek Liseleri’nin kurulmasıdır. Hafızlık gibi ihtiyaçların da karşılanması noktasında devlet, özel kuran kursları gibi ne olduğu belirsiz girişimlere de fırsat vermeyecek şekilde çok nitelikli ilahiyat meslek liseleri kurmalıdır. Atatürk’ün niyeti buydu. 
     
     SEÇMELİ DİN DERSİ 
     Din derslerinin zorunlu din dersi olmaktan çıkarılması gerekir. Bu da insan haklarına aykırıdır. Zorunlu din dersleri uygulaması doğru bir uygulama değildir. Seçmeli din dersi uygulamasına dönüştürülmesi gerekir. Seçmeli din dersi uygulamasının da mutlaka örgün eğitim kurumları içinde, kaliteli bir biçimde verilmesi ve devlet denetiminde yapılması gerekir. Öğrenci velilerinin müfredat seçebilmeleri gerekir. 
     
     ALEVİLERE İNANÇLARININ GEREĞİ OLAN BİLGİLENDİRME YAPILMALI 
     Alevi inancına sahip insanlara da kendi inançlarının gereği olan eğitim ve bilgilendirme yapılmalıdır. Başka inançlara sahip olan insanların da inanışlarının gereği olan bilgilendirme yapılmalıdır. Devletin vatandaşına karşı tarafsızlığının gereği budur. 
     Din eğitimi zorunlu olmaktan çıkarılmalıdır. Din eğitimi seçmeli olarak öğrenci ve velisine verilmiş bir hak olarak bırakılmalıdır. Ama devlet din eğitimi talep eden öğrenci ya da velisine talep ettiği din eğitimini örgün eğitim kurumları içinde de mutlaka vermelidir." 

ANKA 
     
</TEXT>
</DOC>
