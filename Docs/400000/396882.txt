<DOC>
<DOCNO> 396882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/guncel/gun02.html </URL>
<DATE> 2005/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
En kapsamlı Tollu sergisi 
</HEADLINE>
<TEXT>


Yapı Kredi Kültür Merkezi Kazım Taşkent Sanat Galerisi, D Grubu'nun kurucularından Cemal Tollu'nun retrospektif sergisine ev sahipliği yapıyor. Sergi 30 Aralık'a kadar açık 

Yasemin Bay 

Yıl 1933... Bir eylül akşamı Cihangir'deki Yavuz Apartmanı'nda bir araya gelen dört sanatçı, Zeki Faik İzer, Nurullah Berk, Elif Naci ve Zühti Müridoğlu sıkı bir sohbet içindeydiler... Sohbetin konusu "sanatın gelişmesi ve yayılması için neler yapılabileceği"ydi. Sanatı halka yaymak, sergiler açmak, yazılar yazmak için bir grup oluşturmaya karar verdiler tüm konuşmaların sonunda. Zeki Faik İzer'in önerisiyle Cemal Tollu'nun, Nurullah Berk'in önerisiyle de Abidin Dino'nun katılımıyla 6 sanatçı "D Grubu"nun temellerini attı. 

Resmin kilometre taşı 
Şu günlerde Yapı Kredi Kültür Merkezi Kazım Taşkent Sanat Galerisi, D Grubu'nun kurucu isimlerinden ve Türk resim sanatının kilometre taşlarından biri olan Cemal Tollu'nun retrospektif sergisine ev sahipliği yapıyor. Tollu'nun özellikle temel eserlerini bir araya getirmesi açısından önem taşıyan sergi, 30 Aralık'a kadar izlenebilecek. Bugüne kadar gerçekleştirilen en kapsamlı Tollu sergisinde, sanatçının suluboya, yağlıboya ve desen çalışmaları yer alıyor. Sanayi - i Nefise - i Mektebi lisi'nde öğrenim gören, Paris'te Andre Lhote Atölyesi ve Fernand Leger Atölyesi'nde çalışan, bu iki ressam sayesinde kübist akımdan etkilenen Tollu'nun retrospektifinde, içlerinde sanatçının oğlu Ahmet Tollu'nun koleksiyonu, İstanbul Resim Heykel Müzesi ve İş Bankası koleksiyonlarının da bulunduğu toplam 12 farklı koleksiyondaki eserler bir araya getiriliyor. 
İstanbul'un işgali sırasında öğrenimine ara vermek zorunda kalan ve Kurtuluş Savaşı'na katılan Tollu, eserlerinde yabancı etkilerini yerel kültürle birleştirmeyi başarabilmiş bir sanatçı. Sergide nü çalışmalarından desenlerine, kübist etkisiyle gerçekleştirdiği resimlerine kadar tam 70 çalışması yer alıyor. Böylelikle bugüne değin çok kapsamlı bir sergiyle anılamamış olan Cemal Tollu, hemen hemen tüm dönemlerinden yapıtlarla sanatseverlerle buluşuyor. 
Yapı Kredi Kültür Merkezi Kazım Taşkent Sanat Galerisi 0212 252 47 00 

Madalyaları da sergide 

Sergide ayrıca Cemal Tollu'nun ilk kez sergilenen kişisel eşyalarına da rastlıyoruz. Aile koleksiyonundan alınan kişisel eşyalar arasında Tollu'nun savaş sırasında esir aldığı askere ait bir kılıç, yine Tollu'nun savaş sırasında kullandığı dürbünü, madalyaları, "Bir yedek subayın İstiklal Harbi'nden hatıra defteri" başlıklı defteri, boyaları, fırçası, çeşitli dergiler için yazdığı sanat yazıları bulunuyor. Akademi'de resim hocalığının yanı sıra mitoloji öğretmenliği de yapan Tollu'nun 1964 tarihli "Mitoloji" kitabı da sergide görülebilir. 



</TEXT>
</DOC>
