<DOC>
<DOCNO> 391725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/soneko27.html </URL>
<DATE> 2005/11/02/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Vakıfbank hisselerinin fiyatı 4.75 - 5.93 aralığında olacak 
</HEADLINE>
<TEXT>

     Sermaye Piyasası Kurulu SPK Vakıfbank'ın sermaye artırımı ve mevcut hisselerinin satışı suretiyle halka arz edilecek hisse senetlerinin kayda alma talebini uygun buldu. 
     SPK'nın haftalık bültenine göre, Vakıfbank hisselerinin yüzde 21.89'unun halka arzında fiyat aralığı hisse başına 4.75 YTL ile 5.93 YTL arasında belirlendi. 
     Banka ortaklarından Vakıfbank Memur ve Hizmetlileri Emekli ve Sağlık Yardım Sandığı Vakfı'nın sahibi bulunduğu, halka arz edilecek 1 milyon YTL nominal değerli hisse senetleri, ek satış hakkı kapsamında halka arz edilebilecek yine bu vakfın sahibi bulunduğu 42 milyon YTL nominal değerli hisse senetleri ile bankanın kalan mevcut sermayesini temsil eden 957 milyon YTL nominal değerli hisse senetleri de kurul kaydına alındı. Kurul kaydına alınan hisse senetlerinin toplam nominal tutarı, 1 milyar 279 milyon YTL oldu. 
     Kurul, Egeplast Ege Plastik Ticaret ve Sanayi A.Ş'nin 20 milyon YTL olan kayıtlı sermaye tavanının 50 milyon YTL'ye yükseltilmesi talebini uygun buldu. 
     SPK, Global Yatırım Holding A.Ş'nin 37 milyon 500 bin YTL'si bedelli, Eczacıbaşı Yatırım Ortaklığı A.Ş'nin de 2 milyon 993 bin YTL'si bedelli hisse senedi ihracı taleplerini incelemeye aldı. 
     Dundas Ünlü Menkul Değerler A.Ş'nin yatırım fonu katılma belgesi ihracı nedeniyle B tipi değişken yatırım fonu için kayda alınmak üzere yaptığı müracaatı, Mutlu Akü ve Malzemeleri Sanayii A.Ş'nin 56 milyon 700 bin YTL olan kayıtlı sermaye tavanını 124 milyon YTL'ye yükseltme talepleri de Kurul tarafından incelemeye alındı. 
     Birlik Mensucat Ticaret ve Sanayi A.Ş'nin halen 24 milyon 786 bin YTL olan kayıtlı sermaye tavanını 50 milyon YTL'ye yükseltme talebini incelemeye alan kurul, Korusan Karadeniz Orman Ürünleri Ticaret ve Sanayi A.Ş'nin menkul kıymet ihracı başvurusunu, ortaklığın talebi üzerine işlemden kaldırdı. 
     
</TEXT>
</DOC>
