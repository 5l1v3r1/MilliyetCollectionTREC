<DOC>
<DOCNO> 383220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/ekonomi/eko04.html </URL>
<DATE> 2005/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Endekste düğümler bu hafta çözülebilir 
</HEADLINE>
<TEXT>


Stresi yoğun haftada kısa vadeli yükselen trend aşağı kırılmazsa endeksin yeni bir zirve yapması beklenebilir 

Zeynep Candan Aktaş 

Oldukça hareketli geçen haftada İMKB - 100 Endeksi en düşük 32.504 puanı test ederken en yüksek 33.727'i gördü. Haftanın kapanışı 33.333 seviyesinden gerçekleşti. Geçen haftaki kapanış olan 33.250'ye göre pek bir şey değişmedi. Hafta başında Erdemir ihalesine katılmak için şartname alan 13 şirketten sadece 6'sının teklif vermesi piyasaları şaşırttı. Önümüzdeki hafta salı günü Erdemir için açık artırma yapılacak. 3 Ekim Pazartesi günü hem müzakere çerçeve belgesinde uzlaşma sağlanmaya çalışılacak, hem de hükümetlerarası konferansta müzakere kararı ilan edilecek. Ancak müzakere çerçeve belgesinde bir türlü uzlaşma sağlanamamış olması bir taraftan hükümet kanadında stresi artırdı, bir taraftan da piyasalarda müzakerelerin ertelenme olasılığı tartışılmaya başlandı. Diğer taraftan eylül ayı enflasyon verileri de aynı gün açıklanacak. Petrol fiyatlarının etkisiyle bir artış trendi olmasa bile düşüşe tepki olabilecek bir artış eğiliminin başlama olasılığı faizleri de etkileyeceği için gözden kaçırılmamalı. Bu stresi yüksek haftada, İMKB - 100 Endeksi de büyük bir olasılıkla geçen hafta başlayan geniş dalgalı hareketine devam edecek. Gerek müzakerelerin başlayıp başlamayacağı, gerekse de Erdemir'de oluşacak fiyat, endekste sert hareketlere neden olabilir. Ağustos ayından beri devam eden kısa vadeli yükselen trend aşağı yönde kırılmadıkça endekste yeni zirveler beklenebilir. Ancak geçen hafta da izlendiği gibi global bir çıkıştan daha çok senet bazında hareketlerin etkili olacağı bir piyasa izlenme olasılığı daha güçlü. Endeksin kısa vadeli göstergelerinde izlenen uyumsuzluklar her ne kadar yorgunluk sinyali olsa da 33.000 aşağı kırılmadıkça 34.000'lerin zorlanma olasılığı var. 
Bol kazançlı haftalar dileğiyle. 


</TEXT>
</DOC>
