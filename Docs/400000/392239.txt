<DOC>
<DOCNO> 392239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/son/sontur26.html </URL>
<DATE> 2005/11/04/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Rize'de TAYAD'ın basın açıklamasına tepki... 
</HEADLINE>
<TEXT>

     AK Parti Rize Milletvekili Abdulkadir Kart, "TAYAD üyeleri, hak ettikleri cevabı Rize’de almışlardır" dedi. 
     Kart, TAYAD üyelerinin Rize’de bir grubun saldırıya uğraması ile ilgili gazetecilere yaptığı açıklamada, bu tür eylemlerin provokasyon koktuğunu ve soru işaretleri ile dolu olduğunu belirterek, "Hak arama adına, milliyetçilik duygularının ağır bastığı yerlerde bu tür eylemler gerçekleştirmeyi hedefliyorlar" diye konuştu. 
     TAYAD üyelerinin Nisan ayında Trabzon’da, Kasım ayında ise Rize’de böyle bir girişimde bulunduklarına dikkati çeken Kart, şunları söyledi 
     "Hak böyle aranmaz. Eğer bir haksızlığa uğradıklarını düşünüyorlarsa, gitsinler Adalet Bakanlığı’na gerekli girişimlerde bulunsunlar. Kimse ’neden hak arıyor’ diye birşey demiyor. Bu bölgede F tipi cezaevi yok. Neden buralarda böyle bir hareketin içine giriyorlar. Gitsinler F tipi cezaevi olan yerlerde eylem yapsınlar. Bu bölgenin devletine ve milletine olan bağlılığı herkes tarafından bilinmektedir. TAYAD üyeleri, hak ettikleri cevabı Rize’de almışlardır." Rize Belediye Başkanı Halil Bakırcı ise yaşananların arzu edilen şeyler olmadığını vurgulayarak, şöyle konuştu 
     "Yöre insanı milli değerlerine, devletine, milletine, bayrağına düşkün bir yapıya sahiptir. Bu değerlere aykırı hareketlere kimse izin vermez. Benzer olayların yaşanması halinde, korkarım ki vatandaşların göstereceği tepki karşısında güvenlik güçleri sıkıntı yaşayabilir. 
     Olayın TAYAD’lılardan kaynaklandığını anlasaydım, olayı yatıştırmak için aşağıya inerdim." TAYAD üyeleri 2 Kasım’da Rize Belediye binası önünde izinsiz gösteri yapmak istemiş, güvenlik güçlerinin izin vermemesi sonucu F tipi cezaevlerini protesto amacı ile açlık grevinde ölen Canan ve Zehra Kulaksız adlı kız kardeşlerin mezarına ziyarette bulunmuşlardı. 
     Grup, daha sonra Cumhuriyet Meydanı’nda vatandaşların saldırısına uğramıştı. 
     
</TEXT>
</DOC>
