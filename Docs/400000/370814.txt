<DOC>
<DOCNO> 370814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/yazar/altan.html </URL>
<DATE> 2005/08/18/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Yangınlar ve itfaiyeciler... 
</HEADLINE>
<TEXT>


Türkiye sadece bir depremler ülkesi mi, aynı zamanda bir yangınlar ülkesi de... 
Yanıp duran ormanlar elektrik kontağından, yahut tüp gaz patlamasından çıkan ve her seferinde "Büyük bir felaketten kılpayı kurtulundu" başlığıyla duyurulan yangınlar çevre il ve ilçelerinden yardıma koşan itfaiye birlikleriyle, zor bela kontrol altına alınan fabrika yangınları atölye yangınları tüm evlerin yanıp kül olduğu köy yangınları... 

Yangınların bilim ve sanat dünyası üstüne yaptığı etki ve yansımaların paftaları çıkarıldığında toplumların da, evrensel değişimin -politik söylemlerden hiç mi hiç anlamayan- acımasız çarkları arasında, "varlığını sürdürme", yahut "ufalanıp gitme" seçeneklerinden hangisine daha yakınlaşmakta olduğu çıkar ortaya... 

Türkiye'de, geçmişten günümüze bir yangınlar ve itfaiyecilik belgeseli yapılsa... 
"Türk'e Türk propagandası" yapıp durma kolaycılığıyla alışkanlığı ötesinde kimbilir nasıl zıkkımlaşmış bir ilkellik trajedisiyle burun buruna gelirdik depremlere karşı, gün günden daha çok ortaya çıkmaya başlayan bir başka ilkellik paralelinde... 

Bu arada itfaiyeciler dünyası da, ne kadar ilgilendiğimiz bir dünya 
Türkiye'deki itfaiye örgütlerinin toplam bütçesi ne kadardır araç ve gereçlerinin durumu nedir ve eksikleri nelerdir 
İtfaiyeciler, neden itfaiyeci olur, nasıl yaşar ve ne kadar maaş alırlar 
İsveç, yahut Almanya, yahut Belçika'daki itfaiyecilerin durumlarıyla karşılaştırıldığında bizimkilerin ömürlerini sarmalayan çemberlerin durumu nedir 

Biliyorum ne Belediye Başkanları yanıt verecek bu sorulara, ne Ankara politikacıları, ne TV'lerde konuşmaya meraklı emekli diplomatlarla militerler... 
Onlar daha çok "vatan"la ilgilidirler, nedense "vatandaşlar"la pek değil. 
Ve "milli çıkarlar" edebiyatının fihristinde, ne depremler vardır, ne yangınlar sadece KKTC, Kuzey Irak, Ermeni diasporası falan vardır. 

Bendenizin son izlediğim yangın, geçen yılın 22 Kasım'ında, Kazancılar Yokuşu'nun yan sokaklarındaki çatı yangını... 
O yangında müzisyen Tuncay Akdoğan'ın da, bir ateş paranteziyle ömür serüvenini kapatmakta olduğunu bilmiyordum. 
Tuncay'ın, yangın ejderhasının alevden pençeleriyle dişleri arasında çırpınmakta olduğunu bilmeden izlemiştik yangını... 

Ertesi gün biz, bir filme bakar gibi tutuşmuş çatıya bakarken, bir müzisyenin de o sırada ölüme doğru kaymışlığını öğrendiğimizde ateş kesilmiş kızgın bir çuvaldız deldi geçti iç benliğimizi... 
Sonra da Tuncay'ın ablası Çiğdem Akdoğan'dan aldığım bir mektuptan öğrendim ki Tuncay Akdoğan, alevler arasında yaşamaktan koptuğu gün, meğer albümü için bir anlaşma imzalayacakmış... 
Ablasıyla arkadaşları, kendisine son bir veda öpücüğü gibi, arkasından gerçekleştirmişler albümünü... 

Yangınlar, itfaiyeciler, yangınlarda hayatları da kavrulup gidenler... 
Eski İstanbul yangınları... Elektrik kontağıyla, tüp gaz patlaması yerine mangallardan, mumlardan, gaz lambalarından çıkan yangınlar tutuşan ahşap evler, ahşap konaklar, ahşap mahalleler... 
Ve sokaklarda koşturulan karşılıklı inip kalkan kollarıyla, su basmaya yarayan itfaiye tulumbaları... O nedenle de kendilerine "tulumbacı" denen ilk itfaiyeciler... 
Eski yangınları anlatan İstanbul yazarları Ahmet Rasim'ler, Ercüment Ekrem'ler, Sermet Muhtar'lar, Reşat Ekrem'ler... 

ABD'nin Bağımsızlık Bayramı 4 Temmuz'da, Boston'da özel sektöre ait bir örgütlenme olan itfaiye arabaları, onların bakımından sorumlu kalbur üstü kişilerce, pırıl pırıl bir fiyakayla dolaştırılır caddelerde çiçek yağmurları altında... Amerikalı için, sert adımlı resmi geçitlerden daha yararlı bir gösteridir, resmi bir bayramı kırmızı itfaiye arabalarıyla kutlamak... 

Önceki günkü Milliyet'te ise Ali Faik Atay'ın şöyle bir haberi vardı 
"İtfaiye binasında yangın - Karabük Belediyesi'ne ait Karabük İtfaiyesi'nde dün 18.45'te başlayan yangın, havanın rüzgarlı olması nedeniyle, hemen yayıldı. Bu arada birçok aksilikler de yaşandı. İtfaiye aracının suyu bitti, eski olan itfaiyenin hortumları ise yüksek tazyikli su nedeniyle patladı. Yangına müdahale etmek üzere çevre ilçelerden olay yerine gelen takviye ekipleri harekete geçti. Yangın uzun uğraşlar sonucu kontrol altına alındı" 

Başkentimizde ise şu sıralarda önemli olan, ne depremlerdir, ne de yangınlar belediyecilerin siyasal meşrebine göre, değiştirilmesi gündeme gelen sokak adlarıdır... 
İstanbul Üniversitesi Edebiyat Fakültesi Sosyoloji Bölümü'nden Doç. Dr. Hayati Tüfekçioğlu'nun yaptığı bir araştırmaya göre 1927'den bu yana, yalnız İstanbul'da tam 6 bin 215 sokağın adı değiştirilmiş. 
Ankara'da da bundan böyle değiştirmelerin sık sık süreceği anlaşılıyor. 

Depremler sade yer sarsıntılarıyla olmuyor bir de bakıyorsunuz anadil de sallanıyor, sokak adları da, hukuksal kavramlar da, politik sorunların etiketleri de... 

Evrensel bir değişimle bütünleşmek yerine, ona karşı çıkmaya kalktığınızda ister istemez artıyor sallantılar... 
Ulusal gururumuzu dimdik ayakta tutmak için, marşlar da söylesek, nutuklar da... 



</TEXT>
</DOC>
