<DOC>
<DOCNO> 382121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/siyaset/siy01.html </URL>
<DATE> 2005/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydınlardan AKP'ye iltifat 
</HEADLINE>
<TEXT>


İSTANBUL Milliyet 


Bilgi Üniversitesi'nde hafta sonu yapılan "İmparatorluğun Son Döneminde Ermeniler Bilimsel Sorumluluk ve Demokrasi Sorunları" isimli tartışmalı konferansın bazı düzenleyici ve katılımcıları, toplantının gerçekleşmesine büyük destek veren AKP'ye övgüler yağdırdı. 
Yaptıkları açıklamalarla konferansın en çok öne çıkan isimleri olan Ankara Üniversitesi Siyasal Bilgiler Fakültesi Öğretim Üyesi Prof. Dr. Baskın Oran ve Sabancı Üniversitesi Öğretim Üyesi Doç. Dr. Halil Berktay, hükümete sıcak mesajlar gönderdi. 
AKP'yi Türkiye'nin en demokrat partisi olarak tanımlayan Oran, Türkiye'nin yaşadığı geçiş sürecinde iktidarda AKP'nin olmasının nimet olduğunu savunarak, "Böyle devam ederlerse bir sonraki seçimde oyumu AKP'ye atacağım" dedi. Berktay ise, "Yaşamım boyunca hiçbir hükümetin başbakanının ve dışişleri bakanının bu kadar tutarlı bir demokrasi savunuculuğu yaptığını görmemiştim" diye konuştu. 



</TEXT>
</DOC>
