<DOC>
<DOCNO> 364851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sonyas06.html </URL>
<DATE> 2005/07/27/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Stres, hipertansiyon riskini artırıyor 
</HEADLINE>
<TEXT>

     EDİRNE, DHA 

      EDİRNE Sağlık İl Müdürlüğü Kardiyoloji Uzmanı Dr. Cem Ermeydan, aşırı stres altında yaşayan ve rahatlamak için yemek yeme, sigara içme ve alkol alma gibi yollara başvuran insanların hipertansiyona yakalanma riskinin arttığını söyledi. 
     Hipertansiyonun genç erişkinlerde ve orta yaşlılarda daha fazla görüldüğünü belirten Dr. Cem Ermeydan, Bu hastalık kadınlara göre erkeklerde daha fazla görüyor. Hipertansiyona yakalanma riskini ortadan kaldırmak için öncelikle kilomuza dikkat etmeliyiz'' dedi. 
     Vücut kitlesi arttıkça, dokulara oksijen taşımak için gereken kan miktarının da arttığını ifade eden Dr Ermeydan, şöyle devam etti 
     Dolaşımdaki kan miktarının artması hem damar duvarına ekstra bir yük binmesine hem de kalbin yükünün artmasına neden olur. Tütünün içerdiği kimyasal maddeler ise, damar duvarına zarar vererek, damarlarda kolesterol içeren yağlı tortuların birikmesine neden olur. Nikotin ayrıca damarların daralmasına sebep olarak kalbin işini ağırlaştırır. Alkol de hipertansiyon riskini artıran etkenlerden biri. Fakat alkolün kan basıncını nasıl yükselttiği tam olarak anlaşılamamıştır. Ancak alkol alımından sonra hem tansiyonda hem de nabızda artma olmaktadır. Ayrıca çok miktarda alınan alkol zamanla kalp kaslarına zarar verebilir.'' Stresin özellikle hipertansiyona yakalanma riskini artırdığını belirten Kardiyoloji Uzmanı Dr. Ermeydan, Stres kan basıncında geçici fakat çok önemli yükselmelere sebep olabilir. Stres aynı zamanda rahatlamak için yemek yeme, sigara içmek ya da alkol almak gibi yollara başvuranlarda hipertansiyona yakalanma riskleri oldukça fazladır'' dedi. 
     
</TEXT>
</DOC>
