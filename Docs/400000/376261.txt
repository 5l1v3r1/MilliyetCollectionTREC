<DOC>
<DOCNO> 376261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/magazin/axmag01.html </URL>
<DATE> 2005/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kilolu sanatçı bakan rolünü üstlenebilir' 
</HEADLINE>
<TEXT>


'110 kiloluk balerin var' diyen Koç'a 87 kiloluk baletten yanıt Kilolu sanatçılar bakan, milletvekili rolü oynayabilir 

HABER MERKEZİ 

Devlet Opera ve Balesi'nin 87 kiloluk baleti Alper Kafa, Gözcü gazetesine yaptığı açıklamada, Kültür ve Turizm Bakanı Atilla Koç'un "110 kiloluk balerin var" sözlerine cevaben, "Dünyanın hiçbir yerinde 110 kiloluk bale sanatçısı yok. Çünkü her gün en az bir saat bale çalışması yaparlar. 110 kiloluk biri buna dayanamaz" dedi. 

'Kilolu sanatçı çok değil' 
Ancak kilolu bale sanatçılarına uygun roller verilebileceğini vurgulayan Kafa, "Bu sanatçılar eserlerde kral, kraliçe, hancı, restorancı, dede - nine, milletvekili, bürokrat, bakan gibi rollerde değerlendiriliyorlar. Bu roller, eserlerde fazla sayı oluşturmaz. Bizde de kilolu sanatçı sayısı fazla değildir. Herkes rolünün hakkını vererek, alnının terini akıtarak çalışır" diye konuştu. 

'65'e kadar olur' 
Devlet Konservatuvarları Mezunları Dayanışma Derneği'nin başkanlığını da yürüten Kafa, balet ve balerinlerin 65 yaşına kadar çalışmasına yönelik eleştirileri de şöyle yanıtladı 
"Bize göre 65 yaşına kadar bale sanatı yapılır. 'Guguk Kuşu' eserini, ileri yaş grubu olan sanatçılarımızla Ankara Devlet Opera ve Balesi'nde başarıyla sahneledik. Buna benzer örnekler verimliliği artırmak adına mümkün." 


</TEXT>
</DOC>
