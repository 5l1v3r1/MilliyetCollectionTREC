<DOC>
<DOCNO> 356165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sondun17.html </URL>
<DATE> 2005/06/28/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Rum AKEL'den AB Anayasası'na 'hayır' 
</HEADLINE>
<TEXT>

     Güney Kıbrıs'ın en büyük partisi konumundaki komünist AKEL, Rum meclisinde yapılacak oylamada yeni Avrupa Birliği AB Anayasası'na ''hayır'' oyu vermeyi kararlaştırdı. 
     AKEL'in yayın organı Haravgi gazetesine göre, AKEL üyelerinin yüzde 99'dan fazlası yeni Avrupa Anayasası'nı onaylamıyor. Bu nedenle Parti Merkez Komitesi, dünkü toplantısında bu kararı onaylayarak meclis grubuna, yeni AB Anayasası tartışılırken AB Anayasası'nı ''reddetmesi'' talimatı verdi. 
     AKEL Meclis Sözcüsü Nikos Katsuridis, Parti Merkez Komitesi'nin dünkü kararını açıklarken, bu yöndeki ilke kararının bir ay önce alındığını ve akabinde tüm parti organlarında tartışılarak oylandığını söyledi. 
     Katsuridis, güney Lefkoşa'da AKEL üyelerinin yüzde 98.6'sı, Limasol'da yüzde 99,2'si, Larnaka'da yüzde 99,5'inin yeni AB Anayasası'nı reddettiğini açıkladı. 
     Katsuridis, AKEL'in İngiltere ve Yunanistan şubelerinin de Anayasa'nın yüzde 100 aleyhinde tavır ortaya koyduğunu kaydetti. AKEL Merkez Komitesi, meclis grubuna yarın ve öbür gün mecliste yapılacak yeni AB Anayasası tartışmalarında partiyi bu karara iten nedenleri izah etme ve oylamada ''hayır'' deme talimatı verdi. 
     Rum Meclisi ise AB Anayasası'nı tartışmaya yarın başlayacak ve 30 Haziran perşembe günü de oylama yapılacak. 
     Rum basın haberlerine göre, AKEL'in ''hayır'' kararına rağmen, Rum meclisi AB Anayasası'nı onaylayacak. 
     ''AB Anayasası'na iki 'hayır'dan sonra ilk 'evet' diyecek ülkenin Güney Kıbrıs olacağını'' yazan Rum basını, ''AKEL'in oylamada 'hayır' oyu kullanacağını, DİSİ, DİKO, KSEDEK, EDİ, ADİK partileri ve Evrodi milletvekillerinin 'evet' oyu kullanacağını ve büyük çoğunlukla yeni AB Anayasası'nın onaylanacağını'' kaydetti. 
     AKEL, 24 Nisan 2004'te yapılan referandumda Annan planına da ''hayır'' demiş ve AKEL'in tavrı, Güney Kıbrıs'taki referandum sonucunu etkilemişti. 
     
</TEXT>
</DOC>
