<DOC>
<DOCNO> 374905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/guncel/axgun01.html </URL>
<DATE> 2005/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
2 çocuk daha öldü 
</HEADLINE>
<TEXT>


İzmir'de 9 yaşındaki Damla Bulut, maganda kavgasını izlerken canından oldu. Sakarya'da da 8 yaşındaki çocuk tüfekle oynarken ağabeyini öldürdü 

DHA 

Türkiye'de her yıl 600 - 700 kişinin ölümüne neden olan "maganda kurşunları"yla dün de biri 9, diğeri 15 yaşında 2 çocuk yaşamını kaybetti. Bir çocuk da yine "maganda kurşunu"yla yaralandı. 
İlk olay İzmir'in Limontepe semtinde yaşandı. İddiaya göre, Tahir Ordu 63 ile komşusu Gülizar Gültepe 60 arasındaki arazi anlaşmazlığı mahkemeye taşındı. Davayı kazanan Gültepe, dün araziyi çitle çevirince, duruma tepki gösteren Ordu'yla tartışmaya başladı. 
Tartışma büyüyünce tabancasını çeken Ordu, Gültepe'ye doğru ateşledi. Bu sırada silah seslerini duyan Gültepe'nin oğulları Eray 33 ve Engin Gültepe 31 de olay yerine geldi. Yaşlı adam, iki kardeşi de vurdu. Eray Gültepe de, taşlarla Ordu'yu yaraladı. 
Olan bitenden habersiz sokakta oynayan küçük Damla ise, seken kurşunların hedefi oldu. İzmir Atatürk Eğitim ve Araştırma Hastanesi'ne kaldırılan Gülizar Gültepe ve küçük kız kurtarılamadı. 

Ağabeyini vurdu 
İkinci olay da Sakarya'nın Hendek ilçesine bağlı Aksu köyünde yaşandı, 8 yaşındaki K.A., av tüfeğiyle oynarken yanlışlıkla tetiğe dokununca karşısındaki ağabeyi 12 yaşındaki G. A.'yı vurdu. 
Küçük çocuk olay yerinde yaşamını yitirdi. K.A. yaşı küçük olduğu için ailesine teslim edildi. 


</TEXT>
</DOC>
