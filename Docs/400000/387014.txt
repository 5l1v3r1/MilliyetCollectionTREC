<DOC>
<DOCNO> 387014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/16/ekonomi/eko04.html </URL>
<DATE> 2005/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Koçman, bugün toprağa veriliyor 
</HEADLINE>
<TEXT>


AHMET BAYRAK Muğla DHA 

Hayırsever işadamı Sıtkı Koçman bugün toprağa veriliyor. Cenazesi, vefat ettiği İsviçre'den dün Türkiye'ye getirilen Koçman, bugün İstanbul Teşvikiye Camii'nde öğleyin kılınacak cenaze namazının ardından Feriköy Mezarlığı'nda toprağa verilecek. 
Muğla Üniversitesi'ne 3.5 yılda bugünkü rakamlarla 60 milyon YTL bağış yaparak üniversitenin gelişmesini sağlayan hayırsever işadamı Sıtkı Koçman, tedavi için gittiği İsviçre'nin Zürih Kenti'nde hayatını kaybetmişti. 93 yaşında yaşama veda eden Koçman'ın ölüm haberi özellikle Muğla'da büyük üzüntü yarattı. 
İstanbullu işadamı Sıtkı Koçman, kurduğu Sıtkı Koçman Vakfı kanalıyla Muğla Üniversitesi'nin gelişmesi için büyük bağışlar yaptı. Eğitime yaptığı yardımlar nedeniyle Cumhurbaşkanlığı tarafından Devlet Üstün Hizmet Madalyası ile ödüllendirildi. 

Oğlu TÜSİAD Başkanı'ydı 
Sıtkı Koçman, İstanbul - Beşiktaş'ta doğdu. Koçman, babasının Atatürk ile anlaşarak Amasya Jandarma Komutanlığı'na tayin olması üzerine 22 Şubat 1919'da Amasya'ya geçti. İlk ve orta öğrenimini burada tamamladı. 1926-1927 öğretim yılında sınavla Zonguldak Maden Yüksek Mühendisliği Mektebi'ne girdi ve bu okuldan birincilikle mezun oldu. 
1932-1939 yılları arasında Türkiye'deki krom madenlerini bulan ve işleten ilk firma olan İngiliz Stanley Paterson firmasının Göcek İşletmeleri'nin müdürlük ve mühendisliğini yürüttü. Göcek işletmesinin kapanması üzerine geldiği İstanbul'da iki şirket kurarak ticaret hayatına atılan, ancak Muğla'ya hep gönül borcu duyduğunu ifade ederek, üniversiteye bağış yağdıran Sıtkı Koçman, Türkiye'nin pekçok yerinde eğitim ve sağlık kurumu yaptırdı 
Türkiye'de ilk kez kanatlı hayvanlar için ilaç üretimi de yapan Koçman'a 1973'te İngiliz Kraliçesi II. Elizabeth tarafından "Üstün Liyakat Nişanı" verilmişti. 
Sıtkı Koçman, 1980-1985 arasında TÜSİAD Başkanlığı'nı yürüten ve 28 Mart 1999'da yaşamını yitiren Ali Koçman'ın babasıydı. 



</TEXT>
</DOC>
