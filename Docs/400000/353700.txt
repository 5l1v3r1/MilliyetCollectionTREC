<DOC>
<DOCNO> 353700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sonsiy07.html </URL>
<DATE> 2005/06/20/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Sağlık tesislerine kiralama yolu açılıyor... 
</HEADLINE>
<TEXT>

     AK Parti Bursa Milletvekili Altan Karapaşaoğlu, sağlık hizmeti sunumunda karşılaşılan zorlukları aşmak amacıyla, 49 yılı geçmeyecek şekilde sağlık tesisi kiralanması için kanun teklifi verdi. 
     TBMM Başkanlığı'na sunulan teklif, kiralanacak tesislerin, Sağlık Bakanlığı'nca verilecek ön proje ve belirlenecek temel esaslar doğrultusunda girişimci tarafından sağlanmasını veya Bakanlıkça bedelsiz olarak tahsis edilecek arsa üzerine yapılmasını öngörüyor. 
     Teklife göre, tesislerin yapılmasının gerekli olup olmadığına Yüksek Planlama Kurulu karar verecek. Söz konusu tesisler, Sağlık Bakanlığı'nca verilecek ön proje ve belirlenecek temel standartlar çerçevesinde, ihale ile belirlenecek gerçek ve özel hukuk tüzel kişilerine, 49 yılı geçmemek şartıyla belirli süre ve bedel üzerinden kiralama karşılığı yaptırılabilecek. 
     Maliye Bakanlığı'nca girişimcilere bedelsiz arsa veya arazi tahsis edilebilecek. Arsa veya arazinin tahsisi halinde kiralama süresi sonunda arsa veya arazi üzerindeki her türlü tesisin bütün borç ve taahhütlerinden ari, bakımlı, çalışır ve kullanılabilir durumda bedelsiz olarak geri alınabileceği ya da arsa veya arazinin mülkiyeti de dahil özel girişimciye devredilebileceği sözleşmede öngörülecek. 
     Kira bedeli ve kiralama süresinin tespitinde bedelsiz arsa tahsis edilip edilmediği, yatırımın maliyeti, tıbbi donanımın özel girişimci tarafından sağlanıp sağlanmadığı, kira konusu binadaki tıbbi hizmetler dışındaki hizmetler ve alanların işletiminin girişimciye verilip verilmediği ve kiralama sonunda tesisin Hazineye intikal edip etmeyeceği hususları dikkate alınacak. 
     Sağlık Bakanlığı'nın kullanımında bulunan sağlık tesislerinin, öngörülecek proje ve belirlenecek esaslar doğrultusunda yenilenmesi, tesisteki tıbbi hizmet dışındaki hizmet ve alanların işletilmesi karşılığında, sözleşmeyle özel girişimcilere de yaptırılabilecek. 
     
</TEXT>
</DOC>
