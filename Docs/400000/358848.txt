<DOC>
<DOCNO> 358848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/spor/spo11.html </URL>
<DATE> 2005/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Londra'dan hat-trick 
</HEADLINE>
<TEXT>


İngiltere'nin başkenti, Singapur'daki seçimde 2012 Olimpiyat Oyunları'nı düzenlemeye hak kazandı. Finalde Paris'i geçen Londra, 1908 ve 1948'den sonra bu onura üçüncü kez ulaşan ilk şehir olarak tarihe adını yazdırdı 


Londra, 1908 ve 1948'den sonra 2012 Olimpiyat Oyunları'na da ev sahipliği hakkını kazandı. Böylece Londra, üçüncü kez olimpiyat düzenleyen ilk şehir olarak da tarihe geçecek. 
İstanbul ile birlikte Rio, Leipzig ve Havana'nın daha önce elenmesinin ardından finale kalan beş kent, Paris, Londra, New York, Madrid ve Moskova arasında 18 ay süren zorlu adaylık maratonu, dün İngilizler'in zaferiyle sonuçlandı. 
Uluslararası Olimpiyat Komitesi'nin Singapur'daki 117.Genel Kurulu'nda yapılan oylama sonunda Londra, 2012 yılında 30. Olimpiyat Oyunları'nı düzenlemeye hak kazandı. Seçimin ilk turunda Moskova, ikinci turda New York, üçüncü turda Madrid en az oyları alarak elenirken, Paris ve Londra arasındaki beklenen finalin galibi İngiltere oldu. Final turunda Londra'ya 54 oy çıkarken, Paris 50 oyda kaldı. 
Aday kentler için siyaset ve spor dünyasının birçok ünlü ismi de üç gün boyunca adeta Singapur'a çıkarma yaptı. Londra'nın adaylığına İngiltere Başbakanı Tony Blair, Prenses Anne ve dünyaca ünlü İngiliz futbolcu David Beckham da bizzat Singapur'a giderek destek verdiler. Paris'in en büyük kozu ise Cumhurbaşkanı Jacques Chirac'tı. New York için Hillary Clinton kulis yaptı. Madrid'i ise İspanya Başbakanı Zapatero destekledi. 
Seçim sonrası Londra halkı sokaklara dökülerek başarıyı kutlarken, G8 zirvesi için Ada'ya dönen Başbakan Tony Blair de Londra'nın takım oyunuyla başarıya ulaştığını belirterek, İngiltere'nin tarihin en iyi olimpiyat oyunlarını düzenleyeceğinin sözünü verdi. 
Seçim süreci boyunca Paris önde gözükürken, geçen yıl Mayıs ayında Londra projesinin başına getirilen eski şampiyon atlet Sebastien Coe'nun başarılı çalışmalarının zafere büyük katkısı olduğu ifade edildi. 

Büyük düşünmek 

MURAT AĞCA 

Çok değil, 20 - 30 yıl öncesine kadar olimpiyat yapmaya aday kent bulmakta zorlanan Uluslararası Olimpiyat Komitesi IOC , şimdi artık aday enflasyonu arasından seçim yapmakta zorlanıyor. Teknik şartname, ön eleme gibi birçok engelle, en mükemmel projeyi bulmaya çalışıyor. Hatta seçim öncesinde dönen rüşvet skandallarıyla sarsılıp, üyelerinden bazılarını ihraç etmek zorunda bile kalıyor. 
Peki neden bu talep Cevabı basit, para, para, para... Oyunların Amerikan mantığıyla k r etmeye başladığı 1984 Los Angeles'tan sonra gözünü açan metropoller, hem şehre yatırım çekip altyapısını tamamlamak, hem de para ve prestij kazanmak için en kestirme yolu olimpiyat düzenlemekte buldu. Onun içindir ki kentler, Cumhurbaşkanları ve Başbakanlar'dan, ünlü sporcu ve sanatçılara uzanan güçlü ekiplerle son dakikaya kadar lobi faaliyeti yürütüyor. Beş kıtadan 117 üyenin aklını çelmek için var güçleriyle çalışıyorlar. Şüphesiz aday kentlerin herbirinin kendi açısından güçlü argümanları mevcut. Ancak sonuçta biri kazanacak, diğerleri kaybedecek. Her seçim sonrası olduğu gibi bugün de Londra'nın zaferine farklı yorumla bakanlar var. Hatta IOC'i, Anglo - sakson bir örgüt olarak suçlayanlar bile. Böylesi bir eşitler ya da benzerler yarışında siyaset, ırk, dil ve dini faktörlerin önemi yadsınamaz. Oylamaya bakın, New York elenince o kentin oyları projesi iyi olduğu için mi Londra'ya kaydı dersiniz, ben hiç sanmıyorum. 
İstanbul dört kez yenildiği bu güreşte yeniden çayıra çıkacaksa, silbaştan yapılacak, çok iyi bir projeyle 2016'ya değil, 2020'ye hazırlanmalı. Zira söylenmeyen gizli bir kıta rotasyonu var ve 2012'den sonra 2016'nın da Avrupa'ya verilmesi imkansız. Şunu da kabul edelim ki, reklam ve tanıtım filmlerine Paris için Luc Besson, New York adına Steven Spielberg'in imza attığı bir ortamda, devlet ihalesinde en ucuz teklifi veren şirketlerle adaylık yürümez. Büyük işler başarmak için, önce büyük düşünmek gerek. 

Dev proje 

2012 Olimpiyatı'na ev sahipliği hakkını kazanan Londra, 500 bin dönüme yayılacak Olimpik Park projesiyle şehirde büyük bir rekreasyon bölgesi oluşturacak. Avrupa'da son 200 yılda yapılacak en büyük şehir içi park alanı olarak tanıtılan alanda 80 bin kişilik Olimpiyat Stadı, üç salon, yüzme merkeziyle birlikte sporcuların kalacağı Olimpiyat Köyü ve uluslararası basın merkezleri de bulunacak. Londra'nın doğusundaki Stratford'da gerçekleşecek projeye ek olarak Wimbledon ve Wembley gibi dünyaca ünlü tesisler de olimpiyat için kullanılacak. Hyde Park ve Regents Park alanları, olimpiyatın emrinde olacak. 

İŞTE OYLAMA Birinci tur Londra 22 Paris 21 Madrid 20 New York 19 Moskova 15 Elendi İkinci tur Madrid 32 Londra 27 Paris 25 New York 16 Elendi Üçüncü tur Londra 39 Paris 33 Madrid 31 Elendi Dördüncü tur Londra 54 Paris 50 Elendi 

NOTLAR 

Sevinç ve hüzün 
Beş finalist şehirde halk, büyük meydanlarda toplanarak oylamayı dev ekranlardan izledi. Londra'nın Trafalgar Meydanı'nda büyük bir mutluluk yaşanırken, Madrid, Paris, New York ve Moskova'da binlerce kişi hayal kırıklığına uğradı. Madrid halkı, tepkisini topluca küfür ederek gösterdi. 

Parker'dan tepki 
Paris'in adaylığına destek veren NBA yıldızı Tony Parker, seçim sonucuna büyük tepki gösterdi. Paris'in adaylığının üçüncü kez geri çevrildiğini hatırlatan Parker, "Yapmamız gereken herşeyi yapmıştık. Bu kararla IOC bir anglo - sakson örgütü olduğunu gösterdi" diye konuştu. 

Chirac yetmedi 
Paris'e, Singapur'daki son prezantasyona bizzat katılan Fransa Cumhurbaşkanı Jacques Chirac'ın çabası da yetmedi. Seçim öncesi yapılan prezantasyonlarda New York adına Hillary Clinton, Madrid adına İspanya Başbakanı Zapatero hazır bulunurken, İngiltere Başbakanı Blair ve Rusya Devlet Başkanı Putin video konferans yoluyla mesajlarını ilettiler. 


</TEXT>
</DOC>
