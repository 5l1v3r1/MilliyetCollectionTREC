<DOC>
<DOCNO> 394046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sondun42.html </URL>
<DATE> 2005/11/11/ </DATE>
<TIME> 23.35 </TIME>
<AUTHOR>  </AUTHOR>
<HEADLINE>
Saddam'ın yardımcısı öldü .. 
</HEADLINE>
<TEXT>

     Irak'ın devrik lideri Saddam Hüseyin'in yardımcısı olan ve Amerikan güçlerinin aradığı İzzet İbrahim El Duri öldü. 
     El Arabiya televizyonu, kapatılan Baas Partisi'nin açıklamasına dayanarak, İzzet İbrahim'in öldüğünü duyurdu, ancak ayrıntı vermedi. 
     Televizyon, İbrahim'in yerel saatle bugün 02.00'de öldüğünü bildirdi. İbrahim'in kansere yakalandığı ve saklanırken çok hasta olduğu bildiriliyordu. 
     
     İZZET İBRAHİM KİMDİR 
     Saddam rejiminin en üst düzey yetkililerinden olan İzzet İbrahim, ABD'nin en çok aranan 55 Iraklılar listesinde 6. sırada bulunuyordu. Ölümüne kadar yakalanamayan İzzet İbrahim'in başına 10 milyon dolar ödül konulmuştu. 
     Baas Partisi'ni iktidara getiren 1968 darbesine yardım eden İzzet İbrahim, Amerikan işgaline kadar devlet başkan yardımcısı ve Irak'ın güçlü Devrim Komuta Konseyi'nin başkan yardımcılığı görevinde bulundu. 
     Amerikan ordusu, İzzet İbrahim'in işgal sonrasında başlayan Sünni direnişine önderlik ettiğini iddia ediyordu. 
     İzzet İbrahim, Halepçe'de 1988'de 5 bin Kürdün öldüğü katliam sırasında Kuzey Irak'tan sorumlu üst düzey yetkiliydi. 
     1942 yılında doğan İzzet İbrahim yüksek okul mezunu olmadığı ve askeri eğitimi bulunmadığı halde, Saddam tarafından korgeneral rütbesiyle silahlı kuvvetlerin komutan yardımcılığına da atanmıştı. 
     
</TEXT>
</DOC>
