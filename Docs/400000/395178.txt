<DOC>
<DOCNO> 395178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sonspo15.html </URL>
<DATE> 2005/11/15/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
'İsviçre protestolara karşı hazırlıklı geldi' 
</HEADLINE>
<TEXT>

     18. Dünya Kupası Play-off baraj maçında yarın Türkiye ile karşılaşacak İsviçre Milli Takımı'nın, Atatürk Havalimanı'nda protesto edilmesini değerlendiren Spor Psikolojisi Uzmanı Yard. Doç. Dr. Erkut Konter, ''İsviçre bütün bunlara hazırlıklı geldi'' dedi. 
     Konter, AA muhabirine yaptığı açıklamada, İsviçre'nin bu tür olumsuzlukları öngörerek, uzmanlardan gerekli psikolojik desteği aldığını belirtti. 
     Rakibin bu protestolarla ''kendisini bozmayacağını'' anlatan Konter, ''Şimdi her şeyin bizim aleyhimizde olduğunun bilincindeler. Üzerimizdeki stresin de farkındalar. Bütün bunlara hazırlıklı geldiler. Sakin ve rahat olacaklar, psikolojik faktörleri değerlendirmede bizden daha bilinçli ve tecrübeliler'' dedi. 
     Milli Takımın İsviçre'de uğradığı muameleyi de değerlendiren Konter, şöyle konuştu 
     ''Milli Takımımız üzerinde basın, resmi görevliler, hakem ve rakip futbolcuların oluşturduğu psikolojik baskı İsviçre yararına sonuç verdi. Mücadele ettiğimiz takımlar futbolumuzun zayıf olan psikolojik yönünü kullanmada çok başarılılar. Buna karşın Milli Takımımızın uzun süreli ciddi bir spor psikolojisi hazırlık planı bulunmuyor. Milli takımlarımızın gerçekçi olarak uzun süreli psikolojik hazırlık planlarına gereksinimi var. Spor Psikolojisi uzmanı olmayanlardan sadece birkaç günlük seans veya terapi talebiyle psikolojik hazırlığın sağlanamayacağının bilincinde olunması gerekir.'' Konter, rövanş maçında 3 farklı skoru yakalaması gereken Milli Takımın, ''Yenilenme Döngüsü''nü izlemesi gerektiğini belirterek, ''Bu döngü tepki, gevşeme, tazelenme, değerlendirme yapma, tekrar odaklanma ve tekrar başlama süreçlerinden oluşur. Bunu sağlarsak, İsviçre karşısında potansiyelimizi kullanabilir ve gerekli sonuca ulaşma şansını bulabiliriz'' dedi. 

     
</TEXT>
</DOC>
