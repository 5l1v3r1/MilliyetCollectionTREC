<DOC>
<DOCNO> 367624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/son/sonsiy02.html </URL>
<DATE> 2005/08/06/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Türkiye'ye rüşvet suçlaması 
</HEADLINE>
<TEXT>

     
     CNNTURK.com 
     
ABD'de yayımlanan Vanity Fair dergisinde, Türkiye'yi rahatsız edecek iddialar yer aldı. Eski FBI çalışanı Sibel Edmonds, Türk yetkililerin, ABD Temsilciler Meclisi Başkanı'na, Ermeni tasarılarını geri çekmesi için on binlerce dolarlık ödeme yaptığını öne sürdü. 
     ABD Federal Soruşturma Bürosu'nda bir dönem Türkçe tercüman olarak çalışan Tebriz doğumlu, Türk kökenli Sibel Edmonds, FBI'a ve ABD'deki Türk çevrelerine yönelik ağır ithamlar da bulundu. 
     'Vanity Fair' dergisine konuşan Edmonds, Washington ve Chicago'daki Türk diplomatlarını Temsilciler Meclisi Başkanı Dennis Hastert'a Ermeni soykırımı tasarısına karşı tutum alması için rüşvet vermekle, Amerikan Türk Konseyi ATC ve Türk Amerikan Dernekleri Asamblesi ATAA adlı kuruluşları ABD'ye karşı casusluk yapmak ve Türk devletinin ABD'li yetkililere rüşvet yedirmesine aracılık etmekle, bazı Türk gruplarını Türk doktora öğrencileri aracılığıyla 'nükleer silah karaborsası' konusunda bilgi toplamakla suçluyor. 
     Vanity Fair dergisinin eylül sayısında, bu suçlamalarının büyük bölümünü FBI'da çalıştığı dönemde Washington'daki Türk Büyükelçiliği, Chicago'daki Türk Konsolosluğu ve Türk derneklerinin telefonlarını dinlemesi sonucu edindiği bilgilere dayandırdığını belirten Edmonds, iddialarına başka bir kanıt göstermiyor. 
     
     FBI'ya açtığı davayı kaybetti 
     Benzer iddiaları daha önce ABD'li yetkililer tarafından reddedilen ve kendisini işten çıkartan FBI hakkında dava girişimi sonuçsuz kalan Edmonds'ın bu seferki suçlamaları özellikle ATC'yi hedef alıyor. 
     ATC Başkanı emekli Büyükelçi James Holmes, Milliyet'e yaptığı açıklamada, ATC'nin 'yasadışı etkinlikler yürüten bir paravan kuruluş' olarak gösterildiği makaledeki iddiaları, "tümüyle asılsız, saçma ve olguların doğruluğunu araştıracak amatör bir kişinin bile kolayca farkedeceği maddi hatalarla dolu" diye nitelendirdi. 
     Söz konusu makalede Edmonds, 2000-2002 döneminde dinlediği bir telefon görüşmesinde, 'bir Türk yetkilisinin bir ABD Dışişleri yetkilisine, 7 bin dolar rüşvet almak üzere ATC ofisine gitmesini' söylediğini belirtiyor ve bir adres veriyor. 
     Ancak ATC Başkanı Holmes, söz konusu adrese ATC'nin, edmonds'ın söz ettiği dönemden en az iki yıl sonra taşınmış olduğuna dikkat çekti ve "tek başına bu bile, ne denli büyük yalanlarla karşı karşıya olduğumuzu gösteriyor" dedi. 
     
     "Ermeni tasarısına destek rüşvetle önlendi" 
     Edmonds'ın en ağır ithamlarından biri, Temsilciler Meclisi Başkanı Hastert'ın 2000 yılında Ermeni tasarısına verdiği desteği Türkiye'den rüşvet alması üzerine çektiği yönünde. 
     Dergide, Türkiye'nin Chicago Konsolosluğu'ndaki bir diplomatın "Hastert'ın tasarıyı geri çektirmesinin fiyatının en az 500 bin dolar olacağı" şeklinde sözler söylediği iddiası da edmonds'a dayandırılarak yer alıyor. 
     Hastert'ın sözcüsü ise dergiye açıklamasında, Temsilciler Meclisi Başkanı'nın 2000'de söz konusu tasarıyı dönemin başkanı Bill Clinton'ın mektubu üzerine gündemden çıkarttığını bildirdi ve suçlamaları reddetti. 
     
</TEXT>
</DOC>
