<DOC>
<DOCNO> 378360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/soneko32.html </URL>
<DATE> 2005/09/14/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Unakıtan Hem işsizlikten dem vuruyoruz, hem yabancıyı istemiyoruz 
</HEADLINE>
<TEXT>

     Maliye Bakanı Kemal Unakıtan, Türkiye'nin istikrarlı büyüme için yabancı sermayeye ihtiyacı olduğunu belirterek, ''yabancı sermaye gelsin, mevcudu alsın, yeni kursun. Bir defa adamların ayağını alıştırmalı'' dedi. 
     Unakıtan, Vergi Konseyi'nin yasal statü kazanmasından sonraki ilk genel kurulunun açılışında yaptığı konuşmada, Vergi Konseyi ile ''Biz biliriz'' şeklinde davranmadan, toplumun bütün kesimlerine kulak verdiklerini söyledi. 
     Son dönemlerde ''Yabancı sermayeye ne lüzum var'' şeklinde söylemlerde bulunulduğunu kaydeden Maliye Bakanı, oysa gelişmiş, gelişmekte olan ve geri kalmış bütün ülkelerin yabancı sermayeyi nasıl çekeriz diye uğraş verdiklerini vurguladı. Unakıtan, şöyle devam etti 
     ''Bizde bazı aklı evveller çıkıyor, Yabancı sermayeye ne lüzum var diyor. Yabancı sermayeye lüzum var. Türkiye'de şu anda sermaye birikimi yeterli değil. Daha iyi büyüme ve kalkınma için sermaye birikimini arttırmamız lazım. Havuzdaki aynı suyu döndür Allah döndür. Olmaz. Yeni su lazım. Onun için yabancı sermayeyi teşvik etmemiz lazım. Bu yabancı sermaye doğrudan sermaye olursa aliyyül ala. 
     Gelsin, mevcudu alsın. Yeni kursun. Bir defa adamların ayağını alıştırmalı.'' 
     
     ''SÜREKLİ BÜYÜMELİYİZ'' 
     Türkiye'nin son 10 yılda ortalama yüzde 2.5 oranında büyüme gösterdiğini belirten Maliye Bakanı Unakıtan, ''yazık, günah. Böyle genç bir nüfusa sahip bir toplum için yazık. Olmaz böyle şey'' dedi. 
     Türkiye'nin sürekli bir büyümeye ihtiyacı olduğunu anlatan Unakıtan, bu şekilde istihdam sorununun da çözüleceğinin altını çizdi. Maliye Bakanı, ''hem işsizlikten dem vuruyoruz. Hem Yabancı sermaye gelmesin diyoruz. Yabancı sermaye, yatırımdır, yeni işyeridir, yeni istihdamdır, yeni aş kapısı demektir'' dedi. 
     Hükümet olarak ekonomik politikalarında hiçbir değişiklik yapmadan yürümeye devam edeceklerini kaydeden Unakıtan, ''bundan sonra herkes yeni Türkiye'ye, Türkiye'nin yeni yüzüne alışsın. Ona ayak uydurmaya çalışsın. Ayak uyduramayanlar kayar gider'' uyarısında bulundu. 
     Unakıtan, son zamanlar özelleştirmede sağlanan gelişmeleri de, Türkiye'nin dünyaya açılmasının, ülkedeki güven ve istikrarın neticesi olarak değerlendirdi. 
     
     HERKESE EŞİT VERGİ 
     Maliye Bakanı Unakıtan, daha sonra vergiye ilişkin görüşlerini açıkladı. 
     Vergi sisteminin yeniden yapılandırılması konusunda son dönemde yoğun bir çalışma sergilendiğini kaydeden Unakıtan, Vergi Kanunlarını çıkarırken de, ekonomiye uygunluğa dikkat ettiklerini ifade etti. 
     Vergi Kanunlarının yeniden yazıldığını hatırlatan Unakıtan, yeni düzenlemelerle birlikte Vergi Kanunlarının ''anlaşılır, adil, kimseye ayrıcalık yapmayan ve herkese uygulanır'' bir temele oturtulacağını bildirdi. 
     ''Farkı zümreye bir istisna. Falan zümreye bir muafiyet. Bu olmaz'' diyen Unakıtan, şöyle konuştu 
     ''Yeni düzenlemelerde muafiyetleri asgari düzeye getireceğiz. Herkese aynı olacak. Bunu finansal araçların vergilendirilmesi düzenlemesinde kullandık. Vergi yüzde 15. Eskiden, efendim falan araç vergiye tabi değildi. Olacak arkadaş. Siyasi Partilerin faiz gelirleri vergiye tabi değildi. Olacak efendim. Yok, Türkiye'ye yabancı sermaye gelmezmiş. Gelir efendim. Herkese eşit vergi. Gittikçe sistemi bu hale getireceğiz. Basit, anlaşılabilir, eşit olacak.'' Kayıt dışı ekonomi ile de etkin şekilde mücadele edeceklerini kaydeden Unakıtan, buna dönük adımların, yabancıların Türkiye'ye gelmesine de katkı sağlayacağını vurguladı. 
     
     VERGİ KONSEYİ BAŞKANI UYSAL 
     Vergi Konseyi Başkanı Mustafa Uysal da konuşmasında, vergi oranlarının düşürülmesi gerektiğini söyledi. 
     Kurumlar vergisi oranının rekabet ettiğimiz ülkelerde olduğu gibi yüzde 15-20 aralığına çekilmesini isteyen Uysal, vergi oranlarının düşürülmesi talepleri karşısında bütçe dengesinin gözetilmesi ve mali disiplinin korunması gereğinin engel teşkil ettiğine işaret etti. 
     Bunun için vergi dışı alternatiflerin geliştirilmesi gerektiğini dile getiren Uysal, orman vasfını kaybetmiş arazilerle ilgili düzenleme ve gelir ortaklığı senetleri çıkarılmasını bu alternatifler arasında gösterdi. 
     Uysal, beklentileri karşılayacak bir vergi sistemi için zorunlu olan diğer koşulları da şöyle sıraladı 
     ''-Kayıt dışı ekonominin önlenmesi konusunda tüm kurumlar işbirliği ve eşgüdüm içinde çalışmalı. 
     -Kayıt dışılığın en çok kayıtdışı çalışanlara zarar verdiği konusunda mükellefler bilinçlendirilmeli. 
     -İstahdam üzerindeki vergi ve sosyal güvenlik yükleri açısından Türkiye yüzde 42 oranıyla OECD ülkeleri arasında en yüksek orana sahiptir. Bu oran, makul ölçülere çekilmeli. 
     -Akaryakıt, enerji ve iletişim vergilerinin maliyetler üzerindeki rekabeti bozucu etkisi kaldırılmalı. 
     -Bankacılık üzerindeki banka ve sigorta muameleleri vergisi ile Kaynak Kullanımı Destekleme Fonu aracılık yükleri, esasen verimli olmayan mali piyasaların yurt dışına taşınmasına yol açılıyor. Bu vergiler de kaldırılmalı. 
     -Vergi oranlarında artırılan tarifeler yumuşatılarak, zaman içinde düz oranlı tarifelere geçilmeli. 
     -Mükellef hakları ve hizmetlerine özel önem verilmeli. 
     -Vergi sistemi, basit, anlaşılabilir, gelecek açısından öngörülebilir bir yapıya kavuşturulmalı.'' 
     
</TEXT>
</DOC>
