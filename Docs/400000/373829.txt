<DOC>
<DOCNO> 373829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sonspo07.html </URL>
<DATE> 2005/08/29/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Fatih Tekke'ye bir de Arsenal talip... 
</HEADLINE>
<TEXT>

     Trabzonspor'un golcü oyuncusu Fatih Tekke'yi renklerine bağlamak konusunda Premier Lig kulübü Wigan Athletic ısrarını sürdürüyor. İngiliz gazetesi Sunday People'ın haberine göre Wigan kulübü geçen hafta içerisinde üç milyon sterlinlik teklifin reddedilmesinin ardından yeni bir teklif yaptı. Kulübün menajeri Paul Jewell hafta içerisinde aralarında Fatih'in de olduğu üç oyuncuya talip olduklarını resmen açıklamıştı. Jewell oyuncuların fiyatlarının el yaktığından dem vurarak tekliflerinin kabul görmediğini söylemişti. Sunday People gazetesine göre Wigan şimdi Karadeniz ekibinin reddedemeyeceği bir teklif yaptı. Kulüp fiyatı üç milyon sterlinden rekor bir rakama 7.5 milyon sterline çıkardı. 
     
     Yerel gündem de bu transfer 

     Haberde Jewell'a dayandırılarak üzerinde durulan bir başka ilginç nokta ise Fatih'i transfer etmek isteyen tek İngiliz kulübünün Wigan olmaması. Jewell'ın "Türkiye'deki bağlantılarımızdan Arsenal'in de devrede olduğunu biliyoruz" açıklaması Londra ekibinin de talipliler arasında olduğunu gösteriyor. Karadeniz'de yayımlanan yerel gazetelere göre Everton ve Newcastle United gibi takımlar da Fatih'i renklerine bağlamak istiyor. 

     
</TEXT>
</DOC>
