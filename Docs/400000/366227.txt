<DOC>
<DOCNO> 366227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/dunya/dun03.html </URL>
<DATE> 2005/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni kral piyasacı 
</HEADLINE>
<TEXT>



Fahd'ın ölümünün ardından 6. kral olarak tahta çıkan Abdullah'ın Suudi Arabistan'da bir süreden beri tökezleyen ekonomik reformları hızlandıracağı belirtildi. Fahd'ın döneminde 10 yıldır işleri fiilen yürüten yeni Kral'ın yabancı sermayeyi çekmek için piyasaları reforme edeceği ve özelleştirmeye de hız vereceği dile getirildi. Kral Abdullah, bizzat Fahd tarafından yerine aday gösterilmişti. 1924 doğumlu Abdullah, sayıları 25 bini bulan Kraliyet ailesi mensubunu temsilen dün 18 önde gelen aile temsilcisinin oylarıyla kral tayin edildi. 1992'de kabul edilen bir yasayla Kral Abdülaziz'in 42 oğlunun soyundan gelenler arasından ister genç, ister yaşlı olsun yetenek ve bilgi bakımından tahta çıkmayı en çok hak edenin kral seçilmesine olanak tanınmasına rağmen Abdullah geleneklere göre kral seçildi. Aile temsilcileri, 20 kadar üvey kardeş ve torun arasında Abdullah'ı yaşça büyük olduğu için tercih ettiler. 

BUSH'LA ELE ELE 

ABD Başkanı George W. Bush, 25 Nisan'da Texas, Crawford'-daki çiftliğinde ağırladığı, o zaman Veliaht Prens olan Abdullah'ın elinden tutmuş ve iki lider bir süre el ele yürümüştü. Sadece yakın müttefiklerini çiftliğinde ağırlayan Bush'un bu davranışı tüm dünyaya yapılmış bir güven gösterisi olarak algılanmıştı. 


</TEXT>
</DOC>
