<DOC>
<DOCNO> 359884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/son/sonspo11.html </URL>
<DATE> 2005/07/10/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
İngiltere Grand Prix'sinin galibi Kolombiyalı Montoya oldu... 
</HEADLINE>
<TEXT>

     Formula 1'de, sezonun 11. yarışı olan İngiltere Grand Prix'sinin galibi, Mercedes McLaren'in Kolombiyalı pilotu Juan Pablo Montoya oldu. 
     İngiltere'nin Silverstone kentinde, 5.141 kilometre uzunluğundaki Silverstone Pisti'nde, 60 tur üzerinden yapılan İngiltere Grand Prix'sini, 1.24.29.558'lik derecesiyle Montoya, ilk sırada tamamladı. 
     Mercedes McLaren'de ilk zaferini kazanan Montoya, son şampiyonluğunu 2004 sezonunun son yarışı olan Brezilya Grand Prix'sinde BMW Williams ile yaşamıştı. 
     Sezonun en başarılı pilotlarından genel klasman lideri Renault'nun İspanyol pilotu Fernando Alonso, lideri 2.739 saniye geriden takip etti ve ikinci sırada yer aldı. 
     Dün yapılan sıralama turunda motorunda oluşan arıza nedeniyle motorunu değiştirmek zorunda kalarak 10 ceza puanı alan ve bugünkü yarışa 12. sıradan başlayan McLaren Mercedes'in Finli pilotu Kimi Raikkonen ise liderin 14.436 saniye gerisinden gelerek 3. oldu. 
     Bu arada, yarıştan önce, 7 Temmuz Perşembe günü Londra'da yaşanan terör saldırılarında hayatını kaybedenler için 1 dakikalık saygı duruşunda bulunuldu. 
     
</TEXT>
</DOC>
