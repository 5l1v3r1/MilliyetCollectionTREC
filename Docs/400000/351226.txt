<DOC>
<DOCNO> 351226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/spor/spo19.html </URL>
<DATE> 2005/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
En çılgın borsa 
</HEADLINE>
<TEXT>


UEFA'nın tanıdığı tek bahis sitesi olan Betfair, Türkiye'ye de kapılarını açtı. Patronlar kulübü olarak bilinen İngiliz şirketinde, derbi maçlarında Londra Borsası'nın 15 katı kadar işlem hacmi yapılıyor 

CAN TONGO 


Dünya futbolu, bahis heyecanından sonra, şimdi de futbol borsasıyla kasıp kavruluyor. 2003 yılında İngiltere Kraliçesi tarafından Yılın Girişimcilik Ödülü'ne layık görülen Betfair, farklı oyun kurallarıyla üye sayısını artırıyor. www.betfair.com'u rakiplerinden farklı kılan yönü, futbolun bahis borsasını uygulayan tek şirket olması. Bahis severler, diğer sitelerde şirkete karşı oyun oynarken, Betfair'da karşı görüşteki insanlarla çekişiyor. Betfair bir anlamda kahve görevini üstleniyor. Örneğin A Takımı ile B Takımı arasında oynanan maçta A Takımı'nı tercih eden bir kişi, B Takımı'nı seçen başka bir bahis severle buluşuyor. Borsanın bir başka ilginç yanı maç oranlarını oyun oynayanların belirlemesi. 

UEFA ile anlaşma 
Bahis oyunlarının hızlı yayılmasının ardından şike ve teşvik dedikodularının artması UEFA'yı harekete geçirdi. UEFA, gelişmeleri yakından takip edebilmek için olayın tam merkezine girme kararı aldı ve Betfair ile anlaşma yaptı. Futbolun patronu, Betfair'i resmen tanıma kararı alarak, şike dedikoduları sonrasında normalin çok üstünde bahis oynanan maçları öğrenme ve takibe alma şansı buldu. Betfair aylarca önce Almanya'da yaşanan şike olayının ortaya çıkmasında da önemli bir rol oynadı. 

Patronlar kulübü 
Betfair'in oyun severlere limitsiz oyun oynama imkanı sağlaması, yüksek miktarda borsa oynayan işadamlarının da futbol sektörüne girmesini sağladı. Betfair'in Doğu Avrupa Müdürü Mustafa Tuğtekin, İstanbul'da oynanan Şampiyonlar Ligi Finali sırasında bahis severler arasında yaklaşık 62 milyon dolarlık oyun oynandığını açıkladı. Tuğtekin, "Bir - iki derbinin aynı hafta sonuna geldiği dönemlerde Betfair, Londra borsasının 15 katı işlem hacmine ulaşıyor" dedi. 

İki favori 
Türkiye'de üç büyükler arasında oynanan derbilerde de rakamın 15 milyon dolara kadar yükseldiği açıklandı. Tuğtekin, "Ancak Avrupalı bahis severler genel olarak Galatasaray ile Trabzonspor maçlarına oynamayı tercih ediyor" dedi. Mustafa Tuğtekin, Betfair'in fazla kazanan bahis severlerin hesaplarını kapatmadığını ve oranları oyuncuların belirlemesi nedeniyle diğer sitelerden daha fazla kazandırdığını da belirtti. Bu arada Türkçe yayına da başlayan Betfair, UEFA'nın yanı sıra İngiltere Futbol Birliği ile de ortak çalışma içinde. 


</TEXT>
</DOC>
