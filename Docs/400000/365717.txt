<DOC>
<DOCNO> 365717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/son/sontur04.html </URL>
<DATE> 2005/07/30/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Yine TIR faciası... 
</HEADLINE>
<TEXT>

     UFUK AKTUĞ İSKENDERUN Hatay , DHA 

HATAY'ın İskenderun İlçesi'nde, freni patlayan odun yüklü TIR, trafik ışıklarında bekleyen 7 aracı biçti. Kazada, 1 kişi hayatını kaybetti, 6'sı ağır, 14 kişi yaralandı. Olaydan sonra kaçtığı belirlenen 22 yaşındaki TIR şoförü Ali Balit'in yakalanmasına çalışılıyor. 
     Belen istikametinden İskenderun'a doğru seyir halindeki Ali Balit'in kullandığı Suriye plakalı odun yüklü kamyon, E-91 karayolunun Güzün Köprüsü mevkiinde, freninin boşalması sonucu kırmızı ışıkta bekleyen araçlara çarptı. Hızını alamayan çift römorkörlü kamyon önüne kattığı 34 AV 6438, 31 KR 980, 31 KH 836,31 KT 968, 31 TA 732, plakası tespit edilemeyen bir otomobil ile motosikleti biçti geçti. Yaklaşık 200 metre sürüklenen odun yüklü arkadaki 2'inci römorkörü hızını alamayarak şans eseri öne geçti ve TIR'ı yavaşlattı. Takla atarak duran ve ortalığı savaş alanına çeviren görüntülerin yaşanmasına neden oldu. Trafik ışıkları ve yol kenarındaki ağaçların da zarar gördüğü kazada, TIR içinde sıkışan ve kimliği belirlenemeyen bir kişi İskenderun Belediyesi İtfaiye ekipleri ile sağlık ekiplerinin çabası sonucu güçlükle çıkartılabildi. Ancak hastaneye kaldırılan bu kişi hayatını kaybetti. Kazada 6'sı ağır 14 kişi ise yaralandı. Yaralılar, İskenderun Devlet ve Körfez Devlet Hastanelerinde tedavi altına alındı. Durumları ağır olan 6 kişi, Adana'daki Çukurova Üniversitesi Tıp Fakültesi Balcalı Hastanesi'ne sevk edildi. 
     Kazada zarar gören araçlar, polis ve Jandarma ekiplerince güvenlik kordonu altına alındı. Kaza yerinde toplanan çevre sakinleri, zaman zaman sağlık görevlileriyle güvenlik güçlerinin çalışmalarını engelledi. Bu arada 2 römorkörde bulunan tonlarca odun, E 91 karayoluna saçıldı. İtfaiye ekipleri de devrilen TIR'a meydana gelebilecek bir kıvılcımdan oluşabilecek olası bir yangını önlemek için tedbir aldı. Mazot deposunun bulunduğu bölgeyi tazyikli suyla uzun süre soğutmaya çalıştı. 
     
</TEXT>
</DOC>
