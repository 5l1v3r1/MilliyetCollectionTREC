<DOC>
<DOCNO> 360739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/soneko44.html </URL>
<DATE> 2005/07/13/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
BİM, 15 Temmuz'da İMKB'de olacak... 
</HEADLINE>
<TEXT>

     Birleşik Mağazalar A.Ş. BİM hisselerinin 15 Temmuz Cuma günü Borsa'da işlem görmeye başlaması bekleniyor. 
     BİM'den yapılan açıklamaya göre, halka arzı İş Yatırım liderliğinde 29 aracı kurumdan oluşan konsorsiyum tarafından gerçekleştirilen ve yüzde 37.5'i halka arz edilen şirket hisselerine, arz miktarının 3.6 katı talep geldi. 
     Ek satış ile birlikte toplam yüzde 43.1'i halka arz edilen ve hisse fiyatı 26.6 YTL olarak belirlenen BİM'in halka arzının toplam büyüklüğü 290 milyon YTL'ye ulaştı. 
     BİM'in 25.3 milyon YTL olan mevcut sermayesinin ek satış ile birlikte 10 milyon 910 bin 635 YTL nominal değere sahip kısmı bireysel ve kurumsal yatırımcılara satıldı. 
     Talep toplama sürecinde BİM'in hisse senetleri küçük bireysel, yurt içi kurumsal, yurt dışında yerleşik yabancı kurumsal yatırımcılar ve yönetici kadrosu olmak üzere 4 yatırımcı grubuna satıldı. 
     Hisselerin yüzde 31.1'i yurt içi bireysel ve kurumsal yatırımcılara, yüzde 68.9'u yurt dışında yerleşik kurumsal yatırımcılara tahsis edildi. 
     Halka arzda hisse satın alan toplam yatırımcı sayısı 2 bin 465 olurken, bu yatırımcıların 2 bin 360'ını bireysel, 105'ini kurumsal yatırımcılar oluşturdu. 
     
</TEXT>
</DOC>
