<DOC>
<DOCNO> 378436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sonspo39.html </URL>
<DATE> 2005/09/14/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Galatasaray Divan Kurulu üyelerinden yönetim kuruluna eleştiri 
</HEADLINE>
<TEXT>

     Galatasaray Kulübü'nde aylık Divan Kurulu Toplantısı, yaz tatili nedeniyle 2 aylık aranın ardından yapıldı. Galatasaray Lisesi büyük anfide Semih Haznedaroğlu başkanlığında yapılan toplantıda, sarı-kırmızılı takımın UEFA Kupası 1. turunda Norveç'in Tromso takımıyla yarın yapacağı karşılaşmayı izlemek üzere bu ülkeye giden kulüp başkanı Özhan Canaydın katılmazken, yönetim kurulu adına Cengiz Özyalçın ve Mehmet Helvacı ile profesyonel yönetici Sinan Kalpakçıoğlu yer aldı. 
     Yaz dönemi nedeniyle toplantı yapılamayan 2 aylık dönem ile 2004-2005 sezonu için kulüp yönetim Kurulunun Divan Kurulu'na sunduğu rapor özetinin okunduğu toplantıda, özellikle üyelerin eleştirileri dikkat çekti. 
     Yönetim Kurulu adına toplantıda konuşan Mehmet Helvacı, yeni sezon öncesi Ilic ile Heinz'ı kadrolarına dahil ettiklerini ve bu oyuncuların performanslarıyla ilgili olumlu ya da olumsuz konuşmak için erken olduğunu vurgularken, Ali Sami Yen Stadı'nda da eski açık olarak bilinen tribünün çok daha güzel bir şekilde yeniden inşaa edilerek hizmete sunulduğunu kaydetti. 
     Galatasaray Kulübü'nün borçlarının giderek arttığı, Seyrantepe ile Riva arazileri ve Kalamış Tesisleri ile ilgili projelerin sonuçlandırılamadığı, yetersiz yabancı transferleriyle yerli oyuncuların önlerinin kesildiği şeklindeki eleştirilerin üyeler tarafından sık sık yinelendiği toplantıda, Mehmet Helvacıoğlu ile Cengiz Özyalçın'ın verdikleri cevaplar ise yeterli bulunmadı. 
     Diğer yandan, Galatasaray Kulübü Başkanı Özhan Canaydın'ın önümüzdeki ay yapılacak toplantıda yer alarak üyelere son gelişmelerle ilgili detaylı bilgi vereceği kaydedildi. 
     
     PAF TAKIMI'NA ÖDÜL 
     Geçtiğimiz sezonu şampiyon olarak kapatan Galatasaray PAF Takımı'nın oyuncuları ile teknik heyeti de Divan Kurulu Toplantısı'nda yer aldı. 
     Toplantıda, başarılarından ötürü alkışlanarak tek tek kürsüye çağırılan teknik heyet ve oyunculara, başarı beratları verildi. 
     
</TEXT>
</DOC>
