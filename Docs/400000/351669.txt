<DOC>
<DOCNO> 351669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/guncel/gun06.html </URL>
<DATE> 2005/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Karnenin yanında 'Apo' kitabı 
</HEADLINE>
<TEXT>


Takdir ve teşekkür belgesi alan öğrencilere karneleriyle beraber, hediye olarak Şemdin Sakık'ın "Apo" ve Necati Buldan'ın "PKK'da Kadın Olmak" kitapları dağıtıldı 

FERİT ASLAN, MUSTAFA ŞAN Şırnak DHA 

Şırnak'ta, takdir ve teşekkür belgesi alan lise öğrencilerine, Şemdin Sakık'ın cezaevinde yazdığı "Apo" ve Necati Buldan'ın "PKK'da Kadın Olmak" adlı kitapları hediye edildi. Bazı veliler kitaplara tepki gösterdi. 
Eğitim-öğretim yılının sona erdiği cuma günü karneleriyle birlikte takdirname ve teşekkür belgesi almaya hak kazanan lise öğrencilerine birer hediye paketi dağıtıldı. 
Paketlerden belgelerin yanı sıra iki de kitap çıktı. "Apo" ve "PKK'da kadın olmak" kitapları, bazı öğrenci ve velilerin tepkisine neden oldu. 

Ambalajlı geldi 
Öğretmenler ise kitapların kolilerde ambalajlı geldiğini, içeriği hakkında bilgileri bulunmadığını söyledi. 
Bin kitabın dağıtımından duyulan rahatsızlığın kendilerine de ulaştığını söyleyen Şırnak Belediye Başkanı Ahmet Ertak, "Bölgede huzurun arttığı bir dönemde eski yaraları kaşımanın mantığı yok. Bilimsel doğruluğu olan kitapların dağıtılması daha doğru olurdu" diye konuştu. 
Öğrenciler paketleri açınca gerçeğin ortaya çıktığını kaydeden Eğitim-Sen Şırnak Şube Başkanı Nadir Algur, "Bu tür siyasi kitapların dağıtımını doğru bulmuyorum. Ekonomik durumu iyi olmayan Şırnaklı gençlere üniversiteye hazırlık kitapları, kırtasiye malzemeleri dağıtılsa daha yerinde olurdu" dedi. 
Bir dönem lider kadrosunda yer aldığı PKK'dan ayrılan, ardından Özel Kuvvetler Komutanlığı'nca Kuzey Irak'ta yakalanarak Türkiye'ye getirilen "Parmaksız Zeki" kod adlı Sakık, ömür boyu hapis cezasına mahk m oldu. 
Sakık, özellikle Abdullah Öcalan'ın kadın militanlarla çarpık ilişkilerini anlattığı kitabının bölgede satılmaması için, PKK'nın kitapçılara baskı yaptığını öne sürüyordu. 
Buldan'ın Doz Yayınları'ndan çıkan kitabında da kadın teröristlerin yaşamı ve ilişkileri anlatılıyor. 


</TEXT>
</DOC>
