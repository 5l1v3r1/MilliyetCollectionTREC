<DOC>
<DOCNO> 375908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/ekonomi/eko03.html </URL>
<DATE> 2005/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Katrina, dünyayı yavaşlatacak 
</HEADLINE>
<TEXT>


100 milyar dolarlık hasara yol açan Katrina Kasırgası'nın ABD'de büyüme tahminini bir puan aşağı çekmesi, zaten yüksek olan petrol fiyatlarını da tetiklemesi bekleniyor 


ABD'yi vuran Katrina Kasırgası'nın, fiziksel ve psikolojik etkileri yanında tetiklediği petrol fiyatlarıyla birlikte, dünyadaki ekonomik büyümeyi önemli oranda yavaşlatması bekleniyor. 
Ekonomistler, Katrina'nın ABD'de dörtte biri sigortalı olmak üzere yaklaşık 100 milyar dolarlık hasar oluşturduğunu hesaplıyor. Bununla birlikte tüketim harcamalarının kısılmasıyla, daha önce yılın son çeyreğinde yüzde 3.5 büyümesi beklenen ABD ekonomisinin, ancak yüzde 2.5'lik bir performans gösterebileceği ifade ediliyor. 

500 bin kişi işe gitmedi 
Katrina'nın ABD ekonomisi üzerindeki yavaşlatıcı etkisini 2006'da da sürdüreceği ve büyüme oranının yine yüzde 2.5 olarak gerçekleşeceği öngörülüyor. 
Aradan geçen bir haftaya rağmen ABD'de kasırganın etkili olduğu eyaletlerde en az yarım milyon kişi işine devam edemezken daha uzun vadeli etkinin perakende sektöründe yaşanacağı bildiriliyor. Uluslararası Alışveriş Merkezleri Konseyi Baş Ekonomisti Michael P. Niemira, ABD perakende sektörünün son dört yılın en kötü dönemini yaşayacağını belirtiyor. ABD'de ekonominin yavaşlaması ve tüketicilerin harcamalarını kısması, diğer ülkelerin neredeyse tamamına olumsuz yansıyor. 
Katrina'nın dünya ekonomisi üzerindeki asıl olumsuz etkisi ise, zaten yüksek seyreden petrol fiyatlarını tetiklemesiyle yaşanacak. Boyutları henüz tam olarak ortaya çıkmasa da ABD'nin en önemli petrol üretim bölgesi Meksika Körfezi'nde birçok tesisin kapanmasına neden olan ve altyapıya zarar veren kasırga nedeniyle yaşanan arz sıkıntısı, fiyatları yükseltirken diğer ülkelerin de stratejik rezervlerini kullanıma açmasıyla global bir sorun halini aldı. 
Yatırım bankası Morgan Stanley'in ekonomistlerinden Andy Xie, petrol fiyatlarının etkisiyle Asya'daki ekonomik büyümenin geçen yılın 3'te biri ile yarısı arasında yavaşlayacağını ileri sürüyor. 

Petrol önce Asya ekonomilerini vurdu OPEC üyesiyken tüketiminin üretiminden hızlı artmasıyla bu yıl net petrol ithalatçısı haline gelen Endonezya, yüksek petrol fiyatlarının etkisiyle olası bir ekonomik krizi engellemek için faiz oranlarını artırdı. Hızlı değer kaybeden Endonezya para birimi rupi, ABD Doları karşısında son dört yılın en düşük seviyesine indi. 
Önemli pazarlara uzak olan Çin'in de dış ticaret nakliye giderlerinin artması nedeniyle, yüksek petrol fiyatlarının en çok etkileyeceği ülkeler arasında gösteriliyor. Tayland'da en önemli geçim kaynakları arasında yer alan balıkçılık, yüksek petrol fiyatlarından darbe aldı. 5 bin balıkçı teknesi maliyetleri karşılayamadığı için sefere çıkamadı. Tayland'da hükümet ekonomik teşvik paketiyle olumsuzlukları aşmaya çalışırken, enerji tasarrufu için halkı bilinçlendirici kampanyalar düzenliyor. 


</TEXT>
</DOC>
