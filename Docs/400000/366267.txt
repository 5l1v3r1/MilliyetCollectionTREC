<DOC>
<DOCNO> 366267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/siyaset/siy02.html </URL>
<DATE> 2005/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Rehn Engel kalmadı 
</HEADLINE>
<TEXT>


Ek Protokol'ün imzalanmasının ardından müzakerelerin başlamasına engel kalmadığını savunan Genişlemeden Sorumlu Üye Olli Rehn, imzadan memnuniyetini dile getirdi 


AB Komisyonu'nun genişlemeden sorumlu üyesi Olli Rehn, Ankara Antlaşması Ek Protokolü'nün imzalanmasının ardından, Türkiye ile tam üyelik müzakerelerinin başlamasına bir engel kalmadığı görüşünde olduğunu açıkladı. 
Rehn, dün basına dağıtılan 30 Temmuz tarihli açıklamasında, Ek Protokolün imzalanmasından duyduğu memnuniyeti dile getirirken, bu imzanın "Gümrük Birliği'nin, Kıbrıs Cumhuriyeti dahil tüm AB üyesi devletlerde uygulanmasını sağlayacağını" belirtti. 

'Deklarasyon incelenecek' 
Atılan bu adımla Türkiye'nin katılım müzakerelerinin 3 Ekim'de başlayacağını ifade eden Rehn, Müzakere Çerçeve Belgesi'nin de 29 Haziran'da komisyon tarafından konseyin onayına aktarıldığını hatırlattı. Türkiye'nin, Ek Protokol'ü imzalarken Kıbrıs konusuna ağırlık verdiği bir deklarasyon yayımladığını belirten Rehn, AB'nin, bu deklarasyonun hukuki etkilerini itinayla inceleyeceğini, komisyonun, ilk değerlendirmede deklarasyonun, Protokol'ün Türkiye tarafından gereği gibi uygulanmasına bir engel teşkil etmediğini düşündüğünü, bu unsurun önemli olduğunu ifade etti. 

'Deklarasyon geziyi erteletti' 

TAKİ BERBERAKİS Atina 

Türkiye'ye yapacağı ziyaret yılan hik yesine dönen Yunanistan Başbakanı Kostas Karamanlis'in, Ankara'nın Gümrük Birliği Ek Protokolü'nü imzaladıktan sonra, Kıbrıs Rum Kesimi'ni tanımadığını açıklayan bir deklarasyon yayımlaması nedeniyle bu ziyareti ertelediği öne sürüldü. Yunanistan'da yayımlanan Elefteros Tipos gazetesi, Yunan Dışişleri'nin "gelişmeleri önceden kestirdiğini" ve Karamanlis'in, muhalefetten beklenen sert eleştirilerden kaçınmak istediğini belirtti. Ta Nea gazetesi ise Yunan hükümetinin, Türkiye'nin tavrını beklediğini, bu nedenle Karamanlis'in ziyaretini ertelediğini öne sürdü. 


</TEXT>
</DOC>
