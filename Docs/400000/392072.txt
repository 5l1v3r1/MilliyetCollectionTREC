<DOC>
<DOCNO> 392072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/guncel/gun06.html </URL>
<DATE> 2005/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin 'yazısı' değişiyor 
</HEADLINE>
<TEXT>


MEB, okula yeni başlayan çocuklara öğretilecek "bitişik eğik yazı"yla "toplumun yazı karakteri"ni oluşturmayı hedefliyor 

ANKARA AA 

Milli Eğitim Bakanlığı'nın MEB bu yıl tüm ilköğretim okullarında başlattığı uygulamayla, okula yeni başlayan çocuklara "dik temel yazı" yerine "bitişik eğik yazı" öğretilecek. 
Talim ve Terbiye Kurulu Üyesi Zübeyir Yılmaz, bu eğitim - öğretim yılında tüm ilköğretim okullarının ilk sınıflarında geçilen "ses temelli cümle yöntemi" ve "bitişik eğik yazı" programını değerlendirdi. Ses temelli cümle yöntemi ve bitişik eğik yazıya geçme kararı alırken bunu uygulayan ülkelerle ilgili araştırmalar yapıldığını ifade eden Yılmaz, "Romanya, Almanya, Bulgaristan gibi ülkelerdeki öğrencilerin defterlerini gördük, mükemmel bir el yazısıyla tertemiz yazılmıştı" dedi. 

Yazı karakteri oluşacak 
Türkiye'de toplumun yazı karakteri olmadığını, şimdiye kadar buna önem de verilmediğini ifade eden Yılmaz, sözlerini şöyle sürdürdü 
"Bitişik eğik yazıya geçmek için birçok neden var. Toplumun daha güzel bir yazısı olacak ve bir yazı karakteri oluşacak. İnsanlar anatomik yapıları gereği kalemi eğik tutuyor. Geçen yılki pilot uygulama, çocukların bu yazı türünü sevdiklerini gösterdi. Öğrenciler ve öğretmenlerden olumlu tepkiler aldık." 

Tek tip yazı olmaz 
Talim ve Terbiye Kurulu'nun Türkçe Dersi Öğretim Programı Komisyonu'nda da görev yapan Gazi Üniversitesi Gazi Eğitim Fakültesi Sınıf Öğretmenliği Bölümü Öğretim Üyesi Doç. Dr. Hayati Akyol da ilk okuma yazmada "dik temel yazı programı"nın 12 Eylül 1980'den sonra hazırlandığını ifade etti. Akyol, dik temel yazı öğrenerek 2. sınıfa gelen öğrencilerin bitişik eğik yazıyı öğrenmede sıkıntı yaşadıklarını belirtti. 
Akyol, "Eğer öğrenci hızlı yazarsa düşüncelerini de k ğıt üzerine kopukluğa uğratmadan daha kolayca aktarabilir. Öğrenme güçlüğü bulunan çocuklara bitişik eğik yazının öğretimi, dik temel yazıdan daha kolaydır" dedi. 
Öğretmenlerin çoğunun da sıkıntı yaşadığını söyleyen Akyol, "Bu yöntem kişinin kendi tarzını ortadan kaldırmaz, dik temel yazıda olduğu gibi de komiklikler olmaz" diye konuştu. 



</TEXT>
</DOC>
