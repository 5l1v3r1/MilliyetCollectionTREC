<DOC>
<DOCNO> 375469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/04/guncel/gun03.html </URL>
<DATE> 2005/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Promosyonlu kampanya 
</HEADLINE>
<TEXT>


Kayıtlar sürerken bazı imam hatip liseleri, kontenjan açığını kapatmak için promosyonlu kampanya başlattı 

ANKARA Milliyet RAMAZAN ÇETİN Denizli DHA 

Milli Eğitim Bakanlığı MEB verilerine göre 2004-2005 eğitim öğretim yılında imam hatip liselerinde 43 bin 726'sı erkek, 29 bin 837'si kız olmak üzere toplam 73 bin 563 öğrenci okudu. Bu yıl halen kayıtlar sürerken bazı imam hatip liseleri yaşanan öğrenci sıkıntısı nedeniyle kontenjan açığını kapatmak için promosyonlu kampanya başlattı. 
Ortaöğretim Kurumları Öğrenci Seçme ve Yerleştirme Sınavı OKS sonucunda öğrenci alınan anadolu imam hatip liselerinde de geçen yıl 14 bin 655'i kız, 8 bin 633'ü erkek olmak üzere toplam 23 bin 288 öğrenci öğrenim gördü. Bu yıl 14 bin 550 kontenjan ayrılan bu liselere ilk yerleştirmede 5 bin 350 öğrenci kayıt yaptırdı. 7 bin 50 öğrenci, sınavı kazanıp yerleştirildiği halde kaydını yaptırmadı. Sınavı kazanamayanlarla birlikte anadolu imam hatip liselerinde toplam 9 bin 200 kontenjan boş kaldı. 
Denizli İmam Hatip Lisesi Müdürlüğü de 150 öğrencilik kontenjanı olmasına rağmen sadece 83 öğrenci kayıt yaptırınca İHL Eğitim Kültür ve Yardımlaşma Derneği ile birlikte kampanya başlattı. Dernek tarafından bastırılarak kent merkeziyle belde ve köylere asılan ilanlarda "Devlet parasız yatılı pansiyonunda ücretsiz barınma, yemek, giyim, kitap, kırtasiye ve burs imk nlarımızla hizmetinizdeyiz" ifadeleri dikkat çekti. 
Dernek Başkanı Ömer Tekinkaya da "Toplumda ahlaki bir çöküntü var. Fuhuş, uyuşturucu gibi suçlar artıyor. Aileler çocuklarını imam hatip liselerine göndersin" diye konuştu. 




</TEXT>
</DOC>
