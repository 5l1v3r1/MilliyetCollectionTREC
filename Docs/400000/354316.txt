<DOC>
<DOCNO> 354316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sondun25.html </URL>
<DATE> 2005/06/22/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Orhan Pamuk'a, Alman Kitapçılar Birliği'nden barış ödülü... 
</HEADLINE>
<TEXT>

     Yazar Orhan Pamuk , Alman Kitapçılar Birliği'nin bu yılki barış ödülüne layık görüldü. 
     Alman Kitapçılar Birliği tarafından Frankfurt kentinde yapılan açıklamada, Pamuk'un, ''günümüzde hiçbir yazarın yapmadığı kadar iyi şekilde Batı'nın Doğu'daki, Doğu'nun da Batı'daki tarihi izlerini izlediği'' bildirildi. 
     Pamuk'a Frankfurt Kitap Fuarı'nın kapanış tarihi olan 23 Ekim'de verilecek para ödülünün de bu yıl 15 binden 25 bin avroya çıkarıldığı belirtildi. 
     Almanya'nın en önemli ödüllerinden biri olan ve 1950 yılından bu yana verilen barış ödülü, Almanya'da ya da yurtdışında edebiyat, bilim ve sanat alanında barış düşüncesinin hayata geçirilmesine katkı sağlayan tanınmış kişilere veriliyor. 
     
     EDEBİYAT ÇEVRELERİNCE OLUMLU KARŞILANDI 

     Yazar Orhan Pamuk'un Alman Kitapçılar Birliği'nin bu yılki barış ödülüne layık görülmesi, edebiyat çevreleri tarafından olumlu karşılandı. 
     Almanya'da tanınan yazar Ralph Giordano, Pamuk'u tebrik ederek, Alman Kitapçılar Birliği'nin en iyi kararı verdiğini belirtti. 
     Münih kentindeki Hanser yayınevinde Pamuk'un eserlerinin editörlüğünü yapan Anna Leube de, Pamuk'un barış ödülüne layık görülmesine çok sevindiğini, ancak Türkiye'de eleştirildiği için karmaşık duygular içinde olduğunu söyledi. 
     Merkezi Essen kentinde bulunan Türkiye Araştırmalar Merkezi TAM Vakfı'nın Direktörü Faruk Şen de, "Bu olağanüstü bir karar. Bu eleştirel bir ödül ve çok ses getirebilir" dedi. 
     Türkiye'de olaylara eleştirel yaklaşan yazarların bulunmasının önemli olduğunu savunan Şen, "Farklı görüşlere sahip olunabilir, ancak Türkiye'de herkes kitaplarını okuyor" diye konuştu. 
     Alman Kitapçılar Birliği tarafından Frankfurt kentinde yapılan açıklamada, Pamuk'un, "günümüzde hiçbir yazarın yapmadığı kadar iyi şekilde Batı'nın Doğu'daki, Doğu'nun da Batı'daki tarihi izlerini izlediği" için ödüle layık görüldüğü bildirilmişti. 
     
</TEXT>
</DOC>
