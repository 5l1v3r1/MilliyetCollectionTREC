<DOC>
<DOCNO> 388420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/guncel/gun04.html </URL>
<DATE> 2005/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski teravihler musiki doluydu 
</HEADLINE>
<TEXT>


Eski ramazanlarda camiler teravihte musikiyle coşarmış. O estetik bugün yok. Ahmet Özhan, "Halkın özellikleri dağılınca o zevk mozağimiz de dağıldı" diyor 

Mehmet Gündem 

Altunizade'de bir beyaz köşk. Bahçeye girdiğinizde köşke doğru giden mermer yolun kenarında Türk musikisinin üstatları duruyorlar, her biri selamını almaya hazır olarak. Selam takdiminden sonra açılıyor beyaz köşkün kapıları. Burası Kültür Bakanlığı İstanbul Tarihi Türk Müziği Topluluğu'na ev sahipliği yapıyor. 
Topluluk, unutulmaya yüz tutan, sanat değeri taşıyan Türk tasavvuf ve mehter müziğini, kendine özgü üslup ve icra özellikleriyle tanıtmak, kaynak, inceleme ve araştırmaları yapmak amacıyla 1991'de kurulmuş. Çalışmalarını Konya Mevlana İhtifalleri'nin yanı sıra, İstanbul Festivali gibi etkinliklerde verdiği klasik ve tasavvuf müziği konserleriyle sürdürüyor. 

Estetik kaygı 
Topluğun kurucusu ve Genel Yönetmeni sanatçı Ahmet Özhan. Özhan bilindiği gibi klasik ve tasavvuf müziğinde en iyi solistler arasındadır. Onun davudi sesinden icrasına tanık olduğumuz ve bize bir zevki selim olarak kalan nice eser vardır. Özhan'la bu tarihi binada birkaç gün önce musikinin ramazana ve teravih namazlarına yansıması üzerine uzun uzadıya sohbet ettik. Bu yazı o sohbetten bana kalanlardır. 
Özhan sohbete başlarken, "Bu musiki, el yordamıyla oluşmuş bir ritüel değil, bir medeniyetin estetik yapısıdır. Bu ritüel içinde vahiy vardır, onu taşıyan estetik bir kaygı vardır, icrasında, yorumunda, terkibinde, Itri gibi bir gezegen müzik ustası vardır. Ve ardından başka üstatların makamsal muktedirlikleri gelir" diyor. 

Ayına göre ilahi 
Ezanı Muhammedi'ye yansıyan musiki ile başlarmış günlük hayat. Okunduğu ana, o anda insanın zihni açılımına, gönül dinginliğine, psikolojik yapısına uygun seslendirilirmiş minarelerden ezan. Burada iş musikişinas müezzinlere ve onların makam hünerlerine kalırmış. 
Bugün pek farkında olmasak da yüksek perdeden icra edilen bir dini musiki vardır. İcra mek nına göre "cami" ve "tekke" musikisi olarak ikiye ayrılır. Tekke musikisinde insan seslerinin yanı sıra sazlara da yer verilir, cami musikisinde ise saz kullanılmaz. Cami musikisi eserlerinde görülen ağır başlı üslup, tekke musikisi eserlerinde yerini tasavvufi bir coşkuya bırakır. 
Dini musiki içinde, "Recep İlahileri", "Şaban ilahileri" gibi içinde bulunulan ayların hem dini önemini hem de o zamanlarda yaşanmış olayları hatırlatan ilahiler vardır. Bunlar arasında "Ramazan İlahileri"nin yeri başkadır. "Cami" ve "tekke" musikisi repertuvarlarında yer alan bu ilahiler, teravih namazı sırasında genellikle her dörder rekattan sonra verilen aralarda okunmak gayesiyle bestelenmiş eserlerdir. 

Musikili teravih 
Teravihe müezzin rast perdesinden başlar. İmam da müezzinin işaret ettiği perdeden tekbir alır. Ritüelin kemalinde teravihlerde iki rekatta bir, rast makamında selam vardır. Arada okunan salavatlar ve ramazana özgü bestelenen ilahiler de makamla rast, uşak, saba... okunur. İmam daha düz bir sesle namaz kıldırır, müezzinler ise sesle oynarlar. 
Ramazanı karşılama geceleri adı verilen ilk 15 gecesinde okunan ilahilerdeki "Merhaba ey şehri remezan merhaba", "Hoş safa geldin şehri remezan", "Geldi hoş lutf ile şehri remezan" gibi sözler son 15 gecede yani uğurlama gecelerinde yerini "Elveda bizden sana ey şehri rahmet elveda", "Elveda şehri remezan elveda", "Zikr - u tesbihu teravih, gitti bunlar elveda" gibi sözlere bırakır. 

Perde kaysa fark edilirdi 

İstanbul'da gerek huzuru padişahta, gerekse sultan camilerinde teravihler musikili kılınırdı. O dönem imam bir musikişinas. Müezzin mahfilindekiler de zamanın çok önemli ses ve terkib - i musiki bilginleri. Her biri, gazel ya da kaside, yüksek perdeden başlayıp karar perdesine ininceye kadar 3 - 5 makam geçişi yapacak kadar işinin ehli. Eğer buna rağmen imam ile müezzinlerin o tatlı musiki atışmalarında perde kaysa, cemaat namazda dönüp bakıyor, "Ne oluyor " dercesine. Bu tavrıyla cemaat, "Benim o andaki estetik zevkimi bozmaya hakkınız yok. Sizin bütün ustalıklarınız benim gönül hanemin mutmain tatmin olması için var. Bunu yapamayacaksanız bırakın gidin, yapanlar gelsin..." diyor. Bu derece ilerlemiş bir zevk var. 

Süleymaniye'de teravih zamanı 

Eskisi kadar olmasa da Cumhuriyet döneminde musikili teravihler yer yer devam eder. Mesela Süleymaniye Camii'nde hıncahınç dolu olarak, merhum Muzaffer Ozak, bu usule riayet ederek 26 sene teravih kıldırır. Müezzini de ünlü Hafız Şevket Efendi'dir. Hoca Abdulkadir - i Meraği, Hacı Arif Bey, Mustafa Itri Efendi, Hamam - ı Zade İsmail Dede Efendi, Tamburi Cemil Bey'leri hatırlatarak, "Nerede o musiki " dersek Ahmet Özhan'ın cevabı "Musiki, tek başına yargılanacak bir şey değil, bir sosyal oluşumun melodik uç verişinden ibarettir. Halkın özellikleri dağılınca zevk mozaiğimiz de dağılıyor ve bugün camilerde kılınan musikisiz teravihlerle yetinir hale geliyoruz." 


</TEXT>
</DOC>
