<DOC>
<DOCNO> 396929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/spor/spo30.html </URL>
<DATE> 2005/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Derbinin hakemi perşembe 12.00'de 

MHK Başkanı Ufuk Özerten, Galatasaray ile Fenerbahçe arasında oynanacak derbi maçının hakeminin perşembe günü saat 12.00'de açıklayacaklarını söyledi. Kafasında 27 tane isim bulunduğunu söyleyen Özerten, "Bunlardan birini atayacağız. Senelerdir bu işin içindeyim hep bu muhabbet olur, inşallah yöneten sıfıra yakın hatayla ve başarıyla yönetir" dedi. 

Serkan kadro dışı 

SAMSUNSPOR'UN kaptanı Serkan Aykut, Denizlispor maçında kaptanlık pazubandını yere attığı için teknik heyetin raporuyla süresiz kadro dışı bırakıldı. Yönetime dün bir rapor sunan Teknik Direktör Erdoğan Arıca, Serkan'ın kadro dışı bırakılmasını istedi. Akşam saatlerinde toplanan yönetim, tecrübeli futbolcuyu süresiz kadro dışı bıraktı. 

Tuborg Pilsener'in Başkent vurgunu 

TUBORG Pilsener, Ankara'da Büyük Kolej'i 71-61 mağlup etti ve ligdeki 2. galibiyetini aldı. Karşılıklı basketlerle geçen 1. periyot 14-14 berabere tamamlanırken, devre 34-33 Tuborg'un üstünlüğü ile sona erdi. İzmir ekibi, 3. periyodu 47-46 geride geçmesine rağmen, maçın son bölümünde özellikle Hakan'nın etkili oyunuyla sahadan 71-61 galip ayrılmayı başardı. 

LA Lakers evinde mağlup 

NBA'DE düşüşe geçen Los Angeles Lakers, Kobe Bryant'ın 43 sayısına rağmen, kendi sahasında Chicago Bulls'a 96-93 kaybetti. Portland Trail Blazers'ı 103-92 mağlup eden New York Knicks ise bu sezonki ikinci galibiyetini aldı. Diğer sonuçlar şöyle Toronto-Miami 107-94, La Clippers-Washington 113-101, Indiana-Houston 85-74, Denver-Memphis 99-83, Seattle-Sacramento 106-104. 

Özür 

Çaykur Rizespor - Galatasaray maçının istatistik tablolarından birinde internet'ten alınan verilerdeki hata nedeniyle sonuçlar yayımlanamamıştır. Özür dileriz. 



</TEXT>
</DOC>
