<DOC>
<DOCNO> 377642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/spor/axspo05.html </URL>
<DATE> 2005/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk gol Toroğlu'nun 
</HEADLINE>
<TEXT>



Süper Lig'in yayıncı kuruluşu Digitürk'te yaşanan "Maraton krizinde" ilk raundu Şansal Büyüka-Erman Toroğlu ikilisi kazandı. 
Galatasaray'ın, Malatyaspor'u 5-2 yendiği maçtan sonra 3 gol atan Ümit Karan'a sorduğu soru sonrası Erman Toroğlu'nun görevine, TMSF tarafından görevlendirilen Digitürk Yönetim Kurulu Başkanı Ali İhsan Karacan tarafından son verilmişti. Şansal Büyüka da, Toroğlu'na destek çıkmış ve "Ben de yokum" demişti. Maraton programındaki bu şok gelişmelerin yaşandığı günlerde Karacan verdiği demeçte de "Ben yönetici olduğum sürece burada program yapamayacaklar" ifadesini kullanmıştı. 
Ancak bu restleşmelerin ardından Şansal Büyüka-Erman Toroğlu ikilisi dün sürpriz bir şekilde Lig TV'deki Maraton programında yeniden işbaşı yaptılar. Digitürk çalışanlarının bile programa bir saat kala haberdar oldukları bu gelişme için Çukurova Grubu Başkanı Mehmet Emin Karamehmet'in devreye girdiği ve ikilinin ekrana çıktığı öğrenildi. Ali İhsan Karacan ise dün telefonlara yanıt vermedi. 


</TEXT>
</DOC>
