<DOC>
<DOCNO> 357982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/sondun01.html </URL>
<DATE> 2005/07/04/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
ABD'ye "yeşil" alışveriş merkezi 
</HEADLINE>
<TEXT>

     Amerikalı girişimciler tarafından New York eyaletinde inşa edilmesi planlanan dev bir alışveriş merkezi, sadece yenilenebilir enerji kaynaklarını kullanarak, ABD’nin fosil yakıt bağımlılığından kurtulabileceğini kanıtlayacak. 
     Maliyetinin 20 milyar doları bulacağı belirtilen "Destiny USA" adı verilecek kompleksin içinde, 1000 mağaza ve restoranın yanı sıra sinema salonları, oteller ve hatta kano sporu yapılabilecek yapay bir nehrin bulunması planlanıyor. 
     New York eyaletinin kuzey kesimine yapılacak kompleksin en önemli özelliği ise rüzgar tribünleri ve güneş pilleri gibi tamamen yenilenebilir enerji kaynakları kullanılarak işletilecek olması. 
     Alışveriş merkezinin temelini atacak buldozerler bile bitkisel yağdan yapılan biodizel ile çalıştırılacak. 
     Girişimcilerin projeyi hayata geçirmek için New York senatörü Hillary Clinton’dan tam destek gördükleri, senatör Clinton’ın bu çevreci projenin maddi olarak desteklenmesi için Amerikan Kongresi’ni de ikna ettiği belirtiliyor. 
     
</TEXT>
</DOC>
