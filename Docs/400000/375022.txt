<DOC>
<DOCNO> 375022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sondun38.html </URL>
<DATE> 2005/09/02/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Başbakan Erdoğan Roma'da Berlusconi ile bir araya geldi... 
</HEADLINE>
<TEXT>

     Başbakan Recep Tayyip Erdoğan, Roma'da İtalya Başbakanı Silvio Berlusconi ile bir araya geldi. 
     İtalya Başbakanlık binası olarak kullanılan Chigi Sarayı'ndaki buluşmadan sonra, iki liderin çalışma yemeğinde de görüşmeye devam edecekleri belirtildi. 
     Bu sabah Napoli'de Akdeniz Laboratuarı Vakfı'nın düzenlediği etkinliğe katılarak, söz konusu vakıf tarafından verilen Avrupa Kurum Ödülü'nü alan Erdoğan, öğle saatlerinde Roma'ya geçti. Erdoğan, aralarında Devlet Bakanı Mehmet Aydın ve AK Parti İstanbul Milletvekili Egemen Bağış'ın da bulunduğu heyetle birlikte, TSİ 14.30'da Chigi Sarayı'na geldi. 
     Berlusconi ve Erdoğan, Chigi Sarayı'nın birinci katında basının huzurunda el sıkışmalarının ardından görüşmeler başladı. Çalışma yemeği sırasında da devam edecek görüşmelerde, ikili ilişkilerin yanı sıra Türkiye'nin AB'ye üyelik sürecinin ele alınacağı tahmin ediliyor. 
     Görüşmeden sonra basın toplantısı düzenlenmesi öngörülmüyor. 
     Erdoğan'ın TSİ 16.30 sularında Roma'dan ayrılarak, Milano üzerinden Como'ya geçmesi bekleniyor. Como'daki Ambrosetti Forumu'na katılacak olan Erdoğan, bu akşam saatlerinde bu etkinlikte, enerji politikaları konusunda bir konuşma da yapacak. 
     
</TEXT>
</DOC>
