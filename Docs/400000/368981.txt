<DOC>
<DOCNO> 368981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/sonspo03.html </URL>
<DATE> 2005/08/11/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Anelka Newcastle'a gitmek istiyorum... 
</HEADLINE>
<TEXT>

     Anelka, dün önce Daum ile, ardından da yönetimle görüşüp, Newcastle'a gitmek için izin istedi. 
     
     Ağzındaki baklayı sonunda çıkardı 

     Fenerbahçe’nin Fransız futbolcusu Nicolas Anelka, sonunda ağzındaki baklayı çıkardı... Dün önce Daum, ardından da Sarı-Lacivertli yönetim ile bir görüşme yapan Anelka, ayrılmak istediğini söyledi. Uzun süre idmanlara katılmayan, geçtiğimiz hafta ise tedavi için gittiği Fransa’dan rötarlı dönen Anelka’nın, Newcastle ile prensip anlaşmasına vardığı öğrenildi. 
     
     Alacağı tepki büyük merak konusu 

     Bilindiği gibi Newcastle Başkanı Freddy Shepherd, Nicolas Anelka’yı kesinlikle kadrolarına katacaklarını, Fransız oyuncunun da bu transfere çok sıcak baktığını defalarca açıklamıştı. Ancak son olarak dün Newcastle United'ın internet sitesinde artık Anelka ile ilgilenmedikleri yönünde bir yazı yayınlandı. Yıldız futbolcunun bu isteği karşısında Fenerbahçe Yönetimi’nin ve teknik direktör Christoph Daum’un nasıl bir tavır takınacağı merak konusu. 

     
</TEXT>
</DOC>
