<DOC>
<DOCNO> 369785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/son/sontur14.html </URL>
<DATE> 2005/08/14/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Gelini kuaföre götüren damat, trafik kazasında öldü 
</HEADLINE>
<TEXT>

     İbrahim ÖZÇEKİÇ - Ali ALTUNDAŞ DHA 

KAYSERİ’de bugün yapılacak düğün öncesi gelini kuaföre götüren 24 yaşındaki damat Kazım Aydoğan, kullandığı otomobilin takla atması sonucu yaşamını yitirdi. Otomobilde bulunan gelin Gülçin ve akrabaları ise yaralandı. Dünyaevine gireceği eşinin öldüğünü hastanede ögrenen ve 1 ay önce nikahları kıyılan Gülçin Aydoğan, fenalık geçirdi. Kayseri’de damadın, Bünyan ilçesinde ise gelinin evi bir anda yasevine döndü. 
     Yerel bir gazetinin genel yayın yönetmenliğini yapan gazeteci Mustafa Aydoğan’ın bir tekstil fabrikasında çalışan büyük oğlu Kazım Erdoğan, Kayseri’de bir cep telefonu bayiinde çalışan Gülçin Çulha ile 8 ay önce görücü usülüyle sözlendi. Ardından nişanlanan çift, bir ay önce Kayseri Melikgazi Belediyesi Nikah salonunda nikah defterini imzalayıp, bugün yapılacak düğün için hazırlıklara başladı. 
     Mutluluktan uçan ve bugün yapılacak düğünle kendilerine yeni bir yaşam tasarlayan Gülçin- Kazım Aydoğan çiftinin, dün gece Bünyan ilçe merkezindeki gelin evinde kına gecesi yapıldı. Kız tarafınca düzenlenen kına gecesinde gelinle- damat, kendilerini bekleyen talihsiz trafik kazası anından habersiz yakınlarıyla birlikte vur patlasın çal oynasın mutluluğun tadını çıkarttı. Hatta gelin Gülçin, yakınlarının ısrarı üzerine bir ara kına gecesinde gelinliğini de giyip, eşi Kazım’la karşılıklı olarak kısa süreli oynadı. Başlarına gelecekten habersiz, Kayseri’deki kuaförden bugün saat 08.30 için randevu alan damat Kazım, gelin Gülçin, gelinin yakınları Nagehan Müftüoğlu 21 Fatmagül Müftüoğlu 23 , Rüya Gürkan 8 ve Gökhan Uzun 20 , Bünyan İlçesi’nden Kazım Aydoğan’ın kullandığı 50 DL 389 plakalı otomobille Kayseri’ye doğru yola çıktı. 
     
     EMANET OTOMOBİL 

     Damat Kazım Aydoğan’ın bir arkadasından emanet olarak aldığı Şahin marka otomobil, Kayseri- Sivas karayolunun 15. kilometresinde dikkatsizlik ve aşırı sürat yüzünden takla attı. Talihsiz damat Kazım Aydoğan olay yerinde, direksiyon başında yaşamını yitirdi. Yaralanan gelin Gülçin Aydoğan, Nagehan Müftüoğlu, Fatmagül Müftüoğlu, Rüya Gürkan ve Gökhan Uzun, Kayseri Devlet Hastanesi’nde tedavi altına alındı. Yakınları damadın öldüğünü, bir süre gelin Gülçin’den saklandı. Durumu hafif olan Gülçin Aydoğan’ın sık sık damat Kazım’ı sorması ve ısrarla görmek istemesi üzerine acı haber duyuruldu. Eşinin ölüm haberini aldıktan sonra yıkılan ve sinir krizleri geçiren Gülçin Aydoğan’a acil servisteki doktorlar tarafından sakinleştirici iğne yapıldı 
     
     DÜĞÜN EVİ YAS EVİ OLDU 

     Damadın Yıldırımbeyazıt Mahallesi Sohbet Sokak, 13 numaralı evinde hakim olan düğün havası, kazanın duyulmasının ardından matem havasına dönüştü. Geleneklere göre Türk Bayrağı asılı düğün evinde, mutluluk ve müzik sesleri yerine, ağıtlar yükselmeye başladı. davetliler ise, kazadan habersiz geldikleri düğünevinde, ağıtlar yükseldiğini görünce önce şaşkınlık yaşadı, ardından kazaya isyan ederek gözyaşlarına hakim olamadı. Kazım’ın kardeşleri Zeliha, Gönül ve Hakan ise sinir krizleri geçirdi. 

     
</TEXT>
</DOC>
