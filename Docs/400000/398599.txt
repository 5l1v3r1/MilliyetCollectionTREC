<DOC>
<DOCNO> 398599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sondun34.html </URL>
<DATE> 2005/11/28/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
AP Başkanı Akdeniz'in iki yakası arasındaki dengesizlik giderilsin 
</HEADLINE>
<TEXT>

     Şenhan Bolelli ve Adem Kadam 

Avrupa Parlamentosu Başkanı Joseph Borrell, Akdeniz'in iki yakası arasında dengesizliğin giderilmesini istedi. 
     İspanya'nın Barselona kentinde düzenlenen 10. AB-Akdeniz Zirvesi'ne katılan Borrell, yaptığı konuşmada, AB'deki MEDA programının yardımları ve Avrupa Yatırım Bankası'nın fonlarıyla her yıl Akdeniz'e kıyısı olan Kuzey Afrika ülkelerine 3 milyar avro yatırım yapıldığını belirtti. 
     Borrell, bu yardıma rağmen Akdeniz'in iki yakası arasında dengesizliğin giderilemediğini söyledi. 
     Avrupa Parlamentosu Başkanı, ''Barselona süreci'' olarak adlandırılan son 10 yılla ilgili şu istatistiki bilgiler verdi 
     ''Son 10 yılda kişi başına düşen gayri safhi milli hasıla AB'nin ilk 15 üyesinde yüzde 50 artarak 20 bin dolardan 30 bin dolara yükseldi. AB'nin genişlemesiyle katılan diğer 10 üyede de bu rakam 6 bin dolardan 15 bin dolara çıktı. Güney Akdeniz havzasındaki gayri safhi milli hasıla ise 5 bin dolar iken yine 5 bin dolarda kaldı.'' Konuşmasında göçmen sorununa da dikkati çeken Borrell, 2015 yılına kadar 35 milyon kişiye iş imkanı sağlama zorunluluğunun bulunduğunu ifade etti. 
     Göçmenlerin entegrasyonunun olumlu sonuçlanması gerektiğini kaydeden Borrell, başarısızlığın medeniyetler arasında çatışmaya yol açabileceğini, bunun faturasının da iyi yönetme kapasitesine sahip olmayan siyasi liderlere kesileceğini ifade etti. 
     
</TEXT>
</DOC>
