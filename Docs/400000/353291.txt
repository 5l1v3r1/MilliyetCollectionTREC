<DOC>
<DOCNO> 353291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/son/sonspo15.html </URL>
<DATE> 2005/06/18/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Tekrarlanmasına karar verilen maçtan önce yine olaylar çıktı 
</HEADLINE>
<TEXT>

     Murat SANDIKÇI SAMSUN, DHA 

TÜRKİYE İkinci Futbol Ligi B Kategorisi B Grubu’nda yeniden oynanması kararlaştırılan Orduspor-Eskişehirspor maçından önce olaylar çıktı. Atılan taşlarla 2'si polis, 6'sı Orduspor, 2'si Eskişehirspor taraftarı 10 kişi yaralandı. 
     Futbol Federasyonu'nun Orduspor'u hükmen galip ilan etmesi ardından Tahkim Kurulu, Ordu'da 15 Mayıs’ta bir taraftarın elinde bıçakla sahaya dalması nedeniyle yarım kalan maçın Samsun 19 Mayıs Stadı’nda bugün saat 16.00'da yeniden oynanmasına karar verdi. Maçın gergin geçebileceği gözönüne alınarak Trabzon, Rize, Erzurum ve Sivas’tan takviye polis istendi. Yaklaşık bin 400 polis, stadyumun içinde ve dışında önlem aldı. Maç öncesinde toplu olarak stadyuma gelen Ordusporlu taraftarlar ile polisler arasında gerginlik yaşandı. Bazı taraftarlar, polislere taş atmaya başladı. Atılan taşlarla Çevik Kuvvet'ten 2 polis ile Ordusporlu 6 taraftar yaralandı. Maçı izlemek için stada gelen Eskişehirsporlu 120 taraftar ile Ordusporlu taraftarlar arasında da kavga çıktı. Burada da iki Eskişehirsporlu taraftar başlarından yaralandı. Yaralılar ambulanslarla Samsun Devlet Hastanesi’ne kaldırıldı. 
     Bu arada stada girecek taraftarların üzerlerindeki bozuk paralar ile yanlarındaki su bulunan pet şişeler toplandı. 
     
</TEXT>
</DOC>
