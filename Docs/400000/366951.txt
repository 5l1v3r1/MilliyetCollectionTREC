<DOC>
<DOCNO> 366951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sondun12.html </URL>
<DATE> 2005/08/04/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Bir Türk dövüldü İngiltere'de ırkçı saldırılarda patlama .. 
</HEADLINE>
<TEXT>

     The Independent gazetesinde çıkan bir haberde, İngiltere’de terör saldırılarının ardından artan ırkçı saldırılarda bir Türk’ün de saldırıya uğradığı belirtildi. 
     İngiltere’nin saygın gazetelerinden The Independent’ta yayınlanan, "Britanya’nın Müslümanları Günah Keçisi" başlıklı haberde, 24 yaşındaki bir Türk’ün de bir parkta ırkçı saldırıya uğradığı ifade edildi. 
     İngiltere’de ırkçılıkla mücadele eden The Monitoring Group yetkilisi Suresh Grover tarafından bildirilen olayda, 24 yaşındaki Türk’ün kimliği, ne zaman ve nerede saldırıya uğradığı, şu andaki durumunun ne olduğu ise belirtilmedi. 
     ANKA’nın konu ile ilgili görüşlerini aldığı bazı yetkililer ise ellerine henüz bu konuda bir bilgi ulaşmadığını kaydetti. 
     
     IRKÇI SALDIRILARDA PATLAMA 

     HİLAL YILMAZ Londra DHA 

İNGİLTERE’nin başkenti Londra’da düzenlenen terör saldırıları, kentte yaşayan Türkleri de derinden etkiledi. Başkent Londra’da yaşayan yaklaşık 300 bin Türk, art arda gerçekleştirilen terör saldırılarının ardından Müslümanlara karşı duyulan tepkiden nasibini aldı. Türk işletmeler ekonomik krize girerken Asyalı görünümlü Türkler ise şüpheli bakışların hedefi oldu. 
     7 ve 21 Temmuz tarihlerindeki saldırı ve saldırı girişimlerinin aşırı dinciler tarafından gerçekleştirilmiş olması, ülke genelinde Müslümanlara karşı tepki duyulmasına yol açtı. Olayların ardından Asyalı görünümlü kişiler metro istasyonlarında ve otobüslerde aranmaya başlandı. Özellikle Müslümanlara karşı güvenlik önlemlerinin artırılması Londra’da yaşayan 300 bin Türkü de derinden etkiledi. 20 yıldır Londra’da yaşayan işçi Hakkı Sönmez, terör olaylarının ardından başı kapalı olan eşiyle rahatça sokağa çıkamaz olduğunu söyledi. Sönmez, "Benim çoluğumun çocuğumun başı örtülü. Sokakta rahat edemiyoruz. Sadece kendim olsaydım rahat edebilirdim belki ama ailemle rahatsız oluyoruz. Bizim memleketimizde de olay farklı değil. Müslümanları kötü göstermeye çalıştıkları için bizleri rahatsız ediyorlar. Aslında kendi çevirip oynadıkları bir oyun" dedi. 
     
     ’BÜTÜN MÜSLÜMANLARI TERÖRİST ZANNEDİYORLAR’ 

     Olayların ardından ülkede yaşayan tüm Müslümanların töhmet altında kalması Londra’da yaşayan Türk toplumunu da rahatsız etti. İşçi Kemal Çağlar, "Türkiye’den gelirken bekletiliyoruz, aranıyoruz. Saçımız siyah, tenimiz koyu diye bize terörist gözüyle bakıyorlar. Benim eşim İngiliz ama, arkadaşların başı kapalı eşleri olaydan oldukça rahatsız. Bütün teröristler Müslümanlardan çıkıyormuş gibi gösteriyorlar. Terörün İslamiyet’le hiçbir alakası yok" dedi. 
     Londra’daki otobüs ve metro istasyonlarını hedef alan terör saldırıları, herkesi olduğu kadar kentte yaşayan Türkleri de olumsuz etkiledi. Toplu taşıma araçlarında, özellikle Asyalı kişilere karşı güvenlik önlemlerinin artırılması, Müslümanlar arasında korkuya yol açtı. İlahiyat öğretmeni Mehmet Emin Aydın, İngiltere’de yaşayan Müslümanların artık gölgelerinden çekinir hale geldiğini ifade etti. Aydın, "Olay herkesi töhmet altında bıraktı. Müslümanlar, hem diğer insanlar gibi toplu taşıma araçlarında kendi can güvenliklerini düşünüyor, hem de ’Acaba polis benden şüphe duyar mı ’ endişesi yaşıyor. Can güvenliği korkusunun yanı sıra bir de töhmet altında kalıyorsunuz. Müslümanlar artık gölgelerinden çekinir hale geldi" dedi. 
     
     MÜSLÜMAN KİMLİĞİNİ GİZLEYENLER VAR 

     Terör olaylarının ardından Müslümanların töhmet altında kalması İngiltere’de yaşayan kimi Müslümanları, kimliklerini gizleme yoluna itti. Müslüman olduğunun anlaşılmasını istemeyen bazı vatandaşlar Londra’da görünümlerini değiştirerek seyahat etmeye başladı. Londra’da yaşayan Türkçe öğretmeni Cavit Irmak, "Her gün medyada benzer haberlerle karşılaşıyoruz. Müslümanlardan birisi kendisinin Müslüman olmadığını göstermek amacıyla elinde içki şişesiyle metro istasyonuna girmiş. İnsanların kendilerine terörist gözüyle bakmaması için çeşitli yollara başvuran Müslümanlar var. Kimilerinin sakallarını kestiğini, İslami kıyafet giyenlerin, bu giysilerini değiştirerek toplu taşıma araçlarına bindiğini duyuyoruz" dedi. 
     İntihar bombacılarından biri olduğu şüphesiyle masum bir Brezilyalının polis tarafından vurularak öldürülmesi de Müslümanlar arasında korkuya yol açtı. Olayın ardından ülkede yaşayan Müslümanlar polisin kaza kurşunlarına hedef olmaktan çekiniyor. 
     Londra’daki saldırılar ülke ekonomisini de derinden etkiledi. Kentte yaşayan Türk işçiler, saldırıların ardından işlerinde durgunluk olmasından şikayet etti. Türklerin yoğun olarak yaşadığı Kuzey Londra’daki bir kebap restoranının sahibi Mahmut Dirilmiş, "İşlerimiz etkilendi. İnsanlar korkularından sokağa çıkamaz oldu. Zaten piyasalarda da genel bir durgunluk var" dedi. 
     
     HALK CAMİYE GİDEMEZ OLDU 

     Terör saldırılarının ardından Müslümanlara karşı duyulan öfkenin artması sonucu İngiltere’deki çeşitli camilere saldırılar düzenlenirken kimi camilere de bomba ihbarı yapıldı. 
     Türk halkının uğrak yeri olan Kuzey Londra’daki Aziziye Camii’nin avlusundaki cemaat eskiye oranla oldukça azaldı. Aziziye Camii’nin hemen yanındaki kilise ise, yıllardır bölgede yaşayan Türk ve Hıristiyan halkın dostluğunun simgesi olmaya devam ediyor. Ancak Londra’daki terör saldırılarının ardından bu dostluğa gölge düşürmek isteyenler de var. 
     Camilere yönelik girişimler ülkedeki 1.5 milyon Müslüman’ı olumsuz etkiledi. Gerek diğer Müslüman toplumlar gerekse Türkler bu saldırıları kınasa da, Londra’da camilere gidenlerin sayısında gözle görülür bir azalma yaşanıyor. Londralı Türk işletmeci Naci Sevinç, "İslami terör tanımı ne kadar mantık dışıysa camilere yönelik saldırılar da o kadar mantık dışıdır. Olaylar Müslümanlar olarak bizleri son derece rencide ediyor. Camilerdeki cemaat gittikçe azaldı. İş hayatında da büyük bir duraklama başladı. Yalnız bizim işimizde değil İngiliz ekonomisinde büyük bir yavaşlama var" dedi 
     
     ’İNGİLİZ ARKADAŞLARIMIZ BİZE FARKLI GÖZLE BAKIYOR’ 

     Müslümanlara karşı gösterilen olumsuz tepki, İngiltere’de yaşayan Türklerin sosyal hayatlarında da bir takım zorluklarla karşılaşmasına sebep oldu. Londra’da yaşayan Türk öğrenciler, olayların ardından İngiliz arkadaşlarıyla ilişkilerinin bozulduğuna dikkat çekti. Türk öğrenci Bahattin Yüce, "İngiliz arkadaşlarımız Müslüman olduğumuzu öğrenince geri çekiliyor. Bize farklı gözle bakıyorlar. Türkiye’ye giden İngilizler böyle düşünmüyor ama gitmeyenler bizi de terörist Müslümanlar gibi görüyorlar" dedi. 
     Londra’da düzenlenen terör saldırıları İngiltere Müslüman Konseyi’nin yanı sıra, ülkedeki kimi İslami gruplar tarafından da şiddetle kınandı. Ancak kimilerine göre, Müslümanlar olaylar karşısında yeterli tepkiyi göstermedi. Londra’da yayımlanan ’Olay’ adlı yerel Türk gazetesinin editörü Nesim Çalışkan, Müslümanların bu olaylar karşısında yeterli tepkiyi göstermediğini düşünüyorum. Sessiz kalmamız bizi sanki suçluymuşuz durumuna düşürüyor. Bilhassa terör olaylarında Müslüman toplum olarak tepkimizi göstermemiz gerekir. Müslümanlar camilerde kendi politikalarını yaymaya çalışan radikal din adamlarına müsaade etmemeli. Camide dini konuşmalı, dinimizin gereklerini yerine getirmeliyiz. Politikayı camiye taşımamalıyız" dedi. 
     
     KOMPLO TEORİLERİ ÜRETİLİYOR 

     Saldırılarının ardından, kentte yaşayan Türkler, saldırıların nedeni üzerine komplo teorileri üretmeye başladı. Kimilerine göre, saldırılar Müslümanları kötülemek adına büyük devletler tarafından gerçekleştirilirken kimileri ise, asıl amacın ülkedeki göçü durdurmak olduğunu düşünüyor. Londra’da yaşayan işçi Hakkı Sönmez’e göre bu yaşananlar, aslında senaryoları önceden çizilmiş bir oyun. Sönmez, "Kendi çevirip oynadıkları bir film. Kendileri yapıyor. Saldırılar Müslümanları kötü göstermek amacıyla düzenlendi. Bu yeni bir olay değil. Amaçları bizleri suçlamak" dedi. 
     Terörle mücadele yasası kapsamında, Londra’daki bir kebapçıda çalışan 3 Türkün gözaltına alınıp serbest bırakılması da İngiltere’de yaşayan Türkleri derinden etkiledi, ancak Londralı Türklere göre, İngiliz polisinin bu girişiminin altında vize başvurularını askıya alma niyeti var. 
     Türkçe öğretmeni Cavit Irmak, "Türklerin gözaltına alınmasıyla iyice tedirgin olduk. Polisin, Ankara Antlaşması’ndan yararlanarak vize almaya çalışan Türkleri de bu işin içine sokarak, vize işlemlerini durdurmayı amaçladığı yönünde sorular akla geliyor" dedi. 
     
     ’BÜYÜK DEVLETLERİN PLANLADIĞI İŞLER BUNLAR’ 

     Londra’da yaşayan Türklerden bazıları ise, olayların tamamen bir düzmece olduğunu savunuyor. Süpermarket sahibi Ahmet Öz’e göre, ülkedeki Müslümanlara karşı büyük bir öfke duyulmuyor. Öz, "Bence hepsi düzmece. 18 yıldır bu ülkedeyim. 6 yıldır İngilizlerin yoğun olduğu bir bölgede yaşıyorum. Şimdiye kadar ne bir ırkçılıkla ne de saldırıyla karşılaştım. Büyük devletlerin planladığı işler bunlar" diyor. 
     İşadamı Murat Akgün de bu görüşlere katılıyor. Akgün, "Son yıllarda o kadar çok olay gerçekleşti ki insanın aklına ’Neden bunu büyük bir devlet yapmış olmasın ’ sorusu geliyor. Adını vermiyorum ama bunlar planlanmış işler. Bunları bir Müslüman yapmış olsa bile, biz Müslümanlar olarak bu olayları kınarız" diyor. 

     
</TEXT>
</DOC>
