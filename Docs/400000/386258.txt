<DOC>
<DOCNO> 386258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/spor/spo07.html </URL>
<DATE> 2005/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
...Ve film koptu 
</HEADLINE>
<TEXT>


Başkan Levent Bıçakcı, hakem Orhan Erdemir ile Antrenör Cihat Erbil'in şirket kurup, federasyona araç kiraladığı haberimiz üzerine harekete geçti. Bıçakcı, "Doğruluğunu teyit ettim. Bu anlaşma fesh edilecek" dedi 

CEMAL ERSEN 


Futbol Federasyonu Başkanı Levent Bıçakcı, Erdeğer LTD ile yapılan satın alma sözleşmesinin iptal edileceğini söyledi. Süper Lig hakemi Orhan Erdemir ve Yalovaspor Teknik Direktörü Cihat Erbil'in sahip oldukları turizm şirketinin federasyona araç kiraladığının MİLLİYET tarafından ortaya çıkarılmasından sonra milli maç için bulunduğu Arnavutluk'ta konu ile ilgili görüşlerini açıklayan Bıçakcı şunları söyledi 
"Haberi okuduktan sonra soruşturdum. Doğruluğunu teyit ettim. Böyle bir şey olamaz. Faal bir hakem ve antrenörün ticaret yaparak federasyondan yararlanmaları düşünülemez. Sözleşmeden haberim yoktu. İdari bir konuydu. Türkiye'ye dönünce bu şirketle yapılan anlaşmayı fesh edeceğim." 

Hakemler VIP'e 
Levent Bıçakcı hakemlerin çok daha iyi koşullarda görev yapabilmeleri için çalıştıklarını belirtip, "Hakemlerimiz bundan sonra havaalanlarında VIP salonlarını kullanacaklar. Son olayın ortaya çıkmasından sonra hakemlerin gerekirse federasyonun aracılığı ile isim yapmış şirketlerden araba kiralamasını sağlayacağız" dedi. 

Teklif Özerten'den 

Erdeğer LTD firmasını Merkez Hakem Kurulu başkanı Ufuk Özerten'in önerdiği, federasyonun da şirketle ilgili hiçbir araştırma yapmadan sunulan teklifi kabul ettiği ortaya çıktı. 
Özerten, "Orhan Erdemir'in şirketinin adını, kimlerle ortak olduğunu nereden bileyim Erdemir'in teklifi genel sekreter Lutfi Arıboğan'a ilettim. Cihat Erbil isimli şahsı da hiç tanımam. Biz doğru dürüst bir şeyler yapalım isterken karşımıza neler çıkıyor Canım çok sıkkın" ifadelerini kullandı. 
Yaklaşık 1.5 ay önce Orhan Erdemir'in, Genel Sekreter Lutfi Arıboğan ile görüşüp, şirket adına teklif sunduğu belirlendi. Federasyonun teklifi hukukçularına incelettiği ve "hizmet satın alınmasında" sakınca görmediği kaydedildi. 


</TEXT>
</DOC>
