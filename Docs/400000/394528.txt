<DOC>
<DOCNO> 394528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/son/soneko04.html </URL>
<DATE> 2005/11/13/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Erdemir, Rekabet Kurumu kararını bekliyor... 
</HEADLINE>
<TEXT>

     Rekabet Kurulu Başkanı Mustafa Parlak, Erdemir'in özelleştirilmesi konusunun, Birleşmiş Milletler Ticaret ve Kalkınma Konferansı'nın UNCTAD 14-18 Kasım tarihlerinde yapılacak toplantısının ardından, ilk Kurul toplantısında değerlendirileceğini bildirdi. 
     Parlak, A.A muhabirine yaptığı açıklamada, Erdemir'in özelleştirilmesine ilişkin değerlendirmenin Kurul'un gündeminde olduğunu ancak UNCTAD tarafından Rekabet Kurumu ev sahipliğinde Antalya'da düzenlenecek ''Rekabetin Bütün Yönleriyle Gözden Geçirilmesi Konferansı'' nedeniyle yoğunluk yaşadıklarını söyledi. 
     Parlak, Özelleştirme İdaresi Başkanlığı'nın ÖİB , Erdemir'in satışına ilişkin başvurusunu UNCTAD toplantısının sona ermesinin ardından ilk kurul toplantısında değerlendirileceğini söyledi. 
     Bu arada Kurul'un gündeminde Tasarruf Mevduatı Sigorta Fonu'nun TMSF çimento fabrikalarının kamu satışlarının da olduğuna işaret eden Parlak, bununla ilgili sektörün hassasiyetine göre konunun ele alınacağını kaydetti. 
     Çimento fabrikalarına ilişkin kararın kısa bir sürede verilmesinin de mümkün görülmediğine dikkat çeken Parlak, bu konuda daha çok bilgiye, pazar analizlerine, bölgesel değerlendirmelere ihtiyaç duyulabileceğini kaydetti. 
     
     UNCTAD İLK DEFA CENEVRE DIŞINDA YAPILIYOR 
     Parlak, Antalya'nın Belek Beldesi'ndeki Gloria Golf Resort Otel'de gerçekleştirilecek UNCTAD'ın Rekabetin Bütün Yönleriyle Gözden Geçirilmesi Konferansı'nın ilk kez Cenevre dışında bir ülkede düzenlendiğine dikkat çekerek, toplantının Türkiye'de yapılmasının ülke açısından oldukça önemli olduğu söyledi. 
     Toplantı için Türkiye'nin seçilmesinin Türkiye'ye ve rekabet Kurumu'nun bu işi başarabileceğine olan güvenin bir ifadesi olduğunu belirten Parlak, ''UNCTAD toplantıları 1980 yılından beri düzenleniyor. Bu zamana kadar Cenevre dışında toplantı yapılmadı. Bu yıl ilke defa Cenevre dışında yapılacak toplantının yer seçiminde Türkiye'nin tercih edilmesi bizim için oldukça güzel gelişme'' diye konuştu. 
     
     ULUSLARARASI KURULUŞLAR NEZDİNDE SİCİLİMİZ ÇOK İYİ 
     Toplantıya yaklaşık 130 ülkenin davetli olduğunu belirten Parlak, Rekabet Kurumu'nun uluslararası kuruluşlar nezdinde sicilinin çok iyi olduğunu ifade etti. 
     Kurumun toplantıya katılacak ülkelere model oluşturabileceğini anlatan Parlak, ''Böylelikle Kurumun geldiği seviyenin anlaşılması için çaba sarf etmemize gerek kalmayacak'' dedi. 
     Toplantının Türkiye'nin tanıtımı açısından da çok önemli olduğunu vurgulayan Parlak, böylelikle Türk ekonomisi, sosyal yapısı, kültürünün de tanıtılabileceğini kaydetti. 
     
     TOPLANTIYA PARLAK, BAŞKANLIK EDECEK 
     Bu arada söz konusu uluslararası toplantıya Rekabet Kurulu Başkanı Mustafa Parlak'ın başkanlık edeceği, toplantıda ayrıca 17 adet de başkan yardımcısı olacağı öğrenildi. 
     İlk defa Cenevre dışında yapılan toplantıda başkanlık konumunun ise oldukça prestijli bir görev olduğu kaydedildi. 
     
</TEXT>
</DOC>
