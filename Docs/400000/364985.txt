<DOC>
<DOCNO> 364985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sondun12.html </URL>
<DATE> 2005/07/28/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
2 ABD askeri bombaların hedefi oldu, yük treninde yangın 
</HEADLINE>
<TEXT>

     Irak'ın başkenti Bağdat'ın kuzeyinde yola yerleştirilen bir bombanın patlaması sonucu 2 Amerikan askeri öldü, biri yaralandı. 
     Irak'taki Amerikan ordusundan yapılan açıklamada, olayın, Bağdat Görev Gücü'ne bağlı askerlerin devriye görevi sırasında dün meydana geldiği bildirildi. 
     Associated Press ajansı, dünkü son kayıplarla, Irak savaşının başladığı Mart 2003'ten bu yana Irak'ta ölen Amerikan askeri sayısının 1782'ye yükseldiğini duyurdu. Bu askerlerin 1376'sının ''düşman eylemi'' sonucu öldüğü belirtildi. 
     
     YÜK TRENİNDE YANGIN 1 ÖLÜ, 4 YARALI 

     Bu arada, Irak'ta, petrol ürünleri taşıyan bir yük treninde başkent Bağdat'ın yakınlarında çıkan yangın sonucu 1 kişinin öldüğü, 4 kişinin yaralandığı bildirildi. 
     Polis teşkilatından bir kaynak, trene bombalı saldırı düzenlendiğine inandığını belirtirken, bir başka kaynak, yangının kaza sonucu çıkmış olabileceğini söyledi. 
     Trendeki petrol ürünlerinin başkentin güneyindeki Dura bölgesinde yüklendiği belirtildi. 
     Yangında ölen ve yaralananların trendeki kişilerden mi, yoksa çevredeki kişilerden mi oldukları hakkında bilgi verilmedi. 
     
</TEXT>
</DOC>
