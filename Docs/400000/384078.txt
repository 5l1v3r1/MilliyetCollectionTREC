<DOC>
<DOCNO> 384078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/spor/spo04.html </URL>
<DATE> 2005/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ada yolcusu 
</HEADLINE>
<TEXT>


Bahis skandalı nedeniyle 10 ay ceza alan Gökdeniz'in takımla birlikte idman yapmasına ve PAF takımına katılmasına izin verilmeyeceği öğrenildi. Trabzonsporlu yıldız oyuncunun, KKTC'de bir takıma gidip oynamayı forma giymeyi ifade edildi 

ADNAN SUNGUR DHA 


Akçaabat Sebat - Kayserispor maçındaki bahis skandalında organizatör rolü üstlendiği gerekçesiyle Profesyonel Futbol Disiplin Kurulu tarafından 10 ay hak mahrumiyetiyle cezalandırılan Gökdeniz'e kulübün kapıları kapandı. 
Cezası nedeniyle bu sezon Bordo - Mavililer'e katkıda bulunamayacak olan futbolcunun, takımla birlikte antrenmana çıkmasına, ya da PAF takımında idman yapmasına izin verilmeyeceği öğrenildi. Yönetim tarafından ağır para cezasına çarptırılması beklenen Gökdeniz'in, bundan dolayı oldukça sıkıntıya düştüğü ifade edildi. İdarecilerin bu tavrı, yıldız futbolcunun "gözden çıkarıldığı" şeklinde yorumlandı. 
Trabzonsporlu futbolcu ise bu süreyi boş geçirmemek için çareler arıyor. Gökdeniz'in, FIFA ve UEFA'ya bağlı olmayan Kuzey Kıbrıs Türk Cumhuriyeti'nde bir takıma giderek, bu sezon burada futbol oynamayı düşündüğü, cezasının dolmasının ardından, Türkiye ve Avrupa'da bir takıma gitmeyi hedeflediği vurgulandı. 

Yedi eksik 

Trabzonspor, bir günlük iznin ardından dün Samsun maçı için top başı yaptı. Şenol Güneş'in ardından, Galatasaray maçından sonra yardımcı antrenörlerin de görevi bırakması üzerine takımı alt yapı koordinatörü Mustafa Akçay çalıştırdı. Kaleci antrenörü Bilal Çetinkaya'nın yerine göreve getirilen Hamit Cihan da iş başı yaptı. Antrenmana izinli olan Erdinç, milli takım kamplarında bulunan Adem Koçak, Jun, Hüseyin ile sakat Fatih, Szmykowiak ve Lee katılmadı. Hafif sakat olan Kürşat ve Emrah takımdan ayrı koşu yaptı. Kulüp Doktoru Ahmet Çağlar, sağ ayak bileğinde yırtık olan Lee Young'un gelecek haftadan itibaren takımla çalışacağını açıkladı. 


</TEXT>
</DOC>
