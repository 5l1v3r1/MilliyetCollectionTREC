<DOC>
<DOCNO> 360915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/spor/spo03.html </URL>
<DATE> 2005/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Varsa yoksa Pires 
</HEADLINE>
<TEXT>


Arsenal'in Fransız yıldızı, Valencia ile sözleşme şartlarında anlaşamadı. Juventus'un İngilizler ile yaptığı görüşmelerinin tıkanması, ibreyi Cim-Bom'a çevirdi. Canaydın da bu transfere çok yakın olduklarını açıkladı 

KAAN BORA 


Robert Pires'in Galatasaray yolundaki engeller birer birer ortadan kalkıyor. İngiliz basınının önde gelen ve saygın iki gazetesi Guardian ve Times, Galatasaray'ın Robert Pires'in transferinde mutlu sona çok yakın olduğunu iddia etti. 
Haberde, Sarı - Kırmızılı ekibin Başkanı Özhan Canaydın'ın, "Henüz resmi olarak imzalanmış bir anlaşma yok. Ama şunu rahatlıkla söyleyebilirim ki, bu transferi bitirme yolunda emin adımlarla ilerliyoruz" şeklindeki sözlerine yer verildi. 
Arsenal'in sadece 1 yıllık sözleşme uzatma teklifi nedeniyle İngiliz ekibinden ayrılmayı kafasına koyan Fransız yıldızın Türkiye'ye sıcak baktığı bildirildi. Valencia'dan teklif alan 31 yaşındaki başarılı oyuncunun, İspanya'ya gitmek istediği ancak bu kulüple sözleşme şartları üzerinde anlaşılamaması nedeniyle transferin gerçekleşmediği ifade edildi. Ayrıca Lyon'un da Pires ile ilgilendiği ancak Fransız süperstarın kariyerinin bu safhasında ülkesine dönmek istemediği kaydedildi. 
Juventus kanadında ise öncelikli hedef olan Patrick Vieira transferinde görüşmeler tıkanınca, Pires'in işi de yattı. Çünkü Galatasaray'ın istediği Fransız oyuncu, yakın arkadaşı Viera'nın adeta bonusu olarak İtalyan kulübüne transfer olacaktı. 

Gerets'in sınırı 24 

Galatasaray'ın Hocası, İstanbul'a dönüşünde 27 kişilik kadroyu, 24 futbolcuyla sınırlandıracak 

RAŞİT ALTUN 

Galatasaray'ın yeni Teknik Direktörü Eric Gerets, futbolcuları yavaş yavaş tanımaya başladı. Yapılan hazırlık maçları ve antrenmanlarda Sarı - Kırmızılılar hakkında fikir sahibi olan Belçikalı çalıştırıcının, İstanbul'a dönüşte, kadroyu 24 kişiyle sınırlandıracağı öğrenildi. 
Gerets, yeni sezonda beraber çalışacağı isimleri belirlemesinin ardından, satılması ya da kiralanmasını isteyeceği futbolcuların bir listesini de yönetim kuruluna bildirecek. Futbolcuların 24 kişilik kadroya girebilmek için yoğun tempoda çalışmaları dikkatlerden kaçmıyor. 
Sarı - Kırmızılılar'ın sabah idmanında, Roda'ya karşı oynayanlar düz koşunun ardından çalışmayı bıraktı. Sakatlıkları iyileşen Hasan Şaş ve genç oyuncu Ferhat topla çalışmalara başlarken, Roda maçında görev yapmayan futbolcular ise çift kale maç yaptı. 
Karşılaşmada, Yalçın'ın yüzünde patlayan sert top, genç stoperin burnunun kanamasına neden oldu. Kulüp doktoru Murat Çevik'in tampon yaptığı oyuncu daha sonra çalışmaya devam etti. 

İki ülke, üç şehir 

Galatasaray, yarın oynanacak Heusden Zolder maçı için aynı gün sabah saatlerinde Belçika'ya gidecek. Genk'e geçerek otele yerleşecek ve dinlenecek olan Sarı - Kırmızılılar, akşam maçı oynadıktan sonra Brüksel'e geçerek havalimanı oteline yerleşecek. Kafile cumartesi sabahı ise İstanbul'a uçacak. 
Sportif Direktör Bülent Tulun, bu kadar uzun yolculuklar yapma nedenini diğer takımların henüz sezonu açmamalarına bağladı. Tulun, "Biz sezonu erken açtığımız için Hollanda takımlarıyla yakın bölgelerde maç yapma imkanımız olmadı. Bu nedenle diğer ekiplerin yer aldığı bölgelerde maçlar yapıyoruz" dedi. 

Sahada kriz 

Cim - Bom'un kamp yaptığı Golden Tulip Otel'de, takım sayısı üçe çıkınca antrenman sahası krizi baş gösterdi. Galatasaray'ın dışında, Çaykur Rizespor ve Hollanda ekibi Twente de otele yerleşince, sabah idmanı sırasında saha krizi baş gösterdi. Bu nedenle Sarı - Kırmızılılar, kamp yerinden 5 kilometre uzaklıktaki başka bir sahada antrenman yaptı. 

Mondi işi uzattı 

CONCACAF Konfederasyonu'nun düzenlediği Gold Cup'ta mücadele eden Mondragon'un forma giydiği Kolombiya son maçında Trinidad Tobago'yu 2-0 yenerek, mucizevi bir şekilde çeyrek finale yükseldi. İlk iki maçını kaybeden Güney Amerika temsilcisi, Trinidad'ı kolay geçerek, en iyi iki üçüncü arasına girerek, ilk sekize kaldı. Trinidad karşısında 90 dakika görev alan Mondragon başarılı performansıyla göz doldurdu. Kolombiya çeyrek finalde 17 Temmuz'da Houston'da Jamaika ile karşılaşacak. Böylece Galatasaray kampına katılması beklenen Mondi'nin dönüşü yine uzadı. 

Aslan 12'den vurdu 

HALİL ÖZER 

Aslan, bedavaya aldığı Flavio Conceiçao'dan 1.2 milyon Euro para kazandı. Geçen sezon Teknik Direktör Hagi tarafından istenen ve bonservis bedeli olmadan Real Madrid'den transfer edilen Brezilyalı futbolcu, geçen sezon bir türlü istenen performansı ortaya koyamamıştı. Rumen teknik adamın gitmesi üzerine Galatasaray'da mutsuz olduğunu öne süren Conceiçao Yunan Panathinaikos takımıyla anlaşma sağladı. 
Teknik Direktör Gerets'in istemesine rağmen gitmekte kararlı olan Conceiçao ile anlaşan Yunan ekibi, Galatasaray ile masaya oturdu. İki kulüp arasındaki sıkı pazarlığın ardından, Cim - Bom, 1.2 milyon Euro Yaklaşık 2 trilyon lira karşılığında sambacının bonservisini vermeyi kabul etti. Bu arada önceki gün Atina'ya giderek, Panathinaikos ile anlaşma imzalayan Brezilyalı oyuncu dün Yeşil-Beyazlılar'ın İtalya kampına katıldı. 

Kombineler satışa çıktı 

Galatasaray, kombine kart satışlarına bugün başladı. Ali Sami Yen Stadı ve Atatürk Olimpiyat Stadı için kullanılacak kombinelerin, Ali Sami Yen Stadı Şeref Salonu'ndan yapılacağı açıklandı. Geçen yılla aynı fiyatı taşıyan kartların haftanın 7 günü satışta olacağı ifade edildi. 


</TEXT>
</DOC>
