<DOC>
<DOCNO> 383690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sonyas07.html </URL>
<DATE> 2005/10/03/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Gök kararacak Güneş bugün tutuluyor 
</HEADLINE>
<TEXT>

     AP ve AA 

      Güneş tutulması bugün. Ay dört saat boyunca Güneş'in yüzde 95'ini örtecek. Türkiye de tutulmayı saat 11.30-14.15 arasında 'parçalı' olarak izleyebilecek Güneş tutulması sırasında Ay'ın gölgesi, Kuzey Atlantik Okyanusu'ndan başlayarak, yaklaşık dört saat içinde Portekiz, İspanya, Batı Akdeniz, Cezayir, Tunus, Libya, Çad, Sudan, Kenya ve Somali'yi geçerek Hint Okyanusu'na ulaşacak. 
     Bu gölgenin geçtiği yerlerde tutulma, 'halkalı Güneş tutulması' şeklinde izlenecek. Bu yerlerden bakıldığında Ay, Güneş'in tam önünden geçerken görülecek. Ancak Ay'ın görünen büyüklüğü, Güneş'ten daha küçük olacağından, tutulmanın ortasında Güneş, Ay'ın çevresinde ışıklı bir halka biçiminde görünecek. 
     Gün ışığının azalmasıyla birlikte ısının az da olsa düşeceği açıklandı. En uzun tutulma süresi ise Sudan'da olacak. 
     Tutulma sırasında Güneş'in yüzde 95'i örtülecek. Afrika'nın güneybatı ucu dışında her yerinden, Avrupa, Ortadoğu, Pakistan ve Hindistan'da da Güneş tutulmasının parçalı evreleri gözlemlenebilecek. 
     Parçalı Güneş tutulması, yaklaşık 11.30-14.15 saatleri arasında Türkiye'den de izlenebilecek. Türkiye'de gözlem yapılan yere göre, Ay, 12.40-13.00 saatleri arasında Güneş'in yüzde 20'si ile yüzde 45'ini kapatmış olacak. Tutulmanın oranı, Güney Ege ve Batı Akdeniz'de yüzde 45'e kadar ulaşırken, Doğu Karadeniz'de yüzde 20'lerde kalacak. TÜBİTAK, tutulma sırasında Güneş'e özel filtreler kullanılmaksızın teleskop, dürbün gibi optik bir aletle bakılmaması konusunda uyardı. Güneş'in yüzde 99'u örtüldüğünde bile kalan yüzde 1'lik kısmın parlaklığı, dolunayın parlaklığından 10 bin kat fazla. 
     Sonraki ilk tam Güneş tutulması, 29 Mart 2006'da olacak. Bu tutulma Türkiye'den tam olarak izlenebilecek. 
     
</TEXT>
</DOC>
