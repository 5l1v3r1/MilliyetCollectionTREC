<DOC>
<DOCNO> 362338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sondun10.html </URL>
<DATE> 2005/07/19/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Haytan tayfunu Çin'e doğru ilerliyor 
</HEADLINE>
<TEXT>

     LEVENT ULUÇER Pekin DHA 

      TAYVAN'da hayatı felç eden ve 1 kişinin ölümüne, 34 kişinin de yaralanmasına neden olan Haytan Tayfunu Çin'e doğru ilerliyor. 
     Tayvanlı yetkililer, saatte 227 kilometre hızla esen tayfunun neden olabileceği ani sel baskınları ve toprak kaymalarına karşı halkı uyarırken, ülkede en az 1 kişinin tayfun nedeniyle hayatını kaybettiği, 34 kişinin de yaralandığı bildirildi. Ölü bulunan 2 kişinin ise ölüm nedeninin tayfun olup olmadığının araştırıldığı kaydedildi. Tayfun nedeniyle Tayvan'da 1 milyon 360 bin kişi evini terk etmek zorunda kalırken, afetin etkili olduğu bölgelerde ekili alanların tahrip olduğu, ayrıca enerji sıkıntısı çekildiği açıklandı. 
     
     SON 5 YILIN EN ŞİDDETLİ TAYFUNU 
     Meteoroloji yetkilileri, tayfununun ülkede son 5 yılda etkili olan en şiddetli afet olduğunu açıkladı. Afet nedeniyle 100'ü uluslararası olmak üzere toplam 500 uçak seferi de iptal edildi. Yetkililer ayrıca Çin'den denize açılan 4 bin 800 balıkçıyı da Tayvan limanlarında koruma altına aldı. 
     Tayfunun Çin'e doğru ilerlediği haberleri gelirken, Çinli yetkililerin Zhejian Zıcien ve Fujian Fucien eyaletlerinin kıyı şeridinde yaşayan 660 bin kişiyi bölgeden tahliye ettiği öğrenildi. 
     Geçen yıl Rananim Tayfunu nedeniyle 47 kişinin hayatını kaybettiği Çin'in Wenzhou kentinde ise yetkililer su bentlerini iyileştirerek açık denizlerdeki balıkçı teknelerini geri çağırdı. 
     
</TEXT>
</DOC>
