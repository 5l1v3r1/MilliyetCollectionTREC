<DOC>
<DOCNO> 393717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sondun43.html </URL>
<DATE> 2005/11/10/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Roma'da ilk Atatürk anıtı... 
</HEADLINE>
<TEXT>

     İtalya'nın başkenti Roma'da, ölümünün 67. yıldönümünde Atatürk'ün anısına ilk özel anıt dikildi. 
     Atatürk'ün ''Yurtta sulh, cihanda sulh'' vecizesinin İtalyanca çevirisi olan ''Pace in patria, pace nel mondo'' ibaresinin, kaide üzerine yerleştirilmiş bir açık kitabın sayfalarına nakşedilmesinden oluşan anıt, basın toplantısı ve tören eşliğinde Eur Parkı'na yerleştirildi. 
     Roma Büyükelçisi Uğur Ziyal, basın toplantısında, İtalyanların 1976'da bir meydana Atatürk'ün adını verdiklerini hatırlatarak, ''Bugün ise aynı meydanın hemen yanı başındaki parka, Atatürk'ün anısına, ulusuna ve insanlığa çağrısını içeren 'Yurtta sulh, cihanda sulh' deyimini taşıyan anıtı yerine koymak üzere bir araya gelmiş bulunuyoruz. Bu anıt, hem Atatürk'e saygıyı, hem de Türk-İtalyan dostluğunu simgeliyor'' dedi. 
     Büyükelçi Ziyal, Atatürk'ün bu sözünün Türkiye'nin özellikle dış politikasında da bir temel mülahazaya dönüşmüş olduğuna işaret ederek, şöyle konuştu 
     ''Gerçekten de Türkiye Atatürk'ün bu sözünü tuttu ve Türkiye Cumhuriyeti kuruluşundan bu yana -Kore'deki BM harekatı dışında- hiçbir savaşta yer almadı. Bu sulh döneminde Türk toplumu önemli gelişmeler kaydetti. Sadece şunu belirteyim Mevcut trendler devam ederse, Türkiye'nin üç-dört yıl içinde sadece Kopenhag değil, Maastricht kriterlerine de ulaşabileceği birçok uzmanın görüşüdür''. 
     Anıta mekan tahsisi yapan ve EUR semtindeki park ve kültürel varlıklardan sorumlu EUR Şirketi'nin murahhas azası Prof. Mauro Miccio ise törendeki konuşmasında, Atatürk'ün vecizesinin günümüz dünyası için de bir mesaj olduğunu belirttikten sonra, sözlerini şöyle sürdürdü 
     ''Bugün takdim ettiğimiz anıt, Türkiye'de laikleşme sürecini, din özgürlüğünü ve kadın haklarını tanıma uygulamalarını başlatmış olan Atatürk'ün anısına sadece bir saygı eylemi gibi algılanmamalıdır. Bu vecize, çatışmalar ve sosyal gerilimlerle dikkatleri çeken günümüz dünyası ve bizim toplumumuz için de olumlu bir sinyal olarak yorumlanmalıdır''. 
     EUR Şirketi'nin Genel Merkezi'ndeki basın toplantısının ardından EUR Parkı'nda Atatürk'ün anısına dikilen anıtın açılışı gerçekleştirildi. Anıt, Roma'nın modern semtlerinden biri olan EUR'daki görkemli parkın, Mustafa Kemal Atatürk Meydanı'nın bulunduğu kesimde yer alıyor. 
     Roma'da Atatürk'ün anısına dikilen anıt, Carrara'lı ünlü İtalyan heykeltıraş Luciano Massari'nin imzasını taşıyor. Eserin sanat yönetmenliğini ise İtalya'da ''mermer ve taşların şairi'' olarak tanınan Marco Rotelli yaptı. Eserin materyali konumundaki mermer, Carrara'dan Cave Michelangelo tarafından hediye edildi. 
     Türkiye İhracatçılar Birliği, Roma'ya dikilen anıtın ana sponsoru konumunda. İtalya-Türkiye Dostluk Birliği ve Mare Nostrum Vakfı da projenin ek sponsorları arasında yer alıyor. 
     
</TEXT>
</DOC>
