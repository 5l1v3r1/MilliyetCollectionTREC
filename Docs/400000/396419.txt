<DOC>
<DOCNO> 396419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/guncel/axgun01.html </URL>
<DATE> 2005/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayallerini bomba yok etti 
</HEADLINE>
<TEXT>


El Kaide'nin Levent'teki HSBC binasına 20 Kasım 2003'te düzenlediği bombalı saldırıda eşini yitiren Döndü Yıldırım, "Hayallerim paramparça oldu" dedi 

SERHAT ÜNAL İstanbul 

SAFRANBOLULU Döndü Yıldırım 28 ile hemşerisi Selahattin Yıldırım'ın 32 yolları Mecidiyeköy'de çalıştıkları bilgisayar şirketinde kesişti. İşyerinde tanışan Döndü ile Selahattin 2001'de evlendi. Döndü çaycılık, eşi şoförlük yapıyordu. Ta ki 20 Kasım 2003'e kadar. Döndü Yıldırım, hayatını ve hayallerini paramparça eden günü şöyle anlattı 

24 gün direndi 
"O gün Selahattin'i, Levent'teki bir banka şubesine gönderdiler. Kısa süre sonra benim de aynı bankaya gitmem istendi. Selahattin'i aradım. 'HSBC önünde buluşalım' dedim. Levent'e geldiğimde ortalık cehenneme döndü. Panik içinde cep telefonundan aradım, yanıt yoktu. Patlamanın olduğu yere koştum, Selahattin İstinye Devlet Hastanesi'ne kaldırılmıştı." 
"Hastaneye gittiğimde ameliyattaydı. İyileşiyordu ama sonra işler kötüye gitmeye başladı. Sırtında demir parçası unutulmuştu. İkinci ameliyatı oldu, 'iyileşiyor' derken 24. günde ölüm haberi geldi." 
Hayatının bir anda değiştini anlatan Yıldırım, "Şirket, yardım olarak bana bir avukat tuttu. 4-5 ay sonra işten çıkardıkları gibi avukat da açılan davadan çekildi. 5 aylık maaşım ve 6 yıllık tazminatım da verilmedi. 'İflas ettik' diyerek şirketi kapattılar" dedi. 

'Kusurumuz yok' 
Yıldırım'ın suç duyurusu üzerine 2 doktor hakkında 5 yıla kadar hapis istemiyle dava açıldı. Doktorlar ifadelerinde, röntgen cihazının hastanenin bilgisi dahilinde çalışmadığını, kusurları olmadığını savundu. Bu davayla yetinmeyen Yıldırım, Sağlık Bakanlığı'na 175 bin YTL manevi, 125 bin YTL de maddi tazminat davası açtı. Bakanlık, hizmet kusuru bulunmadığını savundu. 

Çantasında taşıyor 

Patlamadan sonra olay yerinden bir - iki kez geçtiğini, bakmamak için yüzünü çevirdiğini anlatan Yıldırım, "Şimdi bir huzurevinde çalışıyorum. Aldığım maaş ve babamın emekli aylığıyla geçiniyoruz. Selahattin'in vücudunda unutulan demir parçasını yanımda taşıyorum. Selahattin'in ölümüne neden olanların cezalandırılması biraz olsun acılı yüreğime su serper" diye konuştu. 



</TEXT>
</DOC>
