<DOC>
<DOCNO> 369035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/sontur12.html </URL>
<DATE> 2005/08/11/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Elektrik direğinde can verdi 
</HEADLINE>
<TEXT>

     
     Ahmet AKTAŞ ÇEŞME İzmir , DHA 
     
İZMİR'in Çeşme İlçesi'nde, kontrol için direğe çıkan elektrikçi elektrik akımına kapılarak yaşamını yitirdi. Evli ve 1 çocuk babası olan Hakan Toksöz'ün cesedi, asılı kaldığı elektrik direğinden itfaiye ve Tedaş ekiplerince indirildi. 
     Olay, bugün saat 14.00 sıralarında Çarşı içindeki Balıkhane Sokağı'nda meydana geldi. Akım Elektrik adlı işyerinde çalışan 28 yaşındaki Hakan Toksöz, kendisinden yardım isteyen bir tanıdığına ait çarşıdaki giyim mağazasına gitti. Çevredeki voltaj düşüklüğü sorununun nedenini belirlemek isteyen Hakan Toksöz, kontrol etmek için elektrik direğine çıktı. 
     Direkteki tel bağlantılarını inceleyen elektrikçi Toksöz elektrik akımına kapıldı ve olay yerinde can verdi. Tırmandığı yerde yaşamını yitiren Toksöz, yaklaşık 20 dakika direkte asılı kaldı. 
     Toksöz'ün cansız bedeni, uzun süren uğraşlar sonucunda itfaiye ve Tedaş ekiplerince aşağı indirildi. Hakan Toksöz'ün cenazesi, Çeşme Alper Çizgenakat Devlet Hastanesi Morgu'na kaldırıldı. Hastaneye gelen eşi Aysun Toksöz, annesi Fadime Ana Tokgöz ve yakınları sinir krizi geçirdi. 
     
</TEXT>
</DOC>
