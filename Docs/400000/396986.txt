<DOC>
<DOCNO> 396986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sondun29.html </URL>
<DATE> 2005/11/22/ </DATE>
<TIME> 23.10 </TIME>
<AUTHOR>  </AUTHOR>
<HEADLINE>
Bush'a suikast planı yaptığı iddia edilen edilen şahıs suçlu bulundu 
</HEADLINE>
<TEXT>

     ABD'de Ürdün asıllı Ahmed Ömer Ebu Ali, ABD Başkanı George Bush'a suikast planı yapmaktan suçlu bulundu. 
     12 üyeli federal jürinin, ABD'de doğup büyüyen ve Amerikan vatandaşı olan 24 yaşındaki Ebu Ali'yi, El Kaide örgütüne katılmak, bu örgüte yardım etmek ve Bush'u öldürmeyi planlamak dahil olmak üzere hakkındaki 9 suçlamadan suçlu bulduğu bildirildi. 
     Ömür boyu hapse mahkum edilebilecek olan Ebu Ali'nin cezasının 17 Şubat 2006 tarihinde verileceği belirtildi. 
     Suudi Arabistan'da 2003 yılı haziran ayında üniversitede eğitim gördüğü sırada tutuklanan, El Kaide örgütüyle bağlantısı olduğu ve Bush'u öldürmeyi planladığını itiraf ettiği belgeleri imzalayan Ebu Ali, 20 ay bu ülkede göz altında tutulduktan sonra yargılanmak üzere ABD'ye gönderilmişti. 
     Ebu Ali, söz konusu belgelerde, El Kaide üyeleriyle birlikte Medine'deki bir hücre evinde Bush'u nasıl öldürebileceğinin planını yaptıklarını ve ABD'de yapılabilecek 11 Eylül benzeri saldırılar konusunda konuştuklarını açıklamıştı. 
     Savcılar, Ebu Ali'nin amacının, 11 Eylül saldırılarının planlayıcısı olduğu sanılan Muhammed Atta gibi hareket etmek olduğunu savunurken, sanık bu itirafları Suudi güvenlik güçlerinin işkencelerine son vermeleri için uydurduğunu söylemişti. Suudi yetkililer, Ebu Ali'nin işkence gördüğüne ilişkin iddiasını reddederken, Amerikalı savcılar bu yönde bir kanıt bulunmadığını bildirmişlerdi. 
     
</TEXT>
</DOC>
