<DOC>
<DOCNO> 357785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/yazar/bila.html </URL>
<DATE> 2005/07/03/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Üniversiteye girişte yeni sınav sistemi 
</HEADLINE>
<TEXT>


Her yıl yaşandığı gibi bu yıl da üniversiteye giriş sınavı sonrasında katsayı tartışması gündemin ilk sıralarına taşındı. 
Hükümet ile YÖK arasında sert tartışmalar yapıldı. 
YÖK, imam hatip liseleri ekseninde yapılan tartışmalara "katsayıların değişmeyeceği" kararını açıklayarak nokta koydu. Tartışma siyasi boyutta sürüyor. 
Katsayıları değiştirmeyen YÖK, bu arada sınav sisteminde değişikliğe gitti. Bu yıla kadar soru kapsamı dışında tutulan lise üçüncü sınıf müfredatından da soru sorulacağını açıkladı. Ayrıca sınavın iki kısımdan oluşacağını, birinci kısımda 120 soru, ikinci kısımda 60 soru yer alacağını duyurdu. Sınavın ilk kısmında 120 soru için 120 dakika verileceğini, 60 soruluk ikinci kısmın da 60 dakika süresi olacağını bildirdi. 
Bu sınav sistemi 2006'da uygulanacak... 

İki aşamalı mı, değil mi 
YÖK ve ÖSYM'den bugüne kadar yansıyan bilgiler bütün sorulara yanıt vermiyor. 
Açıklanan sistem, sınavın iki aşamalı mı yoksa tek aşamalı mı olduğu sorusunu doğurdu. Tek bir sınav yapılacak ama 120 ve 60 soruluk iki kısımdan oluşacak. 
Bu daha önce uygulanan iki aşamalı sınav sistemini anımsatıyor. Önce "seçme" sonra "yerleştirme" sınavlarının yapıldığı dönemde, ilk sınavda genel bir yoklama yapılıyor, bu sınavı aşanlar ikinci sınavda daha çok bilgiye dayalı bir soru sistemiyle fakültelere yerleştiriliyordu. Bu sınav öğrencilerin alan başarısını esas alıyordu. 
Açıklanan sistem birbirinden kopuk iki sınav öngörmüyor ama iki kısım öngörüyor. İkinci kısım daha çok iki aşamalı sistemdeki gibi alan sorularından oluşacak. Birinci kısma göre daha çok bilgiye dayanacak ve daha zor olacak. 
Bu bilgiler ışığında yanıtlanması gereken sorular şöyle sıralanabilir 

1 İki aşamalı sınav sisteminin uygulandığı dönemde, ikinci sınavın zorluğu dikkate alınarak, toplam sınav süresi 3,5 saatti. Yeni açıklanan sistemde ise 3 saat korunuyor. Eğitimciler, ikinci kısımda yer alacak 60 sorunun gerektirdiği bilgi ve zorluk dikkate alındığında 60 dakikanın yetmeyeceği kaygısı taşıyorlar. Bu sürenin artırılması söz konusu olacak mı 
2 Sınav 120-60 soru ve dakika olarak ayrılacak, ancak tek sınav olarak yapılacak. Bu durumda öğrenciler soruları yanıtlamaya istedikleri bölümden başlayarak, 180 dakikayı kendi tercihleri doğrultusunda kullanabilecekler mi Örneğin, sınava ikinci kısımdan başlayabilecekler mi, birinci kısım için ayrılan 120 dakikadan ikinci kısma zaman aktarabilecekler mi 
3 Eğer 120 dakikalık ilk kısım ile 60 dakikalık ikinci kısım kesin bir çizgiyle ayrılacaksa, iki kısmın soruları bir kitapçıkta mı yer alacak, yoksa iki ayrı kitapçık ve iki ayrı cevap kağıdı mı verilecek İki kısmın sorularının da yer aldığı tek kitapçık, ama sadece birinci kısmın cevap kağıdı verilecekse, öğrenci 120 dakikalık birinci kısımdan tasarruf edeceği süreyi, ikinci kısmın sorularını kitapçık üzerinde çözüp işaretlemek için kullanabilecek mi 
4 Yeni sınav sisteminde alanlara göre soru sayıları da değiştiriliyor. İki kısımdaki soruların toplamı itibariyle sayısal öğrencileri için matematik ve fen soruları, sözel öğrenciler için Türkçe ve sosyal sorularının sayıları artmış oluyor. Bu durumda, puan hesaplanırken derslerin ağırlıkları değiştirilecek mi 
5 Daha önce ortak alan olarak saptanan alanlardan tercih yapılması mümkünken, yeni sistemde ortak alan tercihi yapabilmek için ikinci kısımdaki alan sorularının ilave olarak yapılması gerekiyor ki bu toplam soru adedini 180'den 210'a çıkarıyor. Bu durum, 2 yıldır eski sisteme göre hazırlık yapan ve lisede alan tercihini buna göre belirlemiş olan öğrenciler açısından bir hak ihlali doğurmuş olmaz mı 

Yeni sistemin liseye yeni başlayacak öğrencilerin mezuniyet yılına denk gelecek şekilde yürürlüğe girmesi, yatay ve dikey adalet açısından en uygun durum olurdu. 
Bu yapılmadığına göre, eski sisteme göre kendini hazırlamış ancak sistemle sınava girecek olan öğrenciler için bu soruların zaman yitirilmeden ve tereddüt yaratmayacak biçimde yanıtlanması gerekiyor. 



</TEXT>
</DOC>
