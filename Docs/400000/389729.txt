<DOC>
<DOCNO> 389729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/yazar/gureli.html </URL>
<DATE> 2005/10/26/ </DATE>
<TIME>  </TIME>
<AUTHOR> Nail GÜRELİ  </AUTHOR>
<HEADLINE>
Eğitimde imece coşkusu 
</HEADLINE>
<TEXT>


Ayten Gözü emekli öğretmen. Meral Ayan Merkez Bankası'nda memur. Adalet İnanç bir ihracat firmasında çalışıyor. Üçünün ortak paydası, Milliyet'in "Baba Beni Okula Gönder" seferberliğine kendi olanakları çerçevesinde bağış yaparak katılmış olması. Kendileriyle Ağrı'nın Hamur ilçesinde yapılan Kız Öğrenci Yurdu'nun açılış töreninde tanıştık. 
Onların söyleyecekleri, aynı seferberliğe katılan binlerce insanın düşüncesinin ip uçlarını vermez miydi 
Ayten Gözü 27 yıl Ankara'da öğretmenlik yaptıktan sonra emekli olmuş. Yetişkin, meslek sahibi 2 oğlu var. 
"Ben köy yaşantısını bilmiyordum, diyor. İlk kez Bilecik'te köy yaşamını gördüm. İnsanlara yardımcı olmanın, paylaşmanın güzelliğini orada tanıdım. 
Ben okumuş insanı, hele kızların okumasını çok önemsiyorum. Okuyan insanın iyi bir yurttaş olacağına inanıyorum. Okumuş annelerin yetiştireceği çocuklar çok önemli. Bu bakımdan Milliyet'in başlattığı 'Baba Beni Okula Gönder' seferberliğine ilgi duydum. Zaten Milliyet çok büyük işlere imza attı. Çanakkale Abidesi, Temiz Toplum kampanyası ilk aklıma gelenler." 
Ankara'da bir ihracat firmasında çalışan Adalet İnanç, "Eğitimi sağlık kadar önemsiyorum, diyor, hatta sağlıktan daha önemli. Hele kız çocuklarının okuması. Bir toplumda erkeklerin adam olması için, kadınların çok iyi eğitilmesi gerek. Toplumun bir adım ileri gitmesinin başlıca kriteri eğitim. Başka şansımız yok." 
Meral Ayan'ın okuma-yazma bilmeyen annesi 4 çocuğunu da okutmuş. Meral Hanım'ın eğitime verdiği önemde bunun da payı olmalı. Bu seferberliğe katkısında Milliyet'e ve ÇYDD'ye duyduğu güvenin rol oynadığını söylüyor. 
Hamur'da olumlu bir işin toplumun çeşitli katmanlarınca nasıl coşkuyla benimsendiğini gördük. Çağdaş Yaşamı Destekleme Derneği Başkanı Prof. Dr. Türkan Saylan'ın ekibinden Hamur'a gelen Lale Platin ve Ali Gürbüz ile ÇYDD'nin Kars Temsilcisi Ercan Bozkurt'taki imece heyecanına Vali Nevzat Turhan'ın, Belediye Başkanı İsmet Aslan'ın gayretlerinin sonucunu almaktan duyduğu mutluluğa tanık olduk. 
Sanatını bu toplumsal imeceye özveriyle harç yapan Emre Altuğ'un "Şimdi eğlenmek hakkımızdır" diyerek söylediği şarkılarla topluluğu coşturması görülmeye değerdi. 
Bir son söz 
Cumhuriyet'i koruma ve kollamanın yolu, medreseden değil çağdaş eğitimden geçer. 

Bir şiir 
Dizelerimiz Serkan Ozan Özağaç'ın Ağrılar Kitabı'ndan 
"Birbirine değmesin diye bulutların düşleri Göğü boş tuttum. Söylenmiş tüm sözcükleri ayıkladım derinlikten." 



</TEXT>
</DOC>
