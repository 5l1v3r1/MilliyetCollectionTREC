<DOC>
<DOCNO> 395309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/guncel/gun03.html </URL>
<DATE> 2005/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve dava açıldı 
</HEADLINE>
<TEXT>


Van Yüzüncü Yıl Üniversitesi Genel Sekreter Yardımcısı Arpalı'nın intiharından 2 gün sonra, aylardır beklenen dava açıldı. Rektör Aşkın ile 9 sanık hakkında 8-21 yıla kadar hapis cezası isteniyor 

FEYAT ERDEMİR Van DHA 

Van Yüzüncü Yıl Üniversitesi YYÜ Genel Sekreter Yardımcısı Enver Arpalı'nın mahkeme önüne bile çıkamadan 4 ay cezaevinde tutuklu kaldıktan sonra intihar etmesinden 2 gün sonra, aylardır beklenen dava açıldı. 
Van Cumhuriyet Başsavcısı Kemal Kaçan, Tıp Fakültesi'ne 25 milyon dolarlık cihaz alımıyla ilgili olarak, aralarında tutuklu Rektör Prof. Dr. Yücel Aşkın'ın da bulunduğu 10 sanık hakkında 232 sayfalık iddianame hazırlandığını açıkladı. İddianamede, Aşkın ile 9 sanık hakkında 8-21 yıl arasında hapis cezası talep edildi. 

Aşkın'a 3 suçlama 
Kaçan, "Çıkar amaçlı suç örgütü oluşturmak", "tehdit ve baskıyla ihaleye fesat karıştırmak", "resmi evrakta sahtecilik" suçlamalarıyla tutuklanan Aşkın ve diğer sanıklarla ilgili soruşturmanın "ancak tamamlanabildiğini" söyledi. 11 Temmuz'da tutuklanan Arpalı'nın pazar günü cezaevinde intihar etmesinden sonra sanık sayısının 10'a düştüğünü belirten Kaçan, şunları söyledi 
"İddianamede 11 sanık vardı. Ancak Arpalı'nın ölümüyle sayı 10'a düştü. İddianamenin Arpalı'nın ölümünden sonraya denk gelmesinin ilgisi yok. Dosya zaten Şeker Bayramı arifesinde tamamlanacaktı. Cuma günü bitirilecekti, ancak bitmedi. Bugün dün bitirebildik. İddianameyi basına açıklamayacağız." 

İşte iddialar 
Van Başsavcılığı'nın İspanyol Expansion firmasından tıbbi cihaz alımı ihalesinde yolsuzluk yapıldığı iddiasıyla 5 Nisan'da başlattığı soruşturmanın iddianamesi, öğleden sonra Ağır Ceza Mahkemesi'ne gönderildi. İddianamede Aşkın ve diğer sanıklar için "maddi çıkar sağlamak amacıyla çete oluşturmak" suçundan 2-6 yıl, "resmi evrakta sahtecilik" suçundan 3-8 yıl, "ihaleye fesat karıştırmak" suçundan da 3-7 yıl hapis cezası istendi. 
Kaçan, Arpalı'nın intiharının ardından cezaevi yönetimi hakkında da soruşturma başlatıldığını belirterek, "Adalet Bakanlığı'ndan cezaevi müfettişi sıfatı taşıyan 2 kontrolör inceleme yapıyor. Çalışmalar sürüyor. Çamaşır ipi, mahk m ve tutuklulara mevzuat gereği veriliyor" dedi. 

Teziç Adım atıldı 
YÖK Başkanı Prof. Dr. Erdoğan Teziç, "Hiç olmazsa yargılama süreci başlamış oldu. Bu aşama da bir adımdır" diye konuştu. Teziç, iddianamenin daha önce hazırlanması halinde Arpalı'nın canına kıymayabileceği sözleri üzerine de, şöyle konuştu "Bilemem. Mevcut durumda yargı süreci başladıysa yapılması gereken yapıldı demektir." 

Baykal Bu onur patlaması 

ANKARA Milliyet 
CHP Genel Başkanı Deniz Baykal, Enver Arpalı'nın cezaevinde yaşamına son vermesini "onur patlaması" olarak nitelendirerek, "Bu intihar, hukukun içine düştüğü aczi, yetersizliği sergilemiştir" dedi. Baykal, dün CHP grubunda yaptığı konuşmada, şöyle dedi "İddianame 4 aydır niye hazırlanamıyor, delil yokken niye tutuklama yapıldı Bunlar, adaletin tehlikeli şekilde yozlaştığını gösteriyor. İddianame hazırlanması için intihar mı gerekiyordu Van'da çete var deniyor, Şemdinli'de yok mu Çürüyen adalettir." 

Düğünde tutuklanmaktan korktu 

AYDIN HASAN Ankara 
Cezaevinde intihar eden YYÜ Genel Sekreter Yardımcısı Enver Arpalı'nın ölümünün ardından dramatik bir öykü çıktı. 
Van Başsavcılığı, 5 Nisan'da soruşturma başlattı. Soruşturma sürerken Arpalı, Çankaya Üniversitesi Elektronik ve Haberleşme Mühendisliği'nde öğretim görevlisi olan Çağlar Arpalı ile yine aynı üniversitede görev yapan Serap Arpalı'nın 9 Temmuz'daki düğünü için Ankara'ya geldi. 11 Temmuz'da tutuklanan Arpalı'nın gergin geçen günlerinde bu düğün yaşadığı tek mutluluk oldu. 
Avukatı Hasan Akköprü, Arpalı'nın son mutlu günüyle ilgili şunları söyledi "Enver Bey'in oğlunun düğünü 9 Temmuz'da Ankara'da yapıldı. 9 Temmuz'dan önce tutuklama kararı çıkarsa, Ankara'da düğün sırasında polisler gelip kendisini alabilirdi. İtiraz dilekçesine düğün davetiyesini de ekledik. 'Düğünden sonra kendisini ben size getireceğim. Enver Bey Van'a dönecek' dedim." 



</TEXT>
</DOC>
