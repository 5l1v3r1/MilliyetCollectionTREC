<DOC>
<DOCNO> 392386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/son/soneko11.html </URL>
<DATE> 2005/11/05/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Boyner, alışveriş cenneti Dubai'de mağaza peşinde... 
</HEADLINE>
<TEXT>

     Boyner Büyük Mağazacılık A.Ş, alışveriş cenneti Dubai'de mağaza açmak için girişimlerde bulunuyor. 
     Boyner Büyük Mağazacılık A.Ş. Genel Müdürü Aslı Karadeniz, AA muhabirine yaptığı açıklamada, geçen yılın Eylül ayında başladıkları değişim programından çok pozitif sonuçlar aldıklarını, bu dönemde yüzde 11 ciro artışı sağladıklarını ve alışveriş başına ürün adedinin yüzde 20 arttığını söyledi. 
     Karadeniz, daha önce ağırlıklı orta yaş grubu olan müşteri kitlesine gençleri de katmak istediklerini, yaptıkları değişim ile bunu sağladıklarını, değişimin ardından 120 bin yeni müşterinin mağazalarına geldiğini ve Çarşı adının unutulduğunu bildirdi. 
     
     MAĞAZA YATIRIMLARI 
     Karadeniz, 2007 yılında ciddi, yeni mağaza yatırımları olacağını, açılacak 4 yeni mağaza ile yurt içi mağaza sayılarının 32'ye çıkacağını bildirdi. 
     Yurt dışında Moskova'da mağazaları bulunduğunu hatırlatan Karadeniz, ''Oranın formülü oturdu. O formülü tekrar edebiliriz, yani formülün Rusya'nın başka şehirlerine taşıyabileceğimiz sağlıklı bir yapıya geldiğini düşünüyoruz'' diye konuştu. 
     Karadeniz, Boyner'in, Moskova'da IKEA'nın yaptığı alışveriş merkezinin içinde yer aldığını anımsatarak, şunları söyledi 
     ''Onların Rusya'nın başka şehirlerinde, 4-5 şehirde, alışveriş merkezleri açma planları var. İzinlerini aldıkça bunlar devreye girecek. Bize de teklifleri vardı, alışveriş merkezleri açacağımız yerlerde bizim iş ortağımız olur musunuz diye. Onlarla birlikte yürüyeceğiz. Onlar yaptıkça biz de bu alışveriş merkezlerinin içerisinde yer almayı planlıyoruz.'' Radar alanları içerisinde Türkiye'nin etrafındaki bütün bölgelerin bulunduğunu belirten Karadeniz, ''Örneğin Birleşmiş Arap Emirlikleri... Dubai'den de çok ciddi talep var. Bunun için Dubaili bir inşaat grubuyla çalışmaya da başladık'' dedi. 
     
     ''ALIŞVERİŞ MERKEZLERİNDEN TALEP GELİYOR'' 
     Aslı Karadeniz, perakende sektörüne girmek isteyen Dubaili grupla şu anda fiyat araştırması yaptıklarını anlatarak, şöyle devam etti 
     ''Orada bir Boyner mağazası açmak konusunda bir gelişme olabilir. Eğer fiyatlama çalışması, bizim ve onların içine sinen bir yapıya oturursa olabilir. Dubai'de çok fazla ticari arz var. Orada devamlı alışveriş merkezleri yapılıyor. Orada bir iş ortaklığına gidersek bütün bölgeyi kapsamak üzere bir iş ortaklığı yapılmış olabilir.'' Yurt dışındaki operasyonlarını bayilik olarak düşündüklerini, mutlaka yerel bir ortak bulup onunla yatırım yapmak istediklerini ifade eden Karadeniz, Doğu Avrupa'yla da ilgilendiklerini söyledi. 
     
</TEXT>
</DOC>
