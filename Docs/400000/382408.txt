<DOC>
<DOCNO> 382408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sonyas18.html </URL>
<DATE> 2005/09/28/ </DATE>
<TIME> 19.50 </TIME>
<AUTHOR>  </AUTHOR>
<HEADLINE>
Vali'den "Kitap hediye edin" genelgesi... 
</HEADLINE>
<TEXT>

     Sivas Valisi Hasan Canpolat, yayınladığı genelge ile kamu kurum ve kuruluşlarının organizasyonlarda plaket, tablo ve çiçek gibi hediyeler yerine kültür ve tanıtım hizmetlerine de katkı sağlanması bakımından kitap hediye etmelerini istedi. 
     Vali Canpolat imzasıyla kamu kurum ve kuruluşlarına gönderilen genelgede, geçmişten gelen alışkanlıklarla zaman zaman kamu kurum ve kuruluşlarınca açılış, konferans, seminer, ziyaret, yıldönümü, toplantı gibi kutlama ve organizasyonlar nedeniyle başta plaket, tablo ve çiçek olmak üzere çeşitli hediyelerin hazırlanarak, ilgili kişi ve kurumlara takdim edildiği belirtildi. 
     Genelgede, tasarruf anlayışıyla bağdaşmayan bu alışkanlıklar yerine kültür ve tanıtım hizmetlerine de katkı sağlamak bakımından, bundan böyle kitap verme uygulaması başlatılmasının uygun görüldüğü bildirildi. 
     Hediye kitap verme uygulamasında, ilin ve ilçelerin tarihini, kültürünü yansıtan yayınların öncelikli olmak üzere, kurumun ve hediyenin takdim edileceği tarafın da özelliği dikkate alınarak, bakanlıklarca önerilen yayınlara öncelik verilmesi istendi. 
     Bu uygulamanın kamu kurumlarında fiilen hayata geçirilmesinin yanı sıra il genelindeki tüm sivil toplum kuruluşlarında da yaygınlaştırılarak kısa zaman içinde bir kampanyaya dönüştürülmesi yönünde gerekli çalışmaların hassasiyetle takip edileceği kaydedildi. 
     
</TEXT>
</DOC>
