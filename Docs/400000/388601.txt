<DOC>
<DOCNO> 388601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/sonspo16.html </URL>
<DATE> 2005/10/21/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Beşiktaş yönetiminden tribünlere yanıt İstifa etmeyeceğiz 
</HEADLINE>
<TEXT>

     UEFA Kupası 2. tur H Grubu ilk maçında kendi sahasında İngiltere'nin Bolton Wanderers takımıyla 1-1 berabere kalan Beşiktaş Kulübü Basın Sözcüsü Yahya Kemal Gencer, şansızlıktan yakındı. 
     Yahya Kemal Gencer, AA muhabirine yaptığı açıklamada, maça iyi başladıklarını, ancak daha sonra eksik oyuncuların çok olması nedeniyle performanslarının düştüğünü söyledi. 
     Oyuncuların ilk dakikalarda dikkatli oynadıklarını belirten Gencer, ''İlerleyen dakikalarda takımdaki eksiklikler su yüzüne çıktı. Tümer'in ilk yarıda sakatlanmasının ardından İbrahim Toraman da sakatlandı. Bu oyuncunun yerine giren Gökhan da sakatlığı nedeniyle oyundan çıktı. Ayrıca Bolton Wanderers küçümsenecek bir takım değil. İngiltere Ligi'nde iyi mücadele eden bir ekip'' diye konuştu. 
     Taraftarların ortamı germesinin de oyuncuları olumsuz yönde etkilediğini ifade eden basın sözcüsü Gencer, şunları söyledi 
     ''Taraftarların oyuncular aleyhine tezahürat yapması performansımızda etkili oldu. Bu tip uluslararası maçlarda taraftarların takıma sahip çıkması gerekiyor. Avrupa Şampiyonlar Ligi'nde Fenerbahçe'nin Schalke 04 ile yaptığı maçta Volkan talihsiz bir gol yedi. Ancak taraftarları Volkan'ı dışlamadı ve sahip çıktı. Fenerbahçe bu moralle daha sonra bunun semeresini aldı ve gol atma başarısı gösterdi.'' 
     
     ''SEÇİMLE GELDİK, SEÇİMLE GİDERİZ'' 

     Beşiktaşlı taraftarların dünkü maç sonrası ''Yönetim istifa'' şeklindeki tezahüratlarını da değerlendiren basın sözcüsü Gencer, genel kurulda seçimle başa geldiklerini, yine seçimle gideceklerini söyledi. 
     Gencer, dışardan bağırarak yönetim kurulunun görevden ayrılmasının mümkün olmadığını ifade ederek, ''Yönetim kurulu ve başkanımız Demirören, sokaktan gelecek tepkilerle veya yönlendirmelerle görevi bırakacak şahsiyetlere sahip değildir'' diyerek sözlerini tamamladı. 
     - 
     ''BOZGUNCU HAREKETLERE PRİM VERİLİYOR'' 

     Gencer, maç sonrası bazı taraftarların tepkisiyle ilgili görüşlerini de açıklayarak, şöyle konuştu 
     ''Bazı grupların yaptığı kötü tezahürat, takımın moralini bozdu. Kendisini taraftar zanneden bir grup, takımı yanlış şekilde teşvik etmeye çalışıyor. Bunlar taraftar değil, dışarıdan yönlendirilen bir kesim. Yaptıkları hoş değil. Ayrıca Bolton Wanderers'ten bir puan almak kötü değil. Şartların olumsuzluğuna rağmen rakibimizi yenebilirdik. Bizim taraftarlarımız iyi günde Beşiktaş'ı tercih ediyor. Kötü günlerinde takıma küsüyorlar. Bu şekilde bozguncu hareketlere prim veriyorlar'' diye konuştu. 
     
     ''BAŞKA İSİMLERLE DE GÖRÜŞÜYORUZ'' 

     Yahya Kemal Gencer, teknik direktör arayışları konusunda ise ''Medyada isimleri gündeme gelen isimlerin yanı sıra, basında konuşulmayan teknik direktörlerle de görüştüklerini söyledi. 
     Beşiktaş'ın adından dolayı birçok teknik adamın kendileriyle çalışmak istediğini vurgulan Gencer, ''Zaman olarak teknik direktör konusunda geç kalmış olabiliriz. Ancak çeşitli isimler üzerinde duruyoruz. Yönetim kurulu olarak başkan Yıldırım Demirören'e tam yetki verdik. Kendisi birçok isimle görüşme halinde bulunuyor. Şu anda somut olarak isim vermek doğru değil. Ancak medyada adları gündeme gelen teknik direktörlerin yanı sıra, başka isimlerle de görüşüyoruz'' diye konuştu. 
     Kadroda yer alan oyuncuların teknik kapasitesinin yeterli olduğunu, bu nedenle teknik direktörün geç gelmesinin olumsuz sonuçlar doğurmayacağını ileri süren Gencer, ''Temeli güçlü olan oyuncularda zaman faktörü olumsuz olmaz'' dedi. 
     
</TEXT>
</DOC>
