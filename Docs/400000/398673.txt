<DOC>
<DOCNO> 398673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sonsiy04.html </URL>
<DATE> 2005/11/28/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
CHP'li Öymen'den seçime hazırlık çağrısı 
</HEADLINE>
<TEXT>

     CHP Genel Başkan Yardımcısı Onur Öymen, Cumhuriyetin kurtarılması için bu hükümetin gitmesi gerektiğini belirterek, "Seçime hazırlanın" çağrısı yaptı. 
     CHP Genel Başkanı Deniz Baykal’ın çağrısı doğrultusunda harekete geçen parti yöneticileri seçim faaliyetlerine başladı. Sinop’ta bir konferans veren Genel Başkan Yardımcısı Onur Öymen, AKP iktidarında Türkiye’nin dış politikada önemli bir gerileme sürecine girdiğini, Türkiye’nin Kıbrıs gibi milli bir davada baskı altında olduğunu, askerlerin başına çuval geçirildiğini ve hükümetin sadece dini konularla ve türbanla uğraştığını anlattı. 
     Öymen, ülke içindeki gelişmelerin, dış politika ve ekonomideki gelişmelerin bu hükümetle düzlüğe çıkmasının mümkün olmadığını gösterdiğini belirterek, "Cumhuriyet’in kurtarılması için bu hükümet gitmelidir" dedi. CHP olarak bu amaçla yola çıktıklarını söyleyen Öymen, "Bu gerçekleri yurdun her tarafında, yaz kış demeden halka anlatacağız ve halkın demokratik haklarını kullanarak bu iktidara bir an önce son vermesini isteyeceğiz. Çıkış yolu 2006 yılında yapılacak bir seçimdir" diye konuştu. 
     
</TEXT>
</DOC>
