<DOC>
<DOCNO> 389402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/yasam/axyas01.html </URL>
<DATE> 2005/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kobay' olacak kanserli aranıyor 
</HEADLINE>
<TEXT>


Yaşamı tehdit eden ciddi bir hastalığı olan ancak ruhsatlı ilaçlarla tedavi edilemeyen hastalar, Sağlık Bakanlığı'nın son düzenlemesiyle, yurtdışında üretilen ruhsatsız ilaçları ücretsiz kullanabilecek 

VAHİDE YANIK Antalya DHA 

Sağlık Bakanlığı, ruhsatsız ilaçların 'gönüllü kobaylar'da denenmesini sağlayan bir düzenleme yaptı. İlaç ve Eczacılık Genel Müdürlüğü'nün 'İnsani Amaçlı İlaca Erken Erişim Programı' adıyla yaptığı düzenlemeye göre, "ciddi veya acil olarak yaşamı tehdit edici bir hastalığı olan ve bu konudaki klinik araştırmalara ulaşma şansı bulunmayan hastalara" yabancı ülkelerde yeni geliştirilen ilaçlar ücretsiz verilip deneme yapılabilecek. 

Başvuru bakanlığa 
Bu ilaçları denemeye gönüllü olan hastaların, bakanlıkça ruhsatlandırılmış diğer ilaç ve tıbbi ürünlerle tedavi edilememiş olması şartı aranacak. 
Özellikle kanser gibi kronik hastalığı olanların tedavisinde kullanılacak yöntem için hastalar adına ilaç firması ya da doktor, denenecek ilaç ile ilgili gerekli bilgiler ve hastanın doldurduğu 'bilgilendirilmiş gönüllü formu'nu da ekleyerek Sağlık Bakanlığı'na başvuracak. Başvuru uygun görülürse, firma hastaya yetecek kadar ilaç ithal edecek. 

Hasta ödemeyecek 
İlaçlar tedavi amacıyla hastalar üzerinde denenirken, çıkan yan etkiler Sağlık Bakanlığı'na düzenli olarak bildirilecek. İlacın kullanımı sırasında yapılacak rutin tetkikler haricindeki hiçbir tetkik ücreti hastaya ya da geri ödeme kurumuna ödettirilmeyecek. 



</TEXT>
</DOC>
