<DOC>
<DOCNO> 358345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/soneko25.html </URL>
<DATE> 2005/07/05/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Kretschmer Türkiye'de büyük değişiklikler oldu... 
</HEADLINE>
<TEXT>

     AB Komisyonu'nun Türkiye Delegasyonu Başkanı Hans-Jörg Kretschmer, Türkiye'de son bir kaç senede çok büyük değişiklikler olduğunu belirterek, ''Türkiye bundan bir kaç sene öncesinin Türkiyesi değil, hatta geçen senenin Türkiyesi değil'' dedi. 
     Hans-Jörg Kretschmer, 8. Avrasya Ekonomi Zirvesi'nin açılışında yaptığı konuşmada, AB'nin Türkiye'ye tam üyelik yolunda tarih vermesini tarihi bir karar olarak niteledi. 
     ''3 Ekim tarihi bir olaydır'' diyen Hans-Jörg Kretschmer, bu tarihte tam üyeliğe yönelik sürecin başlayacağına işaret etti. 
     Bir reform sürecinden geçildiğine işaret eden ve bu sürecin henüz tamamlanmadığını ifade eden Kretschmer, tamamen işlevsel bir piyasa ekonomisine sahip olmanın önemine dikkat çekti. 
     Türkiye'nin enerji konusunda anahtar rolü bulunduğunu belirten Kretschmer, enerji alanının AB müktesebatına uyumlu hale getirilmesi gerektiğini kaydetti. 
     Kadınların ekonomik kalkınmada önemini vurgulayan Kretschmer, Avrupa Birliği AB üyeliği sürecinde kadın ve insan hakları konularının da önemini vurguladı. 
     Türkiye ekonomisinin bugün çok daha iyi bir durumda olduğunu, enflasyonunun görülmemiş bir noktaya çekildiğini, ekonomik büyümede yaklaşık yüzde 10'luk bir rakamın yakalandığını kaydeden Kretschmer, ''Ama yine de gevşememek gerekiyor'' ifadesini kullandı. 
     Mali disiplinin devamının önemini vurgulayan, özelleştirmede son zamanlarda büyük başarılara imza atıldığını kaydeden Kretschmer, konuşmasında iş ve yatırım ortamının iyileştirilmesi gereğinden bahsetti. 
     Kretschmer, yerli ve yabancı yatırımlar için siyasi ve makro ekonomik istikrar, hukukun üstünlüğü ve etkin yargı sistemi gerektiğini vurguladı. 
     Enerji piyasasında liberalizasyon uygulamalarına devam edilmesini de isteyen Kretschmer, Türkiye'nin Asya, Ortadoğu ve Avrupa arasında köprü olduğunu, Türkiye'nin rolünün daha da güçlendirilmesi gerektiğini, Türkiye'nin enerjide bir geçiş ülkesi olacağını, önemli bir proje olarak nitelediği Bakü-Tiflis-Ceyhan BTC Projesi'nin de kendilerine cesaret verdiğini söyledi. 
     Konuşmasında kadın konusuna da yer veren, kadın istihdam oranının Avrupa ortalamasının yüzde 55, Türkiye'de yüzde 23 düzeyinde kaldığını belirten Kretschmer, kadınların siyasi hayata katılımının önemli olduğunu, Avrupa üyesi ülkelerde kadınların daha fazla katılımının sağlanması için kota sistemi bulunduğunu kaydetti. 
     Hans-Jörg Kretschmer, eğitimde eşitsizliğin kaldırılması ve kız öğrencilerinin sayısını artmasının, kadınların iş hayatına katılımını da yükselteceği görüşünü dile getirdi. 
     Kadınların siyasi hayata katılımı, eğitim gibi konuları kapsayan global bir çalışmada 58 ülke arasında Türkiye'nin 57. sırada bulunduğunu bildiren Kretschmer konuşmasının sonunda, AB'nin üye olan ülkelere istikrar ve barış getirdiğini ifade ederek, ''Şüpheciliğe değil, azimle çalışmaya ihtiyaç var'' dedi. 
     
     AVRASYA BİRLİĞİ 
     İstanbul Ticaret Odası İTO Yönetim Kurulu Başkanı Murat Yalçıntaş da konuşmasında, Avrasya bölgesinin enerji kaynaklarının bu bölgeyi dünya için çok önemli hale getirdiğini vurguladı. 
     Ekonomik aktivite açısından da bölgedeki büyümenin dünya için önemine işaret eden Yalçıntaş, geçen yıl Batı ülkelerinin ortalama yüzde 3.4 büyüme sağlarken, Avrasya ülkelerinde ortalamanın yüzde 8.2 olduğunu kaydetti. 
     Kaydedilen ekonomik gelişmede en önemli aktör olmalarına karşın, Avrasya ülkelerinin kendi içinde dayanışmasının yeterli olduğunun söylenemeyeceğini belirten Yalçıntaş, şöyle konuştu 
     ''Avrasya ülkelerinin birbirleri arasındaki ekonomik dayanışmanın artırılması için yapılması gereken ilk ve en önemli şey, şu anda kurulmuş olan Avrasya Birliği'ni harekete geçirmektir. Bugün dünyada, bunun çok başarılı bir örneği var. AB var ve AB komşu olduğu Akdeniz ülkeleriyle ilişkilerini geliştirmek için bir Akdeniz Birliği kurdu. Çok başarılı şeyler yapıyorlar. Dolayısıyla biz de Avrasya ülkeleri olarak kendi aramızda ekonomik, ticari ve sosyal işbirliğini geliştirmek için ve Avrasya'yı dünya ekonomisinde daha da söz sahibi hale getirmek için benzer bir Avrasya Birliği'ni bir an evvel hayata geçirmemiz lazım.'' İstanbul Sanayi Odası İSO Yönetim Kurulu Başkanı Tanıl Küçük de Türkiye'nin Avrasya ülkeleriyle olan ilişkilerde ilk yıllarda gerçekleştirilen yoğunluğun aynı şekilde sürdürülemediğini, Türk Cumhuriyetleri ile ticaretin Türkiye'nin toplam dış ticaretindeki payının yüzde 1-2 düzeyinde kaldığını kaydetti. 
     Avrasya ülkeleriyle dış ticaretin geliştirilmesi için yapılacak çok şeyin bulunduğunu belirten Küçük, BTC Projesi'ne değinerek, bu projenin bölgesel işbirliğinin en somut örneği olduğunu, bunun gelecekteki başka işbirliklerini de teşvik edeceğini kaydetti. 
     Küçük, Türkiye'nin AB tam üyelik perspektifinin bölgedeki diğer ülkeler için de önem taşıdığını, AB üyeliğinin hem Türkiye, hem Avrasya ülkeleri için yeni açılımlar getireceğini söyledi. 
     
     ALİYEV'İN MESAJI 
     Bu arada Azerbaycan Cumhurbaşkanı İlham Aliyev de toplantıya gönderdiği mesajda, Haydar Aliyev'in Avrasya ülkelerinin ilişkilerinin geliştirilmesine önem verip, desteklediğini anımsatarak, bu politikanın devam ettirildiğini bildirdi. 
     Azerbaycan ile Türkiye arasındaki ilişkilerin kuvvetlendiğini belirten Aliyev, BTC Projesi'nin realize edildiğine işaret ederek, Ceyhan'da petrolün akışını sabırsızlıkla beklediklerini kaydetti. 
     
</TEXT>
</DOC>
