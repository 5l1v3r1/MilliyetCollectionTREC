<DOC>
<DOCNO> 399354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sonspo20.html </URL>
<DATE> 2005/11/30/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Kayerispor'un golcüsü Gökhan Transferi düşünmüyorum 
</HEADLINE>
<TEXT>

     Turkcell Süper Ligi'nde 11 gole ulaşarak gol krallığı listesinde Ümit Karan'ı yakalayan Kayserispor'lu futbolcu Gökhan Ünal, ''Gol krallığı hedefim yok ama bütün forvetler benim rakibim'' dedi. 
     Sarı-Kırmızılı futbolcu Gökhan Ünal, AA muhabirine yaptığı açıklamada, gol krallığında zirveyi yakalamasından çok takımının başarısının kendisini sevindirdiğini söyledi. Bu noktaya gelmesinde en büyük katkının takım arkadaşlarına ait olduğunu, onların güzel pasları olmazsa 11 gol atmasının mümkün olamayacağını vurgulayan Gökhan, bir dönem Gençlerbirliği'nde takım arkadaşlığı yaptığı Ümit Karan'la paylaştığı gol krallığını şöyle değerlendirdi 
     '' Gol kralı olayım gibi bir düşünceden çok takımın başarısı için ter döküyorum. Bu başarıyı yakalamak isterken de goller atıyorum. İkisi paralel gelişen bir olay. Gol krallığı gibi bir hedefim yok. Tek amacım bana güvenenlerin yüzünü kara çıkarmamaktır.'' Gol krallığındaki hedefinin sadece atabildiği kadar gol atmak olduğunu, ancak ilk yarının sonunda 15 gole, sezon sonunda ise 25 gole ulaşmak istediğini anlatan Gökhan, Türkiye liglerinde oynayan bütün forvetlerin kaliteli olduğunu ve sonuçta hepsini rakip olarak gördüğünü ifade etti. 
     Ümit Karan'ın kendisi için ayrı bir önemi olduğunu ve bu futbolcuyu çok beğendiğini dile getiren Gökhan, örnek aldığını söylediği Ümit Karan'la çekişmesinin süreceğini işaret etti. 
     
     ''UEFA'YI ÇOK İSTİYORUM'' 
     Gökhan, takımının UEFA Kupası'na katılmasını çok istediğini, bunun gerçekleşmesi halinde, kendisini uluslararası karşılaşmalarda da gösterme şansını yakalayacağını ifade etti. 
     Her futbolcu gibi kendisinin de hayalinde Avrupa takımları bulunduğunu dile getiren Gökhan, ''UEFA Kupası sayesinde uluslararası maç tecrübesi yakalayacağım. Kendimi ispat etme şansım olacak, belki de bu sayede Avrupa'ya transfer olacağım'' dedi. 
     
     ''TRANSFERİ DÜŞÜNMÜYORUM'' 
     Takımının lig üçüncülüğünün tesadüf olmadığını ve ligde ilk 5 içerisinde kalıcı olduğuna inandığını belirten Gökhan, transfer söylentileri konusuyla ilgili olarak şunları söyledi 
     ''Bana gelen resmi bir teklif yok. Olsada, ilk önce kulübümle anlaşmalılar. Bunları düşünmüyorum, sonuçta Kayserispor'un sözleşmeli futbolcusuyum. Transferi değerlendirecek olan bizim yönetimimiz. Onlar değerlendirdikten sonra, bana sadece onların verdiği kararı onaylamak düşer.'' 
     
</TEXT>
</DOC>
