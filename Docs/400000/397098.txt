<DOC>
<DOCNO> 397098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sontur02.html </URL>
<DATE> 2005/11/22/ </DATE>
<TIME> 00.15 </TIME>
<AUTHOR>  </AUTHOR>
<HEADLINE>
İstanbul'da kar yağışı... 
</HEADLINE>
<TEXT>

     İstanbul'da gece saatlerinde hava sıcaklığının düşmesiyle başlayan kar yağışı, kentte yer yer etkili oluyor. 
     İstanbul Meteoroloji Bölge Müdürlüğü yetkililerinden alınan bilgiye göre, İstanbul Boğazı'nın Avrupa yakasında saat 22.00 sıralarında başlayan kar yağışı, Atatürk Havalimanı çevresinde ise gök gürültüsüyle birlikte gerçekleşti. 
     Zaman zaman etkisini artırarak devam eden kar yağışı nedeniyle bazı yerler beyaza büründü. Bazı sürücüler, kar tutan ara sokaklar ve rampalarda araçlarının patinaj yapması nedeniyle zorlandı. 
     Meteoroloji Bölge Müdürlüğü yetkilileri, kar yağışının gece yarısından sonra etkisini kaybetmesinin beklendiğini bildirdi. 
     
</TEXT>
</DOC>
