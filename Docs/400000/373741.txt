<DOC>
<DOCNO> 373741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sondun24.html </URL>
<DATE> 2005/08/29/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Dünya liderlerinin aşçıbaşıları Prag'da toplanıyor... 
</HEADLINE>
<TEXT>

     Dünya liderlerinin aşçıbaşıları, yemek tarifleri değiş tokuşları yaptıkları geleneksel toplantıları için Çek Cumhuriyeti'nde bir araya geliyor. 
     ''Şeflerin Şefi Kulübü''nün 20 üyesi, 1977'den bu yana yapılan toplantı için hafta sonunda başkent Prag'a geldi. 
     1977'deki ilk toplantıyı düzenleyen ve kulübün doğmasını sağlayan Gilles Bragard, tüm dünyadaki aşçıbaşılarıyla pek çok irtibatı olduğunu ve liderlerin aşçıbaşılarının birbirini tanımadığını fark ettiğini söyleyerek, o zamandan bu yana kulübün üyelerinin her yıl farklı bir ülkede bir araya geldiğini belirtti. 
     Kulübün, dünyadaki en özel kulüplerden biri olduğunu, üye olmak için bir liderin şefi olmak gerektiğini ve liderlerin genellikle tek şefi bulunduğunu anlatan Bragard, ancak bunun tek istisnasının Çinliler olduğunu söyledi. 
     Bragard, Çin'de her bölgenin mutfağı için ayrı bir aşçıbaşı bulunduğundan Çin liderinin 20'den fazla şefi olduğunu belirtti. Bragard, toplantıya ise 2 Çinli şefin davetli olduğunu ifade etti. 
     Yemeğin gücünün azımsanmaması, liderlerin şeflerinin diplomaside çok önemli rolleri bulunduğunu söyleyen Bragard, ''Politika insanları bölebilir, ancak güzel bir masa onları yeniden birleştirir'' dedi. 
     Bu yıl katılanlar arasında İngiltere Kraliçesi İkinci Elizabeth'in aşçıbaşısı Mark Flanagan, Güney Afrika Devlet Başkanı Thabo Mbeki'nin şefi Hilton Littel, Hindistan Başbakanı Manmohan Singh'in aşçıbaşısı Madhusudan Gupta'nın da bulunduğu kaydedildi. 
     
</TEXT>
</DOC>
