<DOC>
<DOCNO> 392819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sonsiy24.html </URL>
<DATE> 2005/11/07/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Talat, Rum kesimine göndermede bulundu 
</HEADLINE>
<TEXT>

     Kuzey Kıbrıs Türk Cumhuriyeti KKTC Cumhurbaşkanı Mehmet Ali Talat, Kıbrıs Rum tarafının KKTC ekonomisinin herhangi bir şekilde yükselmesini istemediğini belirterek, Rumların, ''Doğrudan ticaretin olmadığı bir paketteki mali yardımı bile engellediğini'' söyledi. 
     Cumhurbaşkanı Talat, bu akşam, Türk Kültürü ve Sanatı Ortak Yönetimi TÜRKSOY üyesi 12 ülkeden ressamların eserlerinden oluşan resim sergisinin açılışını yaptı. 
     Lefkoşa Atatürk Kültür Merkezi'nde yer alan ''Türk Dünyası Ressamlar Buluşması Sergisi''nin açılışına Cumhuriyet Meclisi Başkanı Fatma Ekenoğlu, Türkiye'nin Lefkoşa Büyükelçisi Aydan Karahan, KKTC Milli Eğitim ve Kültür Bakanı Canan Öztoprak, etkinlik çerçevesinde KKTC'de bulunan Gagavuz Yeri Kültür Bakanı Valentina Dermengi ile TÜRKSOY Genel Müdür Yardımcısı Mustafa Balçık katıldı. Açılışa, TÜRKSOY Genel Müdürü ve Azerbaycan Kültür Bakanı Polad Bülbüloğlu mesaj gönderdi. 
     
     MALİ YARDIM TÜZÜĞÜ 
     Cumhurbaşkanı Talat, Mali Yardım Tüzüğü'yle ilgili Avrupa Birliği tarafından yayınlanacak deklarasyona Rum yönetiminin veto koyduğu yönündeki haberler hatırlatılarak görüşlerinin sorulması üzerine şunları söyledi 
     ''Rum yönetimi, bizim Mali Yardım Tüzüğü'nden gerçekten ekonomimizi yararlandırmamızı bir anlamda engellemek için çeşitli zorluklar çıkarıyorlar. Olabilecek mali yardımların da Rum yönetiminin icazetiyle olabilmesi için çaba ortaya koyuyorlar. O yüzden Kıbrıs Türk kurumlarının herhangi bir şekilde rol aldığı veya alacağı bir mekanizmayı reddediyorlar. Buna bağlı olarak da çeşitli engeller çıkarıyorlar. O engellerinden bir tanesi bu. Veto koyduklarını, daha doğrusu tüzüğün geçmesini ertelettiklerini biliyorduk... Yalnız bu veto mudur, yoksa bir şekilde erteleme mekanizmasının çalıştırılması mıdır, tartışılabilir. Fakat sonuç aynıdır. Rum tarafı kesinlikle bizim kendi kurumlarımızın çalışmasını ve bu kurumlar aracılığıyla da mali yardımdan yararlanmamızı engellemeye çalışıyorlar. Bütün uğraşları budur. 
     Zaten bizim daha önceden hep ortaya koyduğumuz 'Doğrudan ticaret ve mali yardım birbiriyle ilişkilidir. Eğer Doğrudan Ticaret Tüzüğü geçmezse mali yardımın uygulanması çok zor olacaktır' sözlerimizi doğruluyor bu tutum. O yüzden doğrudan ticaretin olmadığı bir paketteki mali yardımı bile Rum tarafı engelliyor. Kıbrıs Türk ekonomisinin herhangi bir şekilde güçlenmesi ve belli bir düzeye gelmesini istemiyor. Onun için engel çıkarıyor. Olan budur.'' Tüzükle ilgili tartışmaların devam edeceğini kaydeden Talat, hem doğrudan ve mali yardım tüzüklerinin birlikte ele alınmasında hem de Mali Yardım Tüzüğü'nün uygulanabilir bir halde geçmesinde ısrarlı olduklarını söyledi. 
     ''İki tüzüğün birbiriyle ilişkili olduğunu, bu ilişkiyi AB Komisyonu'nun ve AB Konseyi'nin kurduğunu, Rumların 'doğrudan ticaret asla geçemez' itirazı üzerine AB'nin bu birliktelikten caymaya başladığını'' ifade eden Talat, Rumların şimdi de tüzüğün Mali Yardım Tüzüğü'nün içeriği nedeniyle engel çıkarmaya başladığını kaydetti. 
     Cumhurbaşkanı Talat, ''Zaten geçse bile bu tüzüğün uygulanması mümkün olmayacaktır. Rum tarafının bu tutumu tolere edildiği sürece, bu tüzüğün uygulanması mümkün değildir, bunu hep birlikte göreceğiz hep birlikte yaşayacağız'' dedi. 
     
     KKTC MALİYE BAKANI BRÜKSEL'DE 
     Bu arada, KKTC Maliye Bakanı Ahmet Uzun, AB Dönem Başkanlığı tarafından hazırlanan mali yardımın kullanım alanlarıyla ilgili çalışmalar yapmak amacıyla Brüksel'de temaslarda bulunuyor. 
     
     RUMLAR VETO KOYDU 
     KKTC resmi haber ajansı Türk Ajansı-Kıbrıs'ın TAK aktardığı bir haberde, Kuzey Kıbrıs'a yapılacak Mali Yardım Tüzüğü'yle ilgili AB'nin yayınlayacağı deklarasyona Rum yönetiminin veto koyduğu belirtildi. 
     Rumlar, söz konusu deklarasyonun içeriğine itiraz ettiklerini belirterek, konunun aralık ayının ilk yarısında toplanacak olan AB Konseyi'nde ele alınmasını istediler. 
     Avrupa Birliği'nin, referandumun ardından Doğrudan Ticaret Tüzüğü'yle birlikte hazırlayarak onayladığı Mali Yardım Tüzüğü, KKTC'ye 259 milyon avro mali yardım öngörüyor. Yaklaşık bir yıldan beri gündemdeki yerini koruyan Mali Yardım Tüzüğü'nün uygulanması için AB üyelerinin onayıyla deklarasyon yayımlanması gerektiği belirtiliyor. 
     Mali Yardım Tüzüğü'nün en geç 31 Aralık'a kadar onaylanmaması halinde Kıbrıs Türk tarafı, 259 milyon avronun ilk dilimi olan 120 milyon avroyu alamayacak. 
     
</TEXT>
</DOC>
