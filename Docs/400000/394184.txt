<DOC>
<DOCNO> 394184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sontur21.html </URL>
<DATE> 2005/11/11/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Açıköğretim'de 2. üniversite okumak isteyenlerin kayıtları başlıyor 
</HEADLINE>
<TEXT>

     Anadolu Üniversitesi’nin AÜ 
     açıköğretim sistemine göre eğitim verilen iktisat, işletme ve açıköğretim fakültelerinde 2. üniversite eğitimi almak isteyen öğrencilerin kayıtları 14 Kasım’da başlayacak. AÜ’nün internet sitesinde yayınlanan duyuruya göre, yükseköğretim kurumlarının örgün herhangi bir lisans programına kayıtlı öğrenciler ile bu programlardan mezun olanlar, okumakta veya mezun oldukları alanlarda olmamak üzere lisans veya ön lisans programlarının 1. sınıfına kayıt yaptırabilecek. Yükseköğretim kurumlarının örgün herhangi bir meslek yüksekokulu ön lisans programına kayıtlı öğrenciler ile bu programlardan mezun olanlar da alanları dışında sadece Açıköğretim Fakültesi ön lisans programlarının 1. sınıfına kayıt olabilecek. Bu öğretim yılında ikinci üniversite için müracaat eden adayların başvuruları, internet ve AÖF bürolarından olmak üzere iki aşamada kabul edildi. Başvuru işlemlerini tamamlayan öğrenciler, kendilerinden istenen kayıt belgelerini hazırlayarak, 14-24 Kasım tarihlerinde Açıköğretim Fakültesi bürolarına kayıtlarını yaptırabilecek. Bu tarihler arasında mazeretleri nedeniyle kayıt yaptıramayanlar, 25 Kasım’da, seçtiği Açıköğretim Fakültesi bürosuna başvurarak kayıt yaptırabilecek. Açıköğretim Fakültesi büroları 19 Kasım Cumartesi günü açık olacak ve kayıtlar kabul edilecek. İnternetten başvuru yapmak, kayıt için yeterli olmayacak. Posta ile kayıt kabul edilmeyecek. 
     
</TEXT>
</DOC>
