<DOC>
<DOCNO> 387953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/soneko32.html </URL>
<DATE> 2005/10/19/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Erdemir Genel Müdürü Personel, OYAK'tan memnun 
</HEADLINE>
<TEXT>

     Zonguldak'ın Ereğli İlçesi'nde kurulu Ereğli Demir ve Çelik Fabrikaları ERDEMİR T.A.Ş Genel Müdürü Fadıl Demirel, ''ERDEMİR'i, Ordu Yardımlaşma Kurumu OYAK yerine başkası alsaydı, emekliliklere ödenen yaklaşık 45 milyon doları kim verirdi '' dedi. 
     Demirel, gazetecilere yaptığı açıklamada, fabrikanın satış sürecinin ardından üretiminin aynen devam ettiğini, disiplinden taviz vermeden çalışmalarını sürdürdüklerini söyledi. 
     Çalışanlarını parasal teşvik sağlayarak kendi istekleriyle emekli ettiklerini, personellerinin de uygulamadan memnun kaldığını anlatan Demirel, şöyle konuştu 
     ''Şu anda emekliliği hak edenler fabrikada çalışmıyor. Tesislerimizden 704 kişi emekli oldu. Şirketimiz de bu uygulamadan karlı çıkmıştır. ERDEMİR'i, OYAK yerine başkası alsaydı, emekliliklere ödenen yaklaşık 45 milyon doları kim verirdi Fabrikayı OYAK'ın alması çok olumlu olmuştur. Biz yabancıya satışa karşı olduğumuzu daha önceleri de söylemiştik. Kurumsal sorumluluklarımızı her zaman yerine getirdik. Çalışanlarınız, müşterileriniz ve yöreniz sizden memnun değilse batarsınız. ERDEMİR işçisi doğrulardan hiçbir zaman vazgeçmeyerek üretimi aksatmaz. Fabrikalarımız rekorlar kırmaya devam ediyor.'' 
     
</TEXT>
</DOC>
