<DOC>
<DOCNO> 393434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sonsiy06.html </URL>
<DATE> 2005/11/09/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
TBMM Başkanı Arınç, vekilleri izletecek 
</HEADLINE>
<TEXT>

     TBMM Başkanı Bülent Arınç, İçtüzük’de değişiklik yaparak, milletvekilerinin silahla ateş etmeleri veya Meclis’teki kuralları çiğnemelerini izleyecek "takip kurulları" oluşturulacağını bildirdi. 
     TBMM Başkanı Bülent Arınç, Plan ve Bütçe Komisyonu’nda, milletvekillerinin bazı davranışlarından şikayetçi oldu. 
     Arınç, Meclis Başkanlığı olarak aldıkları kararlara ilk önce milletvekillerinin uymaları gerektiğini belirterek, "Ben jandarma değilim. Milletvekili arkadaşlarımın da Meclis’in kurallarını benim kadar bilmeleri lazım" dedi. 
     Arınç, Meclis’teki üyeler lokantasına milletvekilleri dışında ziyaretçi alınmaması kararı aldıklarını, ancak bir milletvekilinin yanında beş kişi ile geldiğini belirterek, "İçeri alınmayacağı söylendiğinde sistemimizi tekmeledi" dedi. Arınç, milletvekilleriyle ilgili şikayetlerini şöyle sürdürdü 
     "Başka bir arkadaş, yanındakiler lokantaya alınmayınca kendi kartını dört kere bastı. İç kulislere hala ziyaretçiler getiriliyor. Bir milletvekili Meclis’e gelirken arabasına ziyaretçi alıyor. Arkasında da iki araba dolusu ziyaretçi daha. Kapıdaki polislerimiz bunları kapıda durduruyor. Herkese ziyaretçi kartının verileceğini söylüyor. Milletvekili ’Sen benim kim olduğumu biliyor musun, bunlar benim misafirim’ diyor." Arınç, milletvekillerinin de önerdiği "Siyasi Etik Yasa" önerisi çerçevesinde, yeni hazırlanan İçtüzük taslağıyla bu tür kuralları ihlal edenler için bir takip kurulu oluşturulacağını bildirdi. Daha önce Ordu’da bir kına gecesinde AKP Grup Başkanvekili Eyüp Fatsa ile birlikte silahını ateşleyen milletvekillerinin tartışıldığını anımsatan Arınç, "Silahın bir kına gecesinde ateşlenmesine yanlıştı dedik. Meclis’te, bu tür kuralları ihlal edenler için bir müeyyide ve bunları takip edecek bir kurul olacak" dedi. 
     
</TEXT>
</DOC>
