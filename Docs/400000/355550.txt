<DOC>
<DOCNO> 355550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/spor/axspo01.html </URL>
<DATE> 2005/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
En doğru seçim 
</HEADLINE>
<TEXT>


MİLLİYET yazarları, Fatih Terim'in gelişini değerlendirdi 


Sistem getirmeli 

Attila Gökçe 

Fatih Terim kaçınılmaz biçimde yeniden bir özveri kararıyla göreve geldi. Ancak geliş biçimi, tartışmalı... Galatasaray'da Lucescu'nun, Milli Takım'da da Ersun Yanal'ın çiğnenen onuru üzerinde yürüyor. Bu durumu saptadıktan sonra Terim'le geleceğe bakalım... 
Hiç kimse, onun umudunu bir 2006 garantisi olarak yorumlamasın... Terim'in hepimizin gözünü bürüyen Almanya'daki Dünya Kupası'ndan daha da önemli olarak Milli Takım'a bir sistem ve prensip kazandırması gerekiyor. 5 yıllık anlaşma bu nedenle olumlu... Kadroya çağıracağı oyuncular kendi vizyonu ve felsefesinin de işareti olacak. Hakan Şükür'le ilgili kararını ve tavrını merakla bekliyorum... 
Ersun Yanal herşeye rağmen Milli Takım'da yararlı hizmet yapmış, ama kurban edilmekten de kurtulamamıştır. Şimdi Terim'e düşen, onun kazandırdığı kaliteleri geliştirmek ve Türk futbolunu geleceğe taşımaktır. Umarım başarılı olur... En büyük şansı kamuoyunda herkesin uygun gördüğü hoca olmasıdır. Benim bildiğim Fatih Terim, Milli Takım'la ilgili 5 kişilik bir kurulla çalışmaz. Osman Çağlıkoç, Zekeriya Alp, Davut Dişli ve Serdar Güzelaydın bir özveride bulunup, hocayı yalnız bırakmalı.. 

Kalitesi kusursuz 

Rıdvan Dilmen 

Fatih Terim en uygun seçimdi. Ayrıca birkaç maça veya birkaç yıla endeksli değil, Allah uzun ömürler versin kalbi attığı sürece bu takımın başında olması gerekir. Yani onu ikna çabaları çok gereksizdi. Hem insanlık kalitesi, hem de futbol bilgi kalitesi kusursuzdur. Ayrıca çalışmadığı dönemlerde kendisinden kaynaklanmayan bir baskı oluşuyor, görevdeki teknik adamların üzerinde. Kimse istediği şekilde hareket edemiyor. 
Türk futbolunun anahtarı sadece teknik açıdan değil, idari yönden de kendisine verilmeli. Bakıldığında herkese uzak görünen Fatih Terim, son derece uyumludur, bununla veya şununla çalışmam gibi kompleksleri yoktur. Onun özelliği kendisinin söylediği bir atasözünde saklıdır "Kuşu elinde çok sıkarsan boğulur, açarsan da uçar". Yani dengeyi çok iyi kurar. 

Kısırdöngü 

Mehmet Demirkol 

Fatih Terim bu ülkenin yetiştirdiği en başarılı teknik direktördür. Bununla övülmeli. O kuşkusuz çok değerlidir. Ancak biz, ondan başka hiç kimseye şans veremiyorsak, her başımız sıkıştığında aklımıza sadece o geliyorsa, onunla övünmekten çok halimize dövünmeliyiz. Ben bu durumumuzdan gerçekten utanıyorum. Ve umuyorum bu linç kültürü içinde onu biraz daha yıpratmayız. 
A Milliler şu anda Türk futbolundaki en başarılı şey dir. Umutlar sürerken Yanal'a yapılan da bize has linç kültürünün bir sonucu. Bu işten artık vaz geçmeli ve futbolu konuşmaya başlamalı. Misal milli takım teknik direktörünün ne olmasını istiyoruz Salt bir seçici mi, futbolun lideri mi Kurucu planlayıcı bir beyin mi Umarım artık bunları konuşmaya başlarız. Yoksa elimize geçecek belli. Ya Terim Almanya'ya gider ve "Türkiye'deki bütün takımları o çalıştırsa keşke" diyeceğimiz bir tanrıya dönüşür. Ya da tek yarı tanrımızı da linç kültürümüze kurban ederiz. 

Hocamız işbaşında 

Erdoğan Şenay 

Terim'in, Milli Takımlar bütünlüğünün başına gelişi çok yerinde bir karar. Türkiye açısından faydaları saymakla bitmez. Fatih hocaya gelince, onun Avrupa'da bir takım çalıştırma ideali bana göre daha görkemli bir kavramda bütünleşti... 
B Genç Milli Takım'dan, A Milli Takım'a kadarki bütün yarışma kategorilerinde söz sahibi olacak hocamızın, önemli rötuşlar yaparak hem çalıştıranların, hem yarışanların milli forma içindeki dünyaya bakışlarını değiştirmesi önemli bir yenilenmedir milli forma için. 
Terim'in otoritesi, Terim'in çalışkanlığı ve bu işteki vizyonu tartışılamayacağına göre, Futbol Federasyonu'nu da bu açılımından dolayı kutlamak gerekir. 

Ceketini assa 

Ercan Güven 

Fatih Terim de bizler gibi bir insandır ve doğaüstü güçleri yoktur. Ancak meslektaşları arasında bir büyük avantajı vardır ki, onu toplumsal onaydan almaktadır. Tabi bu toplumsal onay bazı önkoşullara bağlıdır ve Hakan Şükür ilk sıradadır. Şükür'ü alacak. Umarım bu sırada şans yüzüne güler, Hakan iyi iş çıkarır. Aksi halde "Hakanzede" hocalara karışır. 
Hakan'ı, Fatih Tekke ile çift santrfor oynatması kuvvetle muhtemel. Tuncay tipinde mücadeleci futbolcular değişmez adamları olacak. Kalede Rüştü değişirse şaşırmayın. Gerisi şansa kalmış Almanya'ya gitmemiz için. Zaten Milli Takım kötü değildi. Hem sahada hem de kulübede başsız kalmıştı o kadar. Terim, soyunma odasına ceketini assa bu sorunu ortadan kaldıracak bir isimdi. Doğru hamleydi. Ancak Almanya vizesini alıp alamayacağımız ortaya çıkana kadar kimse Fatih Hoca'yı radikal değişikliklere zorlamasın. Bu en büyük hata olur. Çünkü Terim'in şu süreçteki görevi "yıkıp yeniden yapmak" değil, Milli Takım'ın sahadaki ve kulübedeki zaafını karizmasıyla doldurmak. Değişim sonra. 


</TEXT>
</DOC>
