<DOC>
<DOCNO> 376833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sontur22.html </URL>
<DATE> 2005/09/08/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Polis, meslektaşına ceza yazarsa... 
</HEADLINE>
<TEXT>

     Erzincan’da bir polis memuru, kendisine haksız yere ceza yazdığı iddiasıyla meslektaşı hakkında savcılığa şikayette bulundu. 
     AA muhabirinin edindiği bilgiye göre, polis memuru Hüseyin Şahin, Fevzipaşa Caddesi’nde hatalı park edilen araçların fotoğraflarını çektikten sonra sürücülerine ceza yazdı. 
     Ceza yazılan araç sürücülerinden, daha sonra polis memuru olduğu ortaya çıkan Sabahattin Yazıcıoğlu, Şahin hakkında kendisine haksız yere ceza yazdığı iddiasıyla mahkemeye şikayette bulundu. Mahkeme de dava açılmasını kabul etti. 
     Şahin, AA muhabirine yaptığı açıklamada, hakkında dava açıldığını öğrendiğinde bilgisayarında arşivlediği fotoğraflardan Yazıcıoğlu’na ait 24 AY 569 plakalı aracı bulduğunu belirtti. 
     Şahin, söz konusu fotoğrafla meslektaşının iddialarını çürüteceğini ve kendisini savunacağını ifade etti. 
     
</TEXT>
</DOC>
