<DOC>
<DOCNO> 380012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/sonspo15.html </URL>
<DATE> 2005/09/20/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Beşiktaş yönetiminden Çalımbay'a destek 
</HEADLINE>
<TEXT>

     Beşiktaş Kulübü Yönetim Kurulu, teknik direktör Rıza Çalımbay ile yollarını ayıracakları yönündeki haberlerin gerçeği yansıtmadığını açıkladı. 
     Siyah-beyazlı kulübün resmi internet sitesinde, yönetim kurulu imzasıyla yapılan açıklamada, ''Bugün yazılı basında yer alan, teknik direktörümüz Rıza Çalımbay ile yollarımızı ayıracağımız şeklindeki haberler gerçeği yansıtmamaktadır. Her fırsatta sevgili hocamız Çalımbay'a güvenimizin sonsuz olduğunu ifade ettiğimiz halde, bugün basında yer alan bu yalan haberler, tamamen futbol takımımızda huzursuzluk yaratma çabasıdır'' denildi. 
     Açıklamada ayrıca, basında isimleri yer alan teknik direktörlerle hiçbir görüşme yapılmadığı, böyle bir düşüncenin de olmadığı belirtilerek, ''Çalımbay ile hedeflerimize ulaşacağımıza olan inancımız tamdır'' ifadelerine yer verildi. 
     
</TEXT>
</DOC>
