<DOC>
<DOCNO> 357579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/spor/ykoksaldi.html </URL>
<DATE> 2005/07/02/ </DATE>
<TIME>  </TIME>
<AUTHOR> Ebru KÖKSALDI  </AUTHOR>
<HEADLINE>
Hak edenlerin finali 
</HEADLINE>
<TEXT>



Dünya Gençler Şampiyonası'nın göz kamaştırıcı bacaksızı Messi'nin, Maradona'dan aldığı tebrik telefonu ve kupa isteği, koç Ferraro'nun duvar gibi yüzünü daha da sertleştirdi sanırım. Her maç sonrası, basın toplantısında "ayağımız yere basmalı" mesajları gönderen Ferraro'yu öğrencileri can kulağıyla dinliyor olmalı. İlk maçlarındaki sürpriz ABD mağlubiyetlerinden sonra hep temkinli, soğukkanlı ve sabırlılar. Messi'nin 11'de yer almadığı tek maçtan mağlubiyetle çıkmak, takımı Messsi'den ibaret saymak isteyenlere koz veriyor belki. Arjantin ise bundan çok daha fazlası. 
Turnuva başlarken "Takımdaki birçok isim 1. ligde oynuyor. Kulüpleri onları buraya göndermek konusunda istekli değildi. Hollanda'ya gelmeden ancak 1 hafta önce toparlanabildik" diyen kaptan Zabaleta bu dezavantajın altından başarıyla kalkan takımıyla gurur duyuyordur. Zira onun, 1. lig tecrübesinin sahadaki duruşlarına ve organizasyon becerilerine katkısı fazla. Bütünlüğü olan bir takımlar ve yaşlarını aşan bir disiplinleri var. Çok da sertler. 
Arjantin finale süper sağ beki Cabral 2 ve Messi - Oberman - Archubi ile rakibi hayatından bezdiren Cardozo'dan 16 yoksun çıkacak. Cezalılar. Nijerya da yine defansta Abral'ın 4 cezasından doğan gediği kapatmaya çalışacak. 
İki takım da finale en layık isimlerdi. Arjantin de Nijerya gibi zor gruplardan birinden geldi, Güney Amerika Gençler Şampiyonası'nda gerisinde kaldığı Kolombiya - Brezilya ve arada da İspanya gibi favori 3 takımı geçti. Nijerya ise finale çıktı, taktik disipline uyabileceklerini ispatladılar, keyif verdiler, ama taraftarlarının "daha fazla gol verin" tezahüratlarına son vuruş beceriksizlikleriyle kötü eşlik ettiler. Fas karşısında açık oynamaları yanıltmasın. Gerektiğinde güçlü takımlara karşı oldukça temkinli ve disiplinliler. Bu sefer bekler, özellikle Taiwo'nun ileri çıkıp çıkamayacağını merak ediyoruz. Ukrayna karşısında hem markajı hem de golü beceren, Hollanda gençlerini durduran Taiwo'nun, Messi sınavı var. Daha doğrusu Zabaleta'nın, Gago'nun da desteklediği bir sol kanat saldırısı ile boğuşacak. Sadece 3 gol yediler, bu Arjantin karşısında pek birşey ifade eder mi Sanmıyorum. 
Manchester United ve Chelsea arasında transfer krizine yol açan Mikel kafa karışıklığının oyununu bozmasına izin vermedi. Gözler onda olacak. Arjantin'i ürküten ise Nijerya'nın kontratak sürati ve güçlü yapısı, topu sürekli kanada açarak oynama çabaları ile kendileri gibi inatçı oluşları. 


</TEXT>
</DOC>
