<DOC>
<DOCNO> 381923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sonsiy01.html </URL>
<DATE> 2005/09/27/ </DATE>
<TIME> 04.20 </TIME>
<AUTHOR>  </AUTHOR>
<HEADLINE>
SHP Balık çiftliklerine İSO 14001 Belgesi verilmesine tepkili... 
</HEADLINE>
<TEXT>

     SHP Genel Sekreteri Ahmet Güryüz Ketenci, "Ülkenin her türlü değerini satılığa çıkaran bir bilinçten insana ve çevreye duyarlı olmasını beklemek saflık olur" dedi. 
     Ketenci, yaptığı yazılı açıklamada, Tarım ve Köyişleri Bakanı Mehdi Eker’in balık çiftliklerine "İSO 14001" belgesi verilmesi törenine katılmasını eleştirdi. Ketenci, AK Parti’nin Türkiye’ye her türlü zararı vermekte kararlı olduğunu savundu. 
     Balık çiftliklerinin kurulma alanlarının, çevrenin eko-dengesini bozan ve aynı zamanda yöre insanının denizden yararlanma alanını daraltan nitelikte olduğunu ileri süren Ketenci, şunları kaydetti 
     "Kıyılara çok yakın bir biçimde kurulan bu çiftliklerin tümüyle istilacı bir mantıkla hareket ettiğini, bütün Bodrum halkı yakından bilmektedir. Kıyılarımızın bu şekilde değerlendirilmesi, denizin tümüyle kaybedilmesine neden olacaktır. Ama AK Parti bu durumu umursamamaktadır. 
     Denizleri bile satılığa çıkaran bir zihniyet insanı ve çevreyi önemseyebilir mi Ülkenin her türlü değerini satılığa çıkaran bir bilinçten insana ve çevreye duyarlı olmasını beklemek saflık olur." 
     
</TEXT>
</DOC>
