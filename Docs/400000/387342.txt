<DOC>
<DOCNO> 387342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sonsiy01.html </URL>
<DATE> 2005/10/17/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
ÖSS sil baştan 
</HEADLINE>
<TEXT>

     
     Emine DALFİDAN 

     
Öğrenci Seçme Sınavı’na ÖSS bu yıl girecek adayları, sadece sınavın içeriği ile ilgili değil, başvuru sisteminde de yenilikler bekliyor. 
     ÖSS’ye başvurularda bu yıldan itibaren "randevu" sistemine geçiliyor. 
     Sınavı gerçekleştiren Öğrenci Seçme ve Yerleştirme Merkezi’nin ÖSYM Başkanı yeni düzenlemeyi AA muhabirine anlattı. 
     ÖSS’nin içeriği ile yapılan değişiklikleri geçen haziran ayında kamuoyuna açıkladıklarını anımsatan Yarımağan, bu doğrultuda kılavuzu hazırlama çalışmalarının sürdüğünü belirterek, "Kılavuzu sil baştan yazıyoruz" dedi. 
     Yarımağan, bu yıldan itibaren ÖSS başvurularının randevu sistemiyle internet üzerinden alınacağını açıkladı. Bu çerçevede okullara bilgisayar kurma çalışmalarının devam ettiğini, çalışmaların bu ay sonu veya kasım ayı başında tamamlanacağını ifade eden Yarımağan, şu bilgileri verdi 
     "Başvuruları almak için bütün okullara bilgisayar kuruyoruz. 
     Türkiye’de 7 bin dolayında lise müdürlüğü var. Anadolu lisesi, teknik lise gibi aynı çatı altındaki okulları birleştirdik ve yaklaşık 5 bin 500 okulu ’başvuru merkezi’ olarak belirledik. Yani bir çatı altındaki okullarda bir başvuru merkezi olacak diğer okullarda da birer başvuru merkezi olacak. Bu 5 bin 500 başvuru merkezine bilgisayarlar koyduk. Öğrencisi fazla olan okullara da birden fazla bilgisayar koyduk. Mesela Ankara Atatürk Lisesi’ne 8 tane bilgisayar koyduk. Çünkü merkezi bir yerde ve çok fazla başvuru alıyor. Bilgisayar sayısı fazla olan okullardan birden fazla öğretmen görev yapacak. Liselerdeki başvuru merkezlerinin dışında bizim de 150 sınav merkezi yöneticiliğimiz var. Buralarda da başvuru alınacak." "Randevu" yöntemine hazırlıklı başlayacaklarını vurgulayan Yarımağan, bilgisayarla ÖSS başvurusu alacak öğretmenlere, ÖSYM sınav merkezi yöneticiliklerinde 2’şer günlük eğitim verdiklerini belirtti. 
     
     "ADAYIN KENDİSİ İNTERNETTEN BAŞVURAMAYACAK" 

     Başvuruların, okullara kurulan bilgisayarlardan internet üzerinden alınacağını belirten Yarımağan, başvuru sisteminin nasıl işleyeceğini şöyle anlattı 
     "Adayın kendisi evinden internet üzerinden başvuramayacak. ÖSS başvurularını, okullara kurduğumuz bilgisayarlardan, internet üzerinden öğretmenler alacak. Bunun için randevu yöntemi izlenecek. 
     Adaylar önce sınav kılavuzunu satın alacak. Bu kılavuzun içinden elle dolduracakları bir form çıkacak. Kılavuzların içinde artık optik form olmayacak. Aday bu formu doldurduktan ve sınav ücretini yatırdıktan sonra okulundan randevu alacak. Son sınıf öğrencileri mutlaka kendi okullarından, mezun adaylar ise istedikleri herhangi bir okuldan randevu alacaklar. Bir bilgisayar için 1 saatte 6 kişiye randevu verilecek. 
     Aday, randevu aldığı saatte, öğretmene gidecek ve öğretmen adayın başvuru bilgilerini bilgisayara girecek. Öğretmen bilgisayardaki elektronik forma adayın T.C. kimlik numarası yazdığı zaman zaten adayın kimlik bilgileri ekrana gelecek. Öğretmen, başvuru için aday ile ilgili okuduğu alan, not sistemi, sınav merkezi tercihleri gibi diğer bilgileri de girecek. Aday, girilen tüm bilgileri göreceği için yanlış bilgi varsa anında düzeltecek. Böylece, bugüne kadar adayların başvuru bilgilerindeki yanlışları düzeltmeleri için yapılan aday kontrol bilgi kontrol formu doldurma uygulamasına da son vereceğiz. 
     Bu işlem tamamlandıktan sonra öğretmen bir web kamera ile adayın fotoğrafını çekecek ve bu fotoğrafı da bilgisayara girecek. Öğretmen bilgisayara girdiği bilgilerin bir kopyasını çıkararak imzalayıp adaya verecek. Böylece başvuru işlemi tamamlanmış olacak. 
     Adayların elle doldurdukları formlar da ÖSYM’ye gönderilecek." 
     
     "BAŞVURULAR 1.5 AY SÜRECEK- 

     "ÖSS’ye 1.5-2 milyon adayın başvuracağı düşünüldüğünde, randevu yöntemiyle başvuru almak zor olmayacak mı " sorusu üzerine Yarımağan, başvuru süresinin uzun tutulacağını bildirdi. 
     Yarımağan, şöyle konuştu 
     "ÖSS kılavuzu yazımı sürüyor. Bu çalışmayı tamamlayacağız ve YÖK’ün onayına sunacağız. Başvurular Aralık ayının ortaları gibi başlayabilir. En az 1 veya 1.5 ay başvuru süresi vereceğiz. Aday sayısının çokluğu göz önünde bulundurularak bir ayarlama yapıldı. 
     Başvurularda görev alacak öğretmenler derslerine girmeye devam edecekler. Öğretmenler derslerinin olmadığı saatlerde öğrencilere randevu verecekler. Bir öğretmenin günde 2-3 saat başvuru alabileceğini düşünüyoruz. 1 saatte 6 kişinin başvuru alınacak. Bu sürenin rahat rahat yetebileceğini düşünüyoruz." Yarımağan, randevu yöntemiyle başvuru almada toplu olarak bir sorun yaşanacağını sanmadığını ifade ederek, "Zaman zaman okulların bağlantısında bir sorun yaşanabilir, randevuya gelen adaylara başka bir gün verilebilir. Çok büyük bir sorun çıkacağını düşünmüyorum" dedi. 
     
     "10 TRİLYON LİRA HARCADIK" 

     Başvuruların internet üzerinden alınması yöntemiyle zaman ve masraftan tasarruf yapacaklarını vurgulayan Yarımağan, şöyle konuştu 
     "Bundan önce başvuruları kasım ayında alıyorduk, adayların başvuru bilgilerinin kesinleşmesi nisan ayını buluyordu. Çünkü önce başvuru bilgilerini biz 3 ayda bilgisayara giriyorduk ve döküp öğrencilere gönderiyorduk, bilgilerini doğrulatmak için. Onlardan gelen cevapları bekliyorduk. Bu da nisan ayını buluyordu. Hem epeyce bir harcama yapıyorduk, hem de müthiş bir zaman kaybı oluyordu. Şimdi bu işe aralık ayı ortasında başlayıp ocak sonunda bitireceğiz. 
     Bu proje için 10 trilyon lira dolayında bir para harcadık, tüm okullara bilgisayar kurulması ve gerekli diğer gerekli altyapı için. 
     Bundan sonraki yıllarda harcamalarımız doğal olarak azalacak." 
     
     ORTAÖĞRETİM BAŞARI PUANI HESAPLAMASI 

     Yarımağan, ortaöğretim başarı puanının OBP hesaplanması yönteminde de "bazı ufak değişiklikler yapılacağını" bildirdi. 
     "OBP’nin hesaplanması yöntemi nedeniyle, bazı okulların fayda sağlama peşinde olduklarını" söyleyen Yarımağan, şunları kaydetti 
     "Sistemimizde bir iki küçük nokta var ki, bazı okullar bu açıktan yararlanıyorlar. Bunları kapatmaya çalışıyoruz. Ama çok zor bir iş. Bu kadar sayıdaki okulda adaleti sağlayacak genel şey getirmek için uğraşıyoruz. 
     Adayları çok fazla etkileyecek bir şey olmayacak. Yine, normal bir okulda okuldaki en iyi öğrencinin notu 100 olacak, en sondaki öğrencinin notu da okulun durumuna 50 olacak. Mesela Ankara Fen Lisesi’nde veya diğer çok iyi okullarda, en sondaki çocuğun notu bile 90’larda oluyor. Bir OBP var bir de okulun başarısına göre ağırlıklandırılmış ortaöğretim başarı puanı var. Ağırlıklandırmada hiçbir değişiklik yapmıyoruz. Yani okulun başarısına göre yapılan hesaplamada bir değişiklik olmayacak. Sadece OBP’nin hesaplanmasında, mevcut sistemde haksızlığa neden olan durumu düzeltmeye çalışıyoruz." Yarımağan, bu yıldan itibaren ÖSS kılavuzlarının, geçmiş yıllardaki kılavuzlardan farklı olacağını da belirterek, daha sade bir kılavuz hazırladıklarını söyledi. 
     
</TEXT>
</DOC>
