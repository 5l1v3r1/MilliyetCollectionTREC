<DOC>
<DOCNO> 357822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/son/soneko10.html </URL>
<DATE> 2005/07/03/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
TMSF, 454 taşınmazı satışa çıkardı... 
</HEADLINE>
<TEXT>

     Tasarruf Mevduatı Sigorta Fonu TMSF , alacakları karşılığı batık bankaların hakim ortaklarından el koyduğu 454 adet taşınmazı satışa çıkardı. Aralarında fabrika, atölye, büro, tarla, mağaza, işyeri gibi çeşitli kullanım amaçlarına sahip 454 adet taşınmaz için de en yüksek muhammen bedel, 15 milyon YTL ile İstanbul Üsküdar Kandilli’de tarla için belirlendi. 
     Resmi Gazete’de yayımlanan TMSF’nin gayrimenkul satış ilanına göre, 454 adet gayrimenkulün satışı 13 Temmuz Çarşamba günü açık teklif alınması yoluyla gerçekleştirilecek. Turyap Yapı Sanayi ve Ticaret A.Ş Firması tarafından Profilo Alışveriş Merkezi Konferans Salonu’nda yapılacak olan açık teklif toplantısına katılacakların muhammen bedeli 1 milyon YTL’nin üzerindeki gayrimenkuller için 50 bin YTL, 100 bin 1 YTL ile 1 milyon YTL arasında olanlar için 10 bin YTL, 100 bin YTL ve altında muhammen bedeli olanlar için de 5 bin YTL teminat bedelini Turyap’ın hesabına ya da kasasına yatırmaları gerekiyor. Satış şartnamesinin ve gayrimenkuller ile ilgili ayrıntılı bilginin www.tmsf.org.tr internet adresi ile TMSF Gayrimenkuller Dairesi Başkanlığı ve Turyap A.Ş.’den edinilebileceği bildirildi. 
     TMSF’nin ilanına göre, 454 adet gayrimenkul içinde en düşük muhammen bedelli satış, 50 YTL ile Aydın Dikimevi’ndeki 52 bin metrekarelik arsanın 2 2 bin 400 hissesi için belirlendi. En yüksek bedel ise 15 milyon YTL ile İstanbul Üsküdar Kandilli’deki tarla için belirlendi. 
     TMSF’nin satışa çıkardığı bazı yüksek muhammen bedelli gayrimenkuller şöyle 
     "İstanbul Bağcılar Mahmutbey’de tekstil fabrikası 11 milyon YTL , Adana-Ceyhan Karayolu üzerinde Prefabrik Yapı Elemanları Fabrikası 1 milyon 225 bin YTL , Afyon Organize Sanayi Bölgesinde Gıda Paketleme Fabrikası 1 milyon 250 bin YTL , Altındağ Sitleer’de yangın hasarlı bina 1 milyon 300 bin YTL , Ankara Çankaya Tunus Caddesi’nde bina 3 milyon 750 bin YTL , Ankara Polatlı’da 76 adet arsa 7 milyon YTL , Ankara Sincan Ayaş Yolu üzerinde mağaza 1 milyon 50 bin YTL , Kuşadası Türkmen Mahallesi’nde tarla 1 milyon 200 bin YTL , Bursa Demirtaş Organize Sanayi Bölgesi’nde tekstil fabrika ve makineleri 2 milyon 610 bin YTL , İskenderun Fahura Köyü’nde arsa 1 milyon 230 bin YTL , İstanbul Beyoğlu’nda bina 1 milyon 500 bin YTL , İstanbul Büyükçekmece’de fabrika binası 1 milyon 650 bin YTL , İstanbul Küçük Langa’da 6 adet parsel 7 milyon 500 bin YTL , Kartal Yakacık’ta arsa 3 milyon 500 bin YTL , Kartal Yakacık’ta ticaret imarlı arsa 1 miyon 500 bin YTL , İstanbul Maltepe’de ofis binası 1 milyon 750 bin YTL , Sarıyer Yeniköy’de imarlı arsa 1 milyon 270 bin YTL , İstanbul Şişli Süzer Plaza’da ofis 1 milyon 750 bin YTL , İzmir Bayındır’da fabrika 1 milyon 250 bin YTL , İzmir Bornova’da tütün deposu 1 milyon 850 bin YTL , Kayseri Melikgazi’de Migros Mağazası 1 milyon 750 bin YTL , Mersin’de belediye hizmet alanı imarlı arsa 3 milyon YTL , Club Datça Tatil Köyü ve arsası 3 milyon 400 bin YTL ." 
     
</TEXT>
</DOC>
