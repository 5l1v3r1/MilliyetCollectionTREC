<DOC>
<DOCNO> 374848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sontur27.html </URL>
<DATE> 2005/09/01/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Banka şubesinden 68 bin YTL çalındı 
</HEADLINE>
<TEXT>

     Denizli’de iki kız çocuğu, bir banka şubesinden, Pamukkale Üniversitesi mutemedine verilmek üzere hazırlanan ve içinde 68 bin YTL bulunan poşeti alıp kaçtı. 
     Alınan bilgiye göre, İzmir karayolunda bulunan Denizli otogarının karşısındaki bir banka şubesinde görevli veznedar Sait Ö, Pamukkale Üniversitesi’nden gelen mutemede vermek için hazırladığı 68 bin YTL’yi bir poşete yerleştirip masanın üzerine bıraktı. 
     İddiaya göre, bu sırada dışarıdan bankayı gözetleyen iki kız çocuğu, masanın üzerinde duran içi para dolu poşeti gördü. Çocuklardan biri gözcülük yapmak amacıyla dışarıda beklerken, diğeri bankaya girerek poşeti aldı. Banka şubesinden hızla uzaklaşan çocuklar, izlerini kaybettirdi. 
     Olayın mutemet İbrahim Ö’nün otomobilini park etmeye gittiği sırada meydana geldiği, bu nedenle paranın bankadan çıkışıyla ilgili işlemlerin henüz tamamlanmadığı ifade edildi. 
     Polis, görgü tanıklarının ifadeleri doğrultusunda eşkalleri belirlenen iki kız çocuğunun yakalanması için geniş çaplı operasyon başlattı. 
     Bu arada, olayın, banka müfettişinin bu bankaya ait iki ATM’den Z.Ö. tarafından değişik tarihlerde toplam 500 bin YTL çekilmesiyle ilgili inceleme yaptığı sırada meydana geldiği bildirildi. 
     Bankanın Şube Müdürü Ünal Yılmaz, binaya yeni taşındıklarını, bu nedenle gizli kamera olmadığını, paranın bulunması ve kız çocuklarının yakalanması için emniyetle işbirliği yaptıklarını söyledi. 
     
</TEXT>
</DOC>
