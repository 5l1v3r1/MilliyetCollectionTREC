<DOC>
<DOCNO> 353128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/ekonomi/eko06.html </URL>
<DATE> 2005/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Telekom ve PTT çalışanları da bireysel emeklilik üyesi oldu 
</HEADLINE>
<TEXT>



Başak Emeklilik Türk Telekom'un 30 bin, PTT'nin 32 bin çalışanı için özel emeklilik planları hazırladı. Başak Emeklilik Genel Müdürü Tevfik Cansız, Türk Telekom ve PTT çalışanları için hazırladıkları bireysel emeklilik planlarının, çalışanların emeklilikleri konusunda önemli bir destek anlamına geldiğini söyledi. 
Bireysel Emeklilik Tasarruf ve Yatırım Sistemi Kanunu'nca belirlenmiş masrafları, Türk Telekom ve PTT çalışanları için en aza indiren plana göre, çalışanlar sisteme girerken giriş aidatı ödemeyecekler. Yasada azami yüzde 8 olarak belirlenen yönetim gideri kesintisi de yüzde 1 olarak alınacak. Yine yasada, her yıl asgari ücretin yüzde 25'ini aşmayacak şekilde özel hizmet kesintisi yapılabileceği belirtildiği halde, Türk Telekom ve PTT çalışanları için kesinti yapılmayacak. 


</TEXT>
</DOC>
