<DOC>
<DOCNO> 396661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sondun12.html </URL>
<DATE> 2005/11/21/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Rum Kesimi’nde ’Hayır’cı AKEL birinci parti 
</HEADLINE>
<TEXT>

     OSHAN SABIRLI Lefkoşa DHA 

      GÜNEY Kıbrıs’ta, Annan Planı referandumunda ’Hayır’ politikası yürüten komünist AKEL partisi, seçim anketlerinde birinci parti konumunda. 
     Güney Kıbrıs’ta yayımlanan Haravgi gazetesi tarafından GPO kamuoyu araştırma şirketine hazırlatılan ve katılımcılara "Önümüzdeki pazar günü seçim olsa hangi partiye oy verirdiniz " şeklinde bir soru yöneltilen anketin sonuçları, AKEL partisinin yüzde 27.1 oyla kazanacağını gösterdi. Ankete göre Rum ana muhalefet partisi Demokratik Seferberlik DİSİ yüzde 22.1’le 2’nci parti olarak seçimleri tamamlarken, Rum Yönetimi lideri Tasos Papadopulos’un Demokrat Parti’si DİKO ise yüzde 18.2 oyla sandıktan 3’üncü parti olarak çıkıyor. 
     Gazete, söz konusu ankette katılımcılara, "Yarın seçimler olsa hangi partinin kazanacağına inanıyorsunuz " şeklinde bir sorunun da yöneltildiğini ve katılımcıların yüzde 57.5’inin AKEL, yüzde 28’inin de DİSİ şeklinde cevap verdiğini yazdı. 
     
</TEXT>
</DOC>
