<DOC>
<DOCNO> 382674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sontur35.html </URL>
<DATE> 2005/09/29/ </DATE>
<TIME> 20.50 </TIME>
<AUTHOR>  </AUTHOR>
<HEADLINE>
Kadir Topbaş "İstanbul devamlı sorunlar üreten bir kent" 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, İstanbul'un durağan değil, devamlı sorunlar üreten bir kent olduğunu belirterek, ''Biz sorunları çok daha hızlı çözmek suretiyle, o sorunları artık sorun olmaktan çıkarmaya çalışıyoruz'' dedi. 
     Topbaş, Kültür ve Turizm Bakanı Atilla Koç'un Aksaray'daki İSKİ binasında İstanbul'daki belediye başkanlarıyla bir araya geldiği toplantıdan sonra, basın mensuplarının kentte yağmurun ardından yaşanan trafik sıkışıklığına ilişkin sorularını yanıtladı. 
     Bir basın mensubunun, ''Süren yol düzenleme ve kavşak inşaatı çalışmalarının yaz aylarında daha az trafik varken neden yapılmadığı'' yönündeki sorusu üzerine Topbaş, ''Çalışmalar yazın da yapıldı. Yazın tabii ki hissedilmedi. Kış trafiği olunca daha çok hissediliyor'' dedi. 
     İhale Yasası'nın getirdiği bir sistemin bulunduğunu, bu sürecin beklenmesi gerektiğini anlatan Topbaş, ''Biz de ısrarla istiyoruz ki ihaleleri en hızlı, düzgün çalışan insanlarla yapalım. Ama bunu seçme şansımız çok zor, olmuyor. Ancak ihalenin kendi düzeni içerisinde devam ediyor'' diye konuştu. 
     Topbaş, hiç durmadan çalıştıklarını vurgulayarak, şunları kaydetti 
     ''İstanbul durağan bir kent değil, devamlı sorunlar üreten bir kent. Bir taraftan biz sorunları çok daha hızlı çözmek suretiyle, o sorunları artık sorun olmaktan çıkarmaya çalışıyoruz. Örneğin derelerle ilgili sorunlar geçmiş yıllara göre gittikçe azalıyor. Biz sezonu bekleyelim, yazın 3 ayda çalışalım diye bütün işlerimizi bekletip yaza sığdıramayız. Yaza sığdırsak yine bitmeyecek uzun süreli işler var.'' Yollardaki sorunlara da değinen Topbaş, Baltalimanı-TEM bağlantı yolunun bittiğini ve servise açıldığını belirterek, ''Şu anda Emirgan'da oturanlar o yolu tercih etseler, yukarıyı zorlamasalar rahatlıkla geçeceklerdir'' dedi. 
     Topbaş, başka bir soru üzerine, İstanbul'un sıkıntısını, problemini bildiklerini, düzenlemeleri buna göre yaptıklarını ifade ederek, şöyle konuştu 
     ''Beşiktaş Meydan Düzenlemesi Projesi, ki göreve geldiğimden beri hazırlatıyorum, 1.5 yıl geçti. Şu anda kurulda. Kurul onayladıktan sonra ihalesi yapılacak, ihaleden sonra inşaat başlayacak. Beşiktaş Meydanı'nın trafiğini alta almak, meydan yoksunu olan kente yeni bir meydan katmanın faturası da trafiğin sıkıntısı... Yapmadan da olmaz. Bunlar gerekli olan şeyler, uzun süreli işler. Bugün çekilen bu sıkıntılar bir süre sonra kalmayacak, bitecek. 
     Ayazağa'da yapmakta olduğumuz kavşakla ilgili çalışmamızı sürdürüyoruz. Kasım sonuna geldiğimizde artık orada problem kalmayacak. Ama Kasım'a kadar da vatandaşımızın zaman ayarlamasını yapması lazım. Emirgan tarafında oturanların daha çok Baltalimanı TEM bağlantısını kullanmasını öneriyorum.'' 
     
</TEXT>
</DOC>
