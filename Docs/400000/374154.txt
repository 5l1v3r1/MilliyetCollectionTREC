<DOC>
<DOCNO> 374154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sonspo43.html </URL>
<DATE> 2005/08/30/ </DATE>
<TIME> 23.05 </TIME>
<AUTHOR>  </AUTHOR>
<HEADLINE>
Milli Basketbol Takımı Antrenörü Tanjeviç "Daha çok çalışmamız lazım" 
</HEADLINE>
<TEXT>

     A Milli Basketbol Takımı Antrenörü Tanjevic, Fransa karşısındaki galibiyetten dolayı memnun olduğunu belirterek, "Ancak daha çok çalışmamız lazım" dedi. 
     Böyle bir takıma karşı galibiyet almaktan dolayı çok mutlu olduğunu da belirten Tanjevic, "Zaten bu turnuvaya katılan 5 takım da Avrupa Şampiyonası’nda şampiyon olabilir. Geçen sene bu turnuvayı kazanmıştı. Bu sene de iyiler" diye konuştu. 
     Tanjevic, yarın oynayacakları Rusya’nın ABD’li bir oyuncuyu kadrosuna kattığını anlatırken, ilk defa bu takıma karşı oynayacaklarını ve kazanacaklarını söyledi. 
     Hidayet Türkoğlu ise her zaman takımın ne kadar istekli ve çalıştığını konuştuklarını kaydederek, "Sergilediğimiz basketbolla bunu kanıtladık, mutluyuz. Özlenen 12 dev adamı tekrar Türk halkına göstermek istiyoruz" ifadelerini kullandı. 
     Seyircilere de teşekkür eden Hidayet, "Bizi destekleyen herkese teşekkür ediyorum. Desteklerini arttırırlarsa yarın daha güzel bir şov olacak. Biz seyircilerle varız, onların bizi desteklemesi başarımızı arttırır" dedi. 
     İbrahim Kutluay çok önemli bir galibiyet elde ettiklerini vurgularken, Kerem Tunçeri ise maçta iyi mücadele ettiklerini ve hakikaten bir takım gibi oynadıklarını söyledi. 
     
</TEXT>
</DOC>
