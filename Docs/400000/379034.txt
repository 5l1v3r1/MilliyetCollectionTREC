<DOC>
<DOCNO> 379034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/sontur07.html </URL>
<DATE> 2005/09/16/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
RTÜK Roj TV ve Danimarka'yı Avrupa'ya şikayet edecek... 
</HEADLINE>
<TEXT>

     Radyo Televizyon Üst Kurulu RTÜK , Danimarka’dan PKK lehine yayın yapan Roj TV’yi Avrupa Düzenleyici Kurullar Platformu EPRA toplantısında diğer ülkelerin yayın düzenleyici kurullarına şikayet edecek. 
     EPRA’nın kurucu üyeleri arasında yer alan Üst Kurul 19- 21 Ekim günleri arasında yapılacak toplantıda, Danimarka Radyo ve Televizyon Kurulu’ndan Roj TV’nin yayınının durdurulması için girişimde bulunmasını isteyecek. 
     
     TOPLANTI MACARİSTAN’DA DÜZENLENECEK 
     Geçtiğimiz yıl 20’ncisi RTÜK evsahipliğinde İstanbul’da gerçekleşen toplantı, bu yıl 19-21 Ekim günleri arasında Macaristan’ın başkenti Budapeşte’de düzenlenecek. Macaristan Üst Kurulu’nun evsahipliğini üstlendiği toplantıya Türkiye’den RTÜK adına, Başkan Zahit Akman ve RTÜK çalışanlarından oluşan bir heyet katılacak. Üst kurul Danimarka’da terör örgütü PKK lehine yayın yapan ve bu yayınlarını uydudan Türkiye’ye de ulaştıran Roj TV’yi platformun 48 üyesine şikayet edecek. 
     
     TOPLANTIDA KANLI SALDIRLAR ANLATILACAK 
     Uydu ortamında yayın yaptığı için Roj TV’nin yayınlarını kontrol edemeyen Üst Kurul, EPRA toplantısında PKK’nın kanlı saldırılarını anlatacak. 
     Danimarka’nın da üyesi bulunduğu EPRA toplantısında konuşulacak olan Roj TV, Kara Kuvvetleri Komutanı Orgeneral Yaşar Büyükanıt’ın, "PKK’nın televizyonu Danimarka’dan yayın yapıyor" sözleri ile Türkiye’nin gündemine taşınmıştı. 
     Danimarka hükümeti ise PKK’nın yayın izni aldığı yönünde bir bilgiye sahip olmadıklarını açıklamıştı. Danimarka Radyosu, içinde Türkçe’nin de olduğu göçmen dillerinde yayın yapmayı ekonomik nedenleri gerekçe göstererek bırakma kararı aldı. 
     Roj TV ise yayınına hala devam ediyor. 
     
     DANİMARKA’NIN UYARILMASI SÖZKONUSU 
     Herhangi bir yaptırım gücü olmamakla birlikte, toplantıda Danimarka’nın uyarılması gündeme gelecek. EPRA’nın diğer üyeleri arasında ise Belçika, Avusturya, Bulgaristan, Fransa, Almanya, İsrail, İtalya, Yunanistan, Hollanda, İspanya gibi ülkelerin düzenleyici kurulları bulunuyor. 

ANKA 
     
</TEXT>
</DOC>
