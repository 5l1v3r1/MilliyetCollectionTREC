<DOC>
<DOCNO> 365251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/siyaset/siy07.html </URL>
<DATE> 2005/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kurultayı toplayın' 
</HEADLINE>
<TEXT>


Anayasa Mahkemesi'nin CHP'ye ihtar vermesiyle muhalifler harekete geçti. Muhalifler, olağanüstü kurultayın toplanması için partiye dilekçe verdi 

ANKARA Milliyet 


CHP'li muhalifler, Anayasa Mahkemesi'nin ihtarından sonra 7 gün içinde olağanüstü tüzük kurultayı toplanması istemiyle genel merkeze başvurdu. Parti yönetimini "hukuksuzlukla" suçlayan muhalifler, olağan kurultay sürecinin durdurulmasını ve olağanüstü kurultayın mevcut delegelerle toplanmasını istedi. 
CHP Mersin Milletvekili Hüseyin Özcan ve eski Adıyaman Milletvekili Celal Topkan, olağanüstü kurultay talep eden dilekçeyi dün CHP Genel Sekreter Yardımcısı Algan Hacaloğlu'na verdi. 
Dilekçede, Anayasa Mahkemesi'nin tüzük kurultayı toplanması yönünde CHP yönetimine yaptığı ihtara dikkat çekilerek, "Anayasa Mahkemesi'nin kararı, CHP'nin mevcut genel merkez yönetiminin hukuk dışı uygulamalarının, yasaları çiğneyerek, 14 aydır olağanüstü kurultayı toplamadığının en üst düzeyde hukuki belgesidir" denildi. 

CHP'nin ayıbı 
Özcan, genel merkezden ayrılırken yaptığı açıklamada, CHP'nin, 85 yıllık tarihinde ilk kez, "Hukuk kurallarına uymamak ve demokratik davranmamaktan" dolayı ihtar aldığını ifade etti. Bu durumun CHP'nin kuruluş felsefesine, işleyiş ilkelerine, siyasi misyon ve vizyonuna uymadığını bildiren Özcan, "Bu CHP'yi yönetenlerin bir ayıbıdır. Bu ayıp gelecekte bugün CHP'yi yönetenlerle anılacak, CHP ve Türk siyasal tarihinde yerini alacaktır" dedi. 
Topkan da, parti yönetimini, "Atatürk'ün felsefesine uygun olmayan politika izlemek"le suçlarken, olağanüstü kurultayın mevcut delegelerle yapılması gerektiğine dikkati çekti. 





</TEXT>
</DOC>
