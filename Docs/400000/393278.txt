<DOC>
<DOCNO> 393278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/yasam/yas01.html </URL>
<DATE> 2005/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Terk ettikten sonra haklı kalmak da şart 
</HEADLINE>
<TEXT>


Yargıtay, evini uzun süreli terk eden kadının, boşanmak için eve dönmemesinin haklılığını ispat etmesi gerektiğine karar verdi 

GÖKÇER TAHİNCİOĞLU Ankara 

Yargıtay 2. Hukuk Dairesi, kadının evi terk ederken haklı olmasının boşanma davası açması için yetmeyeceği, ayrıca kocasının "eve dön" çağrısına uymamakta da haklı olduğunu ispatlaması gerektiğine karar verdi. 
Kütahya'da kocasıyla arasında şiddetli geçimsizlik olduğunu belirten bir kadın evini terk etti. Bir süre sonra kocası kadına eve dönmesi çağrısında bulundu, ancak tüm ısrarlara rağmen kadın eve dönmedi. Kadın, evini terk etmesine neden olan olayları gerekçe göstererek boşanma davası açtı. Kütahya Aile Mahkemesi de kadını haklı bularak çiftin boşanmasına karar verdi. Kocanın temyiz etmesi üzerine davaya bakan 2. Hukuk Dairesi de yerel mahkemenin kararını onadı. 
Koca, karısının evi terk etmesine neden olan olayların ortadan kalkmasına rağmen eşinin eve dönmediğini belirterek, yeniden daireye başvurdu ve karar düzeltme istedi. Dosyayı yeniden inceleyen daire de önceki kararını değiştirerek yerel mahkemenin kararını bozdu. Dairenin kararında şöyle denildi 

'Süresiz terk olmaz' 
"Davalı kadının Mart 2001'den bu yana eşinden ayrı yaşadığı anlaşılmaktadır. Fiili ayrılık 4 yıla ulaşmıştır. Terkin haklı sebebe dayanmış olması, terk eden eşe süresiz olarak eve dönmeme hakkını bahşetmez. Terke dayalı davanın reddedilebilmesi için terkte haklılığın değil, eve dönmemekte haklılığın kanıtlanması gerekmektedir. Davalı kadın, kocanın yaptığı 'eve dön' ihtarına uymamakta haklılığını kanıtlayamamıştır. Kadının terke dayalı boşanma davasına ilişkin 26 Haziran 2003 tarihli dava dilekçesi kendisine tebliğ edildikten sonra 7 Temmuz 2003'te evlilik birliğinin sarsıldığını gerekçe göstererek boşanma isteğinde bulunması, terke dayalı boşanma davasını sonuçsuz bırakmaya matuftur. Dürüstlük kuralıyla bağdaşmaz." 
Yargıtay, bu gerekçeyle erkeğin açtığı davanın kabulüne, kadının açtığı davanın reddedilmesine karar verdi. Dava benzer olaylar için de emsal teşkil edebilecek. 




</TEXT>
</DOC>
