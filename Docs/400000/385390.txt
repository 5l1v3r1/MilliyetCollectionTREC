<DOC>
<DOCNO> 385390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/yasam/ayas.html </URL>
<DATE> 2005/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaleköy yapılaşma kurbanı 
</HEADLINE>
<TEXT>


Likya krallarına ait mezarların, batık kentin ve 1100 yıllık Bizans Kalesi'nin bulunduğu 2500 yıllık Kaleköy, son 10 yılda hızla gelişen çarpık yapılaşmayla mücadele ediyor. Bölge kaçak pansiyon, otel ve restoran cenneti 

YAŞAR ANTER Antalya DHA 

Türkiye'nin kültür ve doğa hazinelerine sahip en güzel köşelerinden biri olan Kekova Koyu'ndaki Kaleköy Simena Antik Kenti beton ve kaçak yapılaşmaya teslim oldu. 

'Muhtarlar bile yapıyor' 
Antalya'nın Demre ilçesine bağlı Üçağız köyü sınırları içerisindeki Kaleköy'de son 10 yılda hızla gelişen çarpık yapılaşma, Antalya Vali Yardımcısı Fazlı Akgün'ü de isyan ettirdi. Akgün, 1. derecede doğal ve arkeolojik sit alanı olan, Özel Çevre Koruma Bölgesi kabul edilerek koruma altına alınan bölgede muhtarların bile kaçak pansiyon, otel ve restoran yaptığını dile getirdi. 

Çardak izniyle otel 
Bölgede, Hazine arazilerinin de işgal edilerek 120'e yakın kaçak ve izinsiz yapıdan sadece 10'unun yıkıldığını belirten Akgün, diğerlerinin yıkımının Özel Çevre Korumu Kurumu ÖÇKK tarafından durdurulduğunu söyledi. 
Üçağız Köyü'nde yıllarca muhtarlık yapan Hasan Takır 68 ise şöyle konuştu "Çocuklarımız büyüdü, işsiz kaldı. Biz de çardak izni alıp otel ve restoran yaptık. Tesis yapmazsak turistlere hizmet veremeyiz. Onlar yıkarsa yapmaya devam ederiz." 




</TEXT>
</DOC>
