<DOC>
<DOCNO> 367547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/spor/yersen.html </URL>
<DATE> 2005/08/06/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
Kulaklarınız çınladı mı 
</HEADLINE>
<TEXT>



Hani yıllardır yırtınıp dururuz ya. "Neden Avrupa ve Dünya şampiyonası finallerinde hakemimiz yok. Neyimiz eksik, başımız kel mi " diye... 
Sonunda en yetkili ağızdan aldık yanıtını. Abant'daki seminere konuk olan UEFA hakem kurulu başkanı Volter Roth, dünyada eşine rastlanmayacak bir rezilliğin Türk hakemliğinin önünü nasıl tıkadığını anlattı bize. 
Roth, önceki dönemin Futbol Federasyonu Başkanı Haluk Ulusoy'un talimatıyla Orhan Erdemir, Metin Tokat ve Erol Ersoy'u, FIFA listesinden çıkaran MHK'yi suçladı. 
UEFA'nın "koruma altına aldığı" ve o günlerde ikinci torbada bulunan üç hakemin liste dışı bırakılmasının, inanılmaz bir hata olduğunu söyledi. 
MHK Başkanı Bülent Yavuz'un "gençleştirme operasyonu" kılıfı uydurduğu kokart katliamı sırasında listede kalan Muhittin Boşat, Mustafa Çulcu ve Bülent Uzun'un yaş sınırında bulunması da Roth'un gözünden kaçmamıştı. 
Yani elin Alman'ı "yememişti" önüne konan listeyi... 
Ama Roth, Erdemir'in İtalya'da Fatih Terim'i saha dışına çıkarmasının, Ersoy'un Hagi ile davalık olmasının, Tokat'ın dernek başkanlığı seçiminde etkin rol almasının, FIFA kokartlarının sökülmesine neden olabileceğini hiç ama, hiç düşünememişti 
UEFA Hakem Kurulu başkanına göre FIFA'da kalsalardı bugün bu üç isimden asgari ikisi "first class" listede yer alacaktı. Hadi bundan da vazgeçtik, Orhan Erdemir kesinlikle orada olacaktı... Yani Şampiyonlar Ligi'nde ve Avrupa Futbol Şampiyonası finallerinde görev yapabilecekti. 
Geriden gelen genç hakemlerin de Avrupa şansı artacaktı. 
Olmadı, bize bir başkası bu kadar zarar veremezdi. Ama becerdik 
Şimdi neresinden bakarsanız bakın 2012'ye kadar herhangi bir uluslararası turnuvanın finalinde bir Türk hakeminin düdük çalması çok zor. 
Roth beş dedi, kibarlık etti. 
Oysa bu skandal Türk hakeminin Avrupa yolunu beş değil, en az on yıl daha uzattı... 

Damdaki hakem 

Abant'da hakem seminerindeyiz. Günler uzadıkça, bizim gibi hakemler de oflayıp poflamaya başlıyor. Dersler ağır geliyor, sabah - akşam antrenmanları eziyete dönüşüyor. Vakit geçmek bilmiyor. 
Onlar da hepimiz gibi etten kemikten insan ya... Bu can sıkıcı ortamda çocuksu, muzip yanları çıkıveriyor ortaya. 
Süper lig hakemlerimizden biri, otelde camın kenarına astığı şortunu alttaki restoranın çatısına düşürüyor. Oda arkadaşı da "İn al, korkma ben etrafı kontrol ederim" diyor. Bu sözler genç hakemi cesaretlendiriyor. Atlıyor çatıya, şortunu kaptığı gibi geri dönüyor. Ama o ne Bir dakika önce onu aşağıya yollayan arkadaşı pencereyi kapatmış, camın ardından kıskıs gülüyor. 
Dışarıda kalan hakem yalvarıyor, pencereyi yumrukluyor. Ama nafile. 
Düşünsenize... Restoranın çatısında yarı çıplak, çaresiz bir hakem... 
Uzun sürmüyor. Gürültüye ilk tepkiyi bu sahneyi son görmesi gereken insan veriyor... Yemek sonrası sigarasından derin bir nefes çeken MHK başkanı Ufuk Özerten kafasını kaldırıp "Ne oluyor, kim var orada" demeye kalmadan genç hakemle göz göze geliyor... 
Özerten kısa bir şaşkınlığın ardından basıyor kahkahayı, patlatıyor espriyi... 
"Oğlum ne işin var çatıda. Ayları şaşırdın galiba. Mart geçeli çok oldu..." 
Arkadaş kurbanı Özgüç Türkalp "Yer yarılsa da içine girsem" derken, komplocu Selçuk Dereli pencereyi açıyor ve bir asır sürmüş gibi gelen bu eziyeti noktalıyor. 
Sonrası mı 
O, Özgüç ile Selçuk'un arasında... 

Birkaç iyi adam 

Keyifli bir lig, kaliteli bir futbol ve Avrupa'da yüzümüzü güldürecek sonuçlar dilerken ilk darbeyi Trabzonspor'dan yememiz, beklentilerimizin bu sezon da karşılık bulamayacağını düşündürdü bana. 
Aylardır süren transfer koşturmacasında kim ne yaptı şöyle bir bakın. 
Fenerbahçe şampiyon kadrosunun üzerine Appiah'ı koydu. O kadar. 
Galatasaray elindekileri kaçırırken yaptığı en iyi iş Sasa İliç ve Altan'ı almak oldu. 
Beşiktaş'ın transferleri arasında tribünü hareketlendirecek tek isim Ailton. Diğerlerinin bilenen performansı fazla bir artı değil. 
Trabzonspor'un hali içler acısı. Üçüncü sınıf yabancıların katkısını tartışmaya bile gerek yok. Anorthosis maçlarında gördük. Sıra ligde... 
Dört büyükleri zorlayacağını düşündüğümüz takımlardan Gençlerbirliği'nin en büyük sıkıntısı uyum sorunu. İskandinavlıların zamana ihtiyacı var. Geleceğin yıldızı Isaac'ın da öyle. 
İmkanları oranında en iyi transferi yapan ve takımı Aykut Kocaman gibi idealist bir teknik adama teslim eden Konyaspor, önemli silahı Ersen Martin'i yitirmesine karşın Denizlispor ve geçen seneden daha iddialı bir ekip oluşturan Gaziantepspor'un dışında patlama yapacak tek takım olarak Ankaraspor görünüyor. Savunmasını güçlendiren ve hava toplarına hakim bir santrafor bulan başkent ekibi, performansını ikiye katlayacağını düşündüğüm Brezilyalıları ile bu sezon UEFA'nın en güçlü adayı. 
Büyük çoğunluğunun hayatta kalması naklen yayın havuzundan gelecek paraya bağlı olan diğer kulüplerimizin günü kurtarma amaçlı ve hedefsiz transferlerinin futbolumuza renk getireceğini düşünmek ise fazla iyimserlik olur. 
Tablo bu... 
Galiba bu sene de ekran başında Bundesliga, Premier lig ve La Liga'yı izleyip iç geçirecek, kalitesi giderek düşen Türk futbolu üzerine ahkam kesmeye devam edeceğiz... 

Siz bu kafayla 

Futbol Federasyonu Başkanı Levent Bıçakcı "Tam Saha" dergisine verdiği röportajda bir yıllık icraatlerini değerlendirirken, "Kurumsallaşma konusunda yeterince hızlı ilerleyemedik" diyordu. 
Tahkim Kurulu eski başkanı Samim Ünan ise "Futbol Ekstra" ya içini dökerken, "Elemanımız yok, işler yığıldı" şikayetinde bulunuyordu. 
Düşünebiliyor musunuz 
Bir yanda göreve geldiği günden bu yana dilinden "kurumsallaşma" sözcüğünü düşürmeyen Bıçakcı'nın itirafı. 
Öte tarafta futbolun en üst mahkemesinin bir yıl boyunca başkanlığını yapan Ünan'ın "Yazılmayı bekleyen yüzlerce karar var. Ama bunları kaleme alacak eleman yok" feryadı... 
Bir tarafta her ay onbinlerce dolar ödenen danışmanlık ve pazarlama şirketleri... Diğer yanda toplantı yapacak salon bulamayan, kararları yazdıracak sekreteri olmayan, adalet dağıtması beklenen, ama adeta "tecrit edilmiş" bir Tahkim Kurulu... 
Sayın Bıçakcı ve federasyonu kusura bakmasın. 
Eğer kurumsallaşma dediğiniz şey "sizin gibi düşünmeyene yaşam hakkı tanımamaksa" aradan bir değil 10 yıl geçse, yerinizde saymaya devam edersiniz. 



</TEXT>
</DOC>
