<DOC>
<DOCNO> 392570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/son/sonsiy01.html </URL>
<DATE> 2005/11/06/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Baykal'ın rahat kurultayı 
</HEADLINE>
<TEXT>

     CHP’nin 19-20 Kasım’da yapılacak 31. Olağan Kurultayı, Genel Başkan Deniz Baykal’ın en rahat kurultaylarından birisi olacak. Parti içi muhalifleri kongre sürecinde saf dışı bırakan Baykal, tek aday olarak gireceği kurultayda erken seçim startı verecek. 
     CHP’nin 19-20 Kasım tarihlerinde Ankara’da yapacağı 31. 
     Olağan Kurultayı’nda ilk gün genel başkanlık seçimi yapılacak. Kurultayda ikinci gün ise 80 kişilik parti Meclisi ve 15 kişilik Yüksek Disiplin kurulu seçimleri gerçekleştirilecek. 
     
     BAYKAL RAHAT 
     Geçen sene yapılan yerel seçimlerin ardından Baykal ve parti yönetimini başarısız bularak başlayan muhalif hareket sonucunda iki olağanüstü kurultay toplayan CHP’de, Genel Başkan Deniz Baykal’ın bu kez "rahat" bir kurultay yaşaması bekleniyor. Kongre sürecinde muhalifleri saf dışı bırakan Baykal’ın olağan kurultaya tek genel başkan adayı olarak gitmesi bekleniyor. 
     
     YÖNETİMDE FAZLA DEĞİŞİKLİK OLMAYACAK 
     Kurultayda Baykal’ın parti yönetiminde fazla bir değişiklik yapmayacağı dile getirilirken, buna gerekçe olarak "partide değişim isteyen muhaliflerin tasfiye edilmesi" ve Baykal’ın bu tasfiyeyi gerçekleştiren yöneticileri "başarılı" bulması gösteriliyor. Ancak Baykal’ın geçtiğimiz günlerde partiye katılan eski DSP’li bakanlardan Erdoğan Toprak, Suat Çağlayan ve Aydın Tümen ile bir kaç kişiyi daha kendi kontenjanından PM’ye alması bekleniyor. 
     
     TÜZÜK DE ELE ALINACAK 
     Bu arada tüzük değişiklikleri konusu da kurultay gündeminde bulunuyor. Olağanüstü Tüzük Kurultayı toplanması yönünde verilen imzalar ve sonrasında bu konuda Anayasa Mahkemesi’nin uyarısı nedeniyle kurultay gündemine alınan tüzük konusunda fazla bir değişikliğe gidilmeyeceği dile getiriliyor. 
     
     SEÇİM STARTI VERECEK 
     Bayramdan önceki son grup toplantısında Türkiye’nin yeni bir döneme gerdiğini belirterek, 2006 yılının doğal bir seçim yılı olarak değerlendirrilmesi gerektiğini kaydeden Baykal, kurultayda "erken seçim startı" da verecek. 
     Türkiye’nin ulusal çıkarlarının parlamentonun zorlanarak beşinci yıla taşıma çabalarını yararlı olmayacağını dile getiren Baykal, kurultay sonrasında da Anadolu turuna çıkmaya ve erken seçim istemini dile getirmeye hazırlanıyor. 
     
</TEXT>
</DOC>
