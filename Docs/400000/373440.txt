<DOC>
<DOCNO> 373440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/son/sontur29.html </URL>
<DATE> 2005/08/27/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Van'da park kavgası 8 yaralı... 
</HEADLINE>
<TEXT>

     Van'da bir mağazaya gelen müşterinin aracını halk otobüsü durağına park etmek istemesi üzerine çıkan taşlı, sopalı, silahlı kavgada, 8 kişi yaralandı. 
     Alınan bilgiye göre, Maraş Caddesi üzerinde halı ve kilim satışı yapan mağazaya gelen bir müşteri, otomobilini halk otobüsü durağına park etmek istedi. 
     Bu sırada, otobüs hareket amirliği görevlisinin otomobilini park eden kişi ve beraberindekileri uyarması üzerine, tartışma çıktı. 
     Mağaza sahiplerinin de karıştığı taşlı, sopalı ve silahlı kavgada, 8 kişi taş ve sopa darbeleriyle çeşitli yerlerinden yaralandı. 
     Bu arada otobüs durağında park halinde bulunan 07 UC 585 plakalı otomobil, taş ve sopalarla kullanılamaz hale getirildi. 
     Kavgadan sonra geniş güvenlik önlemi alan Emniyet Müdürlüğü ekipleri, olay yerinde 9 adet mermi kovanı buldu. 
     Olayla ilgili olarak 3 kişinin gözaltına alındığı, kavgaya karışan diğer kişilerin yakalanmasına çalışıldığı bildirildi. 
     Soruşturma sürüyor. 
     
</TEXT>
</DOC>
