<DOC>
<DOCNO> 380952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sontur08.html </URL>
<DATE> 2005/09/23/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
En acı şüphe 
</HEADLINE>
<TEXT>

     Taylan YILDIRIM DHA 

      İZMİR'in Konak İlçesi'ndeki evinde başından tabancayla yaralanan kuaför 35 yaşındaki Gültekin A. kaldırıldığı hastanede 12 gün ecelle pençeleştikten sonra öldü. Polis, olay sırasında eşi işte olan Gültekin A.'yı, 7 yaşındaki oğlu B.A.'nın, tabancayla oynarken kaza sonucu vurmuş olabileceği ihtimali üzerinde duruyor. Evde birlikte oldukları babası Gültekin A.'nın kanlar içinde olduğunu, telefonla aradığı Kütahya'daki babaannesine söyleyen, onun Sokağa çık babam ölüyor diye bağır’ demesi üzerine komşularından yardım isteyen 7 yaşındaki B.A.'nın alınan el svapları incelenirken, psikologlar gözetiminde onunla görüşmeye karar verildi. 
     Gürçeşme 2242 sokak 24 numaralı evde geçen 9 Eylül günü meydana gelen olayda, Bayraklı semtinde kuaförlük yapan Gültekin A., oğlu B.A. tarafından yatağında kanlar içinde yatarken bulundu. Leman Alptekin İlköğretim Okulu'na yeni kayıt yaptıran küçük B.A., telefonlarının tek tuş hafızasından yararlanıp Kütahya'daki babaannesi Gülşen A.'yı arayıp babasının kanlar içinde yerde yattığını söyledi. B.A., daha sonra babaannesinin uyarısı üzerine sokağa çıkıp, Babam ölüyor, yardım edin’ diye bağırıp komşularından yardım istedi. Eve giren komşuları tarafından hareketsiz bulunan Gültekin A., Tepecik Eğitim Hastanesi'ne kaldırdı. 
     Sol gözünün üzerinden 7.65 milimetre çapında tabancadan çıkan tek kurşunla yaralandığı ve aşırı kan kaybettiği belirlenen Gültekin A., acil serviste yapılan ilk müdahalenin ardından yoğun bakım ünitesine kaldırıldı. 
     
     YAŞAM SAVAŞINI KAYBETTİ 
     Hastanede 12 gün yaşam savaşı veren Gültekin A., doktorların tüm çabalarına rağmen hayatını kaybetti. Memleketi Kütahya'ya götürülen Gültekin A., sevenlerinin gözyaşları arasında toprağa verildi. 
     Gültekin A.'nın yaralanmasıyla ilgili soruşturma başlatan polis, ölümü üzerine konuya daha bir ağırlık verdi. Kimseyle sorunu bulunmadığı ve kendi halinde bir yaşam sürdüğü belirtilen Gültekin A.'nın ölümüyle ilgili ipuçlarını biraraya getiren polisin en büyük şüphesi, küçük B.A.'nın üzerine yoğunlaştı. Ekiplerin aramalarına rağmen bulamadığı tabancayla oynayan B.A.'nın yanlışlıkla silahı ateşleyip babasını vurduğu ihtimali üzerinde duran polis, psikologlardan da yardım istedi. Bu arada ruhsatlı tabancası olmadığı bilinen Gültekin A.'nın yaralandığı olayda kullanılan tabanca aranıyor. 
     Tüm kapıları kapalı olan evdeki yatağında uyurken yaralanan Gültekin A.'nın başka bir kişi tarafından vurulma veya intihar etme olasılığını düşük gören İzmir Emniyet Müdürlüğü Cinayet Bürosu ekiplerinin isteği üzerine psikologlar önümüzdeki günlerde, olay günü kısa bir konuşma yaptıkları B.A. ile yeniden görüşecek. 
     İlk görüşmede odasından çıktıktan sonra babasını kanlar içinde bulduğunu, tabancayı ise görmediğini söyleyen B.A.'nın vereceği cevaplar ve olaydan sonra alınan el svaplarının kesin sonuçları, olayın faili olup olmadığını ortaya çıkartacak. İzmir Kriminal Bölge Polis Laboratuvarı'ndaki bazı cihazların arızalı olması nedeniyle svaplarla ilgili incelemenin henüz tamamlanamadı. 
     Olayda Gültekin A.'nin Çiğli'deki Tekel Tütün İşletmeleri'ne çalışan eşi 32 yaşındaki Emine A.'nın da ifadesi alındı. Bir çocuk annesi Emine A.'nın olay sırasında işte olduğu anlaşıldı. Genç kadın ifadesinde eşinin vurulmasıyla ilgili bilgisinin bulunmadığını söyledi. 
     
</TEXT>
</DOC>
