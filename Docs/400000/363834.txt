<DOC>
<DOCNO> 363834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/son/sondun06.html </URL>
<DATE> 2005/07/24/ </DATE>
<TIME> 07.15 </TIME>
<AUTHOR>  </AUTHOR>
<HEADLINE>
Amerikalıların yarısına göre 'Irak Savaşı terörü artırdı' 
</HEADLINE>
<TEXT>

     Bir kamuoyu araştırması, Amerikan halkının yüzde 47’sinin Irak savaşının terörle mücadeleye zarar verdiği görüşünde olduğunu ortaya koydu. 
     Pew Araştırma Merkezi tarafından yapılan araştırmaya göre, Amerikalıların yüzde 45’i ise Londra’daki metro saldırılarından sonra, Irak’ta devam eden savaşın ABD’de de benzer terör saldırıları yapılması riskini artırdığını düşünüyor. Bu oranın geçen sonbaharda sadece yüzde 36 olduğuna dikkat çekiliyor. 
     Ancak, önemli bir kısmı terörün Irak savaşı ile bağlantılı olduğuna inanmasına rağmen, Amerikan halkının yüzde 52’sinin Irak’ta istikrar kuruluncaya kadar Amerikan askerlerinin bu ülkede kalması gerektiğini düşündüğüne, yüzde 49’unun ise Irak’ta savaşa girme kararına hala destek verdiğine dikkat çekiliyor. 
     Araştırmaya katılan her 10 Amerikalıdan 6’sı, eninde sonunda ABD’nin Irak’ta istikrarlı bir hükümet kurmayı başaracağına inandığını söylerken, 3’te 1’i ise ABD’nin bu konuda başarısız olacağını düşünüyor. 
     ABD Başkanı George Bush’un Irak’taki durumu başarılı bir neticeye ulaştıracak açık bir plana sahip olduğuna inanan Amerikalıların oranının sadece yüzde 27 olduğu belirtilirken, bu oranın bugüne kadarki en düşük seviyede olduğuna işaret ediliyor. 
     Bir başka kamuoyu araştırması ise Amerikalıların yüzde 60’ının üçüncü dünya savaşının çıkacağına inandığını gösterdi. 
     2. Dünya Savaşı’nın sona ermesinden 60 yıl sonra, Amerikan haber 
     ajansı Associated Press ve Japon haber ajansı Kyodo tarafından ortaklaşa yapılan kamuoyu araştırmasının sonuçlarına göre, her 10 Amerikalıdan 6’sı 3. dünya savaşının çıkacağına inanırken, her üç Japondan birinin aynı düşüncede olduğu kaydedildi. Araştırmaya katılan Amerikalıların 3’te 1’i, 6 Ağustos 1945’te Hiroşima, 9 Ağustos 1945’te ise Nagazaki’ye ABD tarafından atom bombası atılmasının kaçınılmaz bir durum olduğunu savunurken, Japonların 4’te 3’ü bu kentlere atom bombası kullanılmasının gereksiz olduğu görüşünde. 
     
</TEXT>
</DOC>
