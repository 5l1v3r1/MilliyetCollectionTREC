<DOC>
<DOCNO> 398018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sontur15.html </URL>
<DATE> 2005/11/25/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
İskambil kağıdıyla ATM sahtekarlığı 
</HEADLINE>
<TEXT>

     Niğde'de, banka kartının sıkışmasını sağlamak için ATM kart girişine iskambil kağıdı koyan dolandırıcı, polise yakalanacağını anlayınca amacına ulaşamadan kaçtı. 
     AA muhabirinin aldığı bilgiye göre, adliye binası önünde bulunan Vakıfbank'a ait otomatik para çekme makinesinden ATM para çekmek isteyen Hatice A, kartı makineye sıkışınca, arkadaşını yardım için bankaya gönderip, ATM önünde beklemeye başladı. 
     Bu sırada ATM yanına gelerek, Hatice A'ya yardımcı olmak isteyen uzun boylu, kirli sakallı, 30 yaşlarında bir kişi, adliyede görevli polislerin şüphesini çekti. Polislerin kendisine doğru yöneldiğini fark eden şüpheli, olay yerinden kaçtı. 
     Banka görevlilerince yapılan incelemede, ATM kart giriş kısmına bankamatik kartının sıkışması için iskambil kağıdı konulduğu, ekranın altına da, ''Kartınız ATM makinesinde kalırsa, kartınızı alabilmeniz için giriş ve iptal tuşlarına basarak şifrenizi iki defa giriniz. ATM, kartınızı iade edecektir. İade etmediği zaman ATM kartınıza el koyacaktır. Kartınızı mesai saatlerinde banka şubelerinden alabilirsiniz'' yazılı kağıt yapıştırıldığı görüldü. 
     Sıkışan kartın sahibine teslim edildiği, şüphelinin yakalanması için çalışma başlatıldığı bildirildi. 
     
</TEXT>
</DOC>
