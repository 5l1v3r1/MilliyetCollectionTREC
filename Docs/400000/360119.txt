<DOC>
<DOCNO> 360119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/sonspo01.html </URL>
<DATE> 2005/07/11/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Fenerbahçe'de çıldırtan transfer sessizliği sona eriyor 
</HEADLINE>
<TEXT>

     Adı sır gibi saklanan Brezilyalı yeni transfer, hafta içi İstanbul’da olacak, Hamit Altıntop ise yönetimden perşembeye kadar süre istedi 
     
     Temaslar yoğunlaştı 

     Transferde sadece Bursaspor kalecisi Serdar’ı renklerine bağlayan Fenerbahçe’de bu hafta sıcak gelişmeler yaşanacak. Daum’un belirlediği isimlerle uzun zamandır gizli bir şekilde görüşmelerde bulunan yöneticilerin, mutlu sona iyice yaklaştığı belirlendi. Asbaşkan Hakan Bilal Kutlualp’in, Brezilya’da ismi sır gibi saklanan bir orta saha oyuncusuyla anlaştığı ve yeni transferin hafta ortasında İstanbul’a getirilip, sözleşme imzalanacağı öğrenildi. 
     
     Altıntop kardeşler 

     Bu arada Alman hocanın ısrarla kadrosunda görmek istediği Altıntop kardeşlerin transferinde de önemli gelişmeler yaşandı. Hamit için Schalke ile büyük oranda anlaşıldığı, arada küçük pürüzler kaldığı kaydedildi. Hamit ile de 3 yıllığına el sıkışıldı. Ancak gurbetçi oyuncu, kendisini başka kulüplerin de istemesi yüzünden perşembe gününe kadar süre talep etti. Halil Altıntop için de kulübü Kaiserslautern ile görüşmeler büyük bir gizlilik içinde sürdürülüyor. 

     
</TEXT>
</DOC>
