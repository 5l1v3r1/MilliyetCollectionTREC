<DOC>
<DOCNO> 381327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/yazar/sazak.html </URL>
<DATE> 2005/09/25/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Parka cami 
</HEADLINE>
<TEXT>


Milli Görüş hareketinin devamı partiler gibi AKP'de de 'yeşil alan' takıntısı var. 
İktidara gelince 2-B diye bilinen orman arazilerinin satışı için Anayasa değişikliğinden işe başladılar. Niyet, İstanbul'un 'betonlaşmamış' son yerlerini ranta açmaktı. 
Bu girişim Çankaya'dan döndü. 
AKP'li İstanbul Büyükşehir Belediyesi şimdi de Göztepe Parkı'na göz dikti. 
Belediye Meclisi'nden sessizce geçirilen bir kararla, 'parka cami yaptırma'nın peşinde kent yönetimi. Başbakan Erdoğan da, parka yakın en yakın caminin 4,5 kilometre uzaklıkta olduğunu belirterek, 'karar'ı savunuyor. Onca sorun arasında 'Kadıköy'e cami' projesi öne geçti. 
Milliyet'in duyurduğu haber, Anadolu yakasına soluk aldıran parkın yerine 'cami yaptırılması' kararı çıkartan AKP yönetimindeki telaşı dışa vuruyor. 
İstanbul Büyükşehir Belediye Başkanı Kadir Topbaş, 'karardan haberinin olmadığını' belirterek, 'inceleyeceğini' açıklarken, cami oylamasının 15 Eylül'de yapıldığı ve kendisine vek let eden İdris Güllüce tarafından onaylanıp valiliğe gönderildiği ortaya çıktı. 
Cami haberi Kadıköylülere 'pankart'la duyurulmuş. CHP'li Belediye Meclisi üyeleri ise 'fidanlık' diye sunulan Göztepe Parkı'na cami kararını atlamışlar. 
Kadıköy Belediye Başkanı Selami Öztürk'ün tepkisi üç ay önce Belediye Meclisi'nden geçen nazım imar planında 'cami'den hiç söz edilmeyişine "Kadıköy Müftülüğü bile bölgede camiye ihtiyaç olduğunu belirtmedi, böyle bir talepte bulunmadı. Burada camiye ihtiyaç varsa 15 yıldır Kadıköy Belediyesi'nde yönetici olarak önce benim bilmem gerekirdi, ama kimse bana sormadı." 
Kadıköy'de 127 cami varmış. 
AKP'li belediye, Göztepe Parkı'na bir tane daha yaptırmanın peşinde. 
Kadir Topbaş ve Başbakan Erdoğan'ın savunduğu gibi 4,5 kilometrelik alanda cami eksiği varsa, seçilecek yer Göztepe Parkı mı olmalıdır 
Betona boğulmuş kentte insanların yürüyüş ve gezinti yapabilecekleri, çocuklarını getirebilecekleri yeşil alanları yok etmeye çalışmak, 'inanç özgürlüğü'nü kötüye kullanmak, sömürmek anlamına gelmiyor mu 
İstanbul'a 100 cami daha yapılsa sanki bugünkü yoksulluk ve işsizlik ortadan kalkacak 
AKP, milyonlarca dolarlık ihalelerle kendi zenginlerini yaratmaya çalışırken, 'dinci tabanı'na, 'Bakın işte sizi de unutmuyoruz' demek için 'Göztepe'ye cami' inşa etmeye çalışıyor. 
Erbakan Hoca'nın gözü aydın. 
Taksim'e cami tartışması Kadıköy'e taşındı. 



</TEXT>
</DOC>
