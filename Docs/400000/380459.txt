<DOC>
<DOCNO> 380459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/spor/spo09.html </URL>
<DATE> 2005/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Meksikalılar yüksek uçtu 
</HEADLINE>
<TEXT>


17 Yaşaltı Milli Takımımız'ın bugün Peru'da karşılaşacağı Meksika'nın hocası Ramirez iddialı konuşarak, "Türkiye bize rakip olamaz" dedi 

MEHMET ÇİFTÇİ 


Peru'da düzenlenen 17 Yaşaltı Dünya Şampiyonası'nda Milli Takımımız'ın yer aldığı B Grubu'nda Uruguay'ı 2-0, Avustralya'yı 3-0 yenerek dikkatleri üzerine çeken Meksika'nın hocası Jesus Ramirez futboldaki, "maç sahada kazanılır" altın kuralını unuttu Ay - Yıldızlı ekibin bugün grup birinciliği için kozlarını paylaşacağı Orta Amerika ülkesinin teknik direktörü, Türkiye'ye şans tanımadığını açıklayarak şaşkınlık yarattı. 
İlk iki maçta elde ettikleri sonuçlarla kupanın favorileri arasında gösterildiklerini vurgulayan Ramirez, Meksika'ya Dünya Şampiyonu olarak dönmeye kararlı olduklarını ifade ederek, "Türkiye maçlarını zorlanarak kazandı. Biz ise 5 gol atıp, hiç gol yemedik. Bu da maçın favorisi olduğumuzu gösteriyor. Türkiye bize rakip olamaz" dedi. 
Peru'ya Avrupa Şampiyonu olarak giden Milli Takımımız'ın bireysel yeteneklerle sonuca ulaştığını ileri süren Ramirez, "Biz ise takım oyunu sergiliyoruz. Bu bakımdan Meksika-Türkiye mücadelesi çok ilginç geçecek" ifadesini kullandı. 

Golcüler kükredi 

Şampiyonadaki 4 golümüze imza atan Nuri, Özgürcan, Tevfik ve Deniz, Meksika'ya gözdağı verdi, "Gerçek gücümüzü sahaya yansıtarak kazanan taraf olacağız" dedi. Genç yıldızlar, "Türkiye'ye Dünya Şampiyonu olarak döneceğiz" iddiasında bulundu. 

Peru'da liderlik savaşı 

17 Yaşaltı Milli Takımımız, B Grubu'nun son maçında bu gece Meksika ile karşılaşacak. İlk maçında Avustralya'yı 1-0, ikinci sınavında Uruguay'ı 3-2 yenerek çeyrek final vizesi alan Ay - Yıldızlılar, Meksika'yı da devirirse grubunu 9 puanla lider olarak bitirecek. Türkiye saati ile 23.30'da başlayacak olan karşılaşmayı Eurosport naklen ekrana getirecek. Milli Takımımız maçtan galibiyetle ayrılırsa çeyrek finalde A Grubu'nun ikincisi ile kozlarını paylaşacak. Bu arada Lima'dan, Piura kentine geçen Milli Takımımız, Meksika maçının hazırlıklarını tamamlarken, sakatlığı düzelen Mehmet Yılmaz, takımla çalıştı. Öte yandan Fenerbahçe Altyapı Koordinatörü Joop Lensen, Peru'ya giderek, Milli Takım kampını ziyaret edip, başarı dileğinde bulundu. 


</TEXT>
</DOC>
