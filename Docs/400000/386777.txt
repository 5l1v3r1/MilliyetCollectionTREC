<DOC>
<DOCNO> 386777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sontur42.html </URL>
<DATE> 2005/10/14/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
İstanbul'a 3. köprü yapımına ilişkin plan değişikliği kabul edildi 
</HEADLINE>
<TEXT>

     İstanbul Büyükşehir Belediyesi ile Dubai International Properties arasında imzalanan 5 milyar dolarlık "Gayrimenkul Yatırım Ortaklığı GYO " anlaşmasını da kapsayacak, Büyükşehir Belediyesi’nin bir GYO’ya ortak olması ve bunun için Belediye Başkanı Kadir Topbaş’a yetki verilmesine ilişkin teklif, Belediye Meclisi’nde oy çokluğuyla kabul edildi. 
     Belediyenin Saraçhane’deki binasında Belediye Başkan Vekili İdris Güllüce başkanlığında toplanan mecliste, ilk olarak "Gayrimenkul Yatırım Ortaklığı" hakkındaki Hukuk Komisyonu raporu ele alındı. 
     Raporda, 93 sayılı Belediye Kanunu’nun "işletme, şirket ve GYO kurulması" konusundaki yetkiyi Belediye Meclisi’ne verdiği belirtilerek, şöyle devam edildi 
     "İstanbul Büyükşehir Belediyesi’nin bir gayrimenkul yatırım ortaklığına ortak olmasının, belediye mülkiyetindeki gayrimenkullerin İstanbul’da büyük projelerin gerçekleştirilmesine katkı sağlayacağı, İstanbul Büyükşehir Belediyesi’ne gelir getirici bir girişim olmasının yanında, AB’ye tam üyelik müzakere süreciyle birlikte daha da artan yabancı sermaye ilgisini cezbedebileceği, bu yolla da şehir ve ülke kalkınmasına katkıda bulunacağı değerlendirilmektedir." Mecliste daha sonra, İstanbul Büyükşehir Belediyesi’nin pay sahibi olacağı GYO kurulmasına ilişkin Büyükşehir Belediye Başkanı Kadir Topbaş’a yetki verilmesi için Kaynak Geliştirme ve İştirakler Daire Başkanlığı’nın 6 Ekim tarihli teklifi, oy çokluğuyla kabul edildi. 
     
     İSTANBUL BOĞAZI’NA 3. KÖPRÜ 
     İstanbul Büyükşehir Belediye Meclisi’nde ayrıca "İstanbul Boğazı Raylı Sistemli 3. Karayolu geçişi" hakkındaki İmar ve Bayındırlık Komisyonu raporu da ele alındı. 
     Raporda, İstanbul Boğazı Raylı Sistemli 3. Karayolu geçişi ve çevre yolu güzergahına ilişkin 1 5000 ölçekli plan değişikliği teklifinin yeniden değerlendirilmek üzere meclise havale edildiği hatırlatılarak, komisyonun, İstanbul Boğazı Raylı Sistemli 3. Karayolu geçişi ve çevre yolu güzergahına ilişkin 1 5000 ölçekli plan değişikliği teklifini uygun gördüğü kaydedildi. 
     Meclis onayına sunulan rapor da oy çokluğuyla kabul edildi. 
     Bu arada, mecliste her iki madde görüşülürken CHP’li üyelerin itiraz ettikleri görüldü. 
     
</TEXT>
</DOC>
