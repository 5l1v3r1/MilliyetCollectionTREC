<DOC>
<DOCNO> 369045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/sontur22.html </URL>
<DATE> 2005/08/11/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Meriç Nehri'nde patlayan sedde onarıldı 
</HEADLINE>
<TEXT>

     DSİ 11. Bölge Müdürü Numan Gündüz, Kapıkule mevkiinde seddenin patlayan bölümünün yüzde 75 oranında onarıldığını belirterek, "Bugün yırtılan ve su akan bölümün tamamı aralıksız sürdürülen çalışmalar sonucu bitirilecek" dedi. 
     Gündüz, AA muhabirine yaptığı açıklamada, ilçeden gelen takviye ekiplerle birlikte sabaha kadar aralıksız çalıştıklarını belirtti. 
     Kapıkule mevkiinde seddenin patlayan bölümünün yüzde 75 oranında onarıldığını kaydeden Gündüz, şöyle devam etti 
     "Gerek Bulgaristan’da gerekse Türkiye tarafında Meriç Nehri’nin debisi düşmeye başladığından, taşkın yaşanmadan olayları atlatacağımızı umuyoruz. Kirişhane’de yapılan ölçümde saat 11.00 itibariyle Meriç Nehri’nin debisi 727 metreküp saniyeye, Tunca Nehri’nin ise 56 metreküp saniyeye düştü. Bulgaristan’ın Sivılengrat kentinde yapılan ölçümde de sürekli düşüş gözleniyor." 
     
     EŞYALAR, NEHİRDEN ÇIKARILIYOR 
     Meriç Nehri’nde akıntıya kapılarak Bulgaristan tarafından Türk tarafına sürüklenerek gelen, buzdolabı, masa ve benzeri ev eşyaları, sivil savunma ekipleri tarafından Zodyak botlarla nehirden çıkarılıyor. Buzdolabı ve içinden çıkarılan seramik tabak, sinek kovucu, çeşitli şişeler ekipler tarafından kıyıya çıkarıldı. 
     Ayrıca nehirde yüzen, çok sayıda ağaç ve dev kütük parçalarının köprü ağızlarını tıkamaması ve akışa engel olmaması için, bölgedeki ekipler çalışmalarını sürdürüyor. 
     Bu arada, Enerji ve Tabii Kaynaklar Bakanlığı’na bağlı Elektrik İşleri Etüd İdaresi Genel Müdürlüğü ekipleri tarafından Meriç Nehri’ndeki suyun debisi saat başı ölçülerek, ilgili birimlere bilgi aktarılıyor. 
     
</TEXT>
</DOC>
