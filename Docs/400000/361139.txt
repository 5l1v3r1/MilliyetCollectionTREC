<DOC>
<DOCNO> 361139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sontur17.html </URL>
<DATE> 2005/07/14/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Üniversite kaygısı "milli" sporcu yaptı 
</HEADLINE>
<TEXT>

     Milli Bisikletçi Halil Korkmaz, bu spora üniversiteyi kazanabilmek için başladığını, milli olduktan sonra Beden Eğitimi ve Spor Yüksekokulu’na BESYO 
     girebileceğini söyledi. 
     Korkmaz, 2000-2001 eğitim-öğretim döneminde Adana Çağrıbey Lisesi’nden mezun olduğunu, 4 kez ÖSS’ye girmesine rağmen başarılı olamadığını kaydetti. 
     Hedefinin BESYO’yu kazanmak olduğunu, bunun için de ilk olarak milli sporcu olmayı hedeflediğini belirten Korkmaz, "Milli sporcular için BESYO’ya giriş çok kolay. Uzun yıllar futbol, basketbol ve atletizm gibi sporlarla uğraşmama karşın, bu spor dallarına göre milli olma şansı daha yüksek olan bisiklet sporuna başladım ve çok çalışarak Bisiklet Milli Takımı’na girmeyi başardım" dedi. 
     Korkmaz, son bir yıl içinde 10 kez milli mayoyu giydiğini belirterek, "4 yıllık üniversite arzumun, milli sporcu olduğum için BESYO’yu kazanarak bu yıl sona ereceğini umuyorum. Ayrıca, Bisiklet Milli Takımı’nın değişmez elemanı olmaya kararlıyım" dedi. 
     Yoğun antrenman ve Milli Takım kamplarından dolayı iş bulamadığını, dar gelirli bir ailenin çocuğu olduğu için de sorunlar yaşadığını anlatan Korkmaz, şunları söyledi 
     "Babam başkasına ait olan kamyonla hafriyatçılık yapıyor. 3 kardeşim var. Öyle ki ÖSS için 4 yıl harç ödediğim ve kazanamadığım için ailemle bile sorunlar yaşadım. Komşumuz bisiklet antrenörü Kadir Erduru sayesinde başladığım bu spor dalı ile hem milli olduğum hem de rüyalarımı gerçekleştireceğim için çok mutluyum." Korkmaz, okul harçlığı ve müsabakalardaki harcırahla aldığı yarış bisikleti ile İspanya, İtalya ve Yunanistan’dan sonra Belçika’nın Kluisbergen kentinde yapılacak Avrupa Şampiyonası’na katılacağını da bildirdi. 
     
     BİR DE BİSİKLETİ DEĞİŞSE 
     Adana Bölgesi Dağ Bisikleti Bölge Antrenörü Kadir Erduru da, Halil Korkmaz’ın çok yetenekli bir sporcu olduğunu, sorunlarının azalması halinde önemli dereceler yapacağına inandığını belirterek, "Halil 10 yıl daha milli mayoyu giyer" dedi. 
     Halil’in bisikletçi olmasında kendisinin de önemli payı bulunduğunu, üniversiteye gireceği ve ailesiyle barışacağı için mutlu olduğunu ifade eden Erduru, şöyle devam etti 
     "Halil ile aynı semtte oturuyoruz. Türkiye’de ve uluslararası müsabakalarda önemli dereceler elde eden Halil, milli mayoyu giydiği için BESYO’ya kontenjan veya düşük puanla girebilecek. Şu an Halil’in milli yarışlar için yetersiz olan bisikletini değiştirmek için uğraşıyoruz. 20 kadar kuruluşa yazı göndermemize rağmen, bir sonuç alamadık. Daha önce de Balkan Şampiyonu Adanalı Bilal Akgül, ilgisizlik ve sponsor bulamadığımız için Yalova Belediyespor’a transfer olmuştu. Halil’i de kaybetmemek için özellikle belediyelerin yardımını bekliyoruz." 
     
</TEXT>
</DOC>
