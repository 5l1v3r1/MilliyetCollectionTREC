<DOC>
<DOCNO> 368735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sontur29.html </URL>
<DATE> 2005/08/10/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
İhsan Kalkavan Attığımız taklalardan sonra dönebileceğimizi sanmıyordum 
</HEADLINE>
<TEXT>

     Çin’de geçirdiği trafik kazasından sonra getirildiği Memorial Hastanesi’nde tedavisi süren işadamı İhsan Kalkavan, kazadan kurtularak Türkiye’ye gelebileceğine hiç ihtimal vermediğini söyledi. 
     Kazanın ardından özel bir uçakla Türkiye’ye getirilen Kalkavan’ın sağlık durumuna ilişkin Memorial Hastanesi’nde basın toplantısı düzenlendi. 
     İşadamını Türkiye’ye getiren ekibin başkanı, Memorial Hastanesi Plastik ve Rekonstrüktif Cerrahi Uzmanı Operatör Doktor Tuğrul Turan, bazı basın kuruluşlarında yer aldığı gibi Kalkavan’ın herhangi bir uzuv kaybının söz konusu olmadığını, yalnızca sol elinin sırtında yumuşak dokuda hasar bulunduğunu söyledi. 
     Bunu tedaviye yönelik müdahalenin Pekin’de yapıldığını anlatan Turan, "Parmak ve el hareketleri de ileriki yıllarda normale çok yakın olarak iyileşecektir. Sırt bölgesinde de yüzeysel bir yaralanma var. Bu da 1.5-2 hafta içinde iyileşecektir. Kasık bölgesindeki deri de el bölgesinin onarımı için kullanıldı. İhsan Bey’in 3 haftalık bir dinlenme süresi var" diye konuştu. 
     Turan, Kalkavan’ın elinin karın bölgesine dikildiği bir operasyon geçirdiğini haberlerini hatırlatan ve bunun doğru olup olmadığını soran bir gazeteciye de vücuttaki cilt kayıplarında, o miktarda cildin kaybın bulunduğu yere mutlaka aktarılması gerektiğini, çünkü yaralı bölgenin iyileşmesinin başka şekilde mümkün olmadığını söyledi. 
     Turan, "Yapılan iş, öyle bir durumda yapılabilecek yöntemlerden birisidir. İyileşmenin daha konforlu olabileceği yöntemler olabilirdi. 
     Ama yapılan ameliyat hakikaten iyi bir şekilde yapılmış" diye konuştu. 
     Basın toplantısına, Çin’den İstanbul’a yolculuğu sırasında Kalkavan’a eşlik eden Memorial Hastanesi Medikal Direktörü Doç. Dr. 
     Cumhur Kılınç ile hastanenin Ortopedi Uzmanı Operatör Doktor Şamil Bezirgan da katıldı. 
     
     BASINLA GÖRÜŞTÜRÜLDÜ 
     Toplantının ardından, basın mensuplarının işadamı Kalkavan’ı hastane odasında görüntülemesine izin verildi. 
     Kalkavan, burada basın mensuplarına yaptığı açıklamada, Çin’de bir belgesel çekmek üzere Pekin’de bulunan BBC ekibiyle yolculuk etme planı yaptığını, ancak ülkeye giriş işlemlerinin uzaması üzerine ekibe yetişmek için hızlı hareket edince ve arabanın durumu nedeniyle söz konusu kazanın gerçekleştiğini anlattı. 
     "Ben esasında, bütün kaza süresi boyunca attığımız taklalardan sonra buraya bu şekilde gelebileceğime hiç ihtimal vermiyordum. 
     Allah’a şükür" diyen Kalkavan, hem babasını, hem de 2 kardeşini trafik kazalarında kaybettiğini hatırlattı. 
     İhsan Kalkavan, "Herhalde direksiyona çıkmasak, hepimiz daha nice yıllar yaşardık. Ama bizi direksiyonlar bitiriyor. Ben bir de maceralı işleri seviyorum" diye konuştu. 
     Kazada elinin kapıyla yol arasında kaldığını ve yaklaşık 120 metre sürüklendiğini de belirten Kalkavan, "Çok sağlıklı bir yapım olmasaydı, şu an sizlerle birlikte olamayacaktım" dedi. 
     
</TEXT>
</DOC>
