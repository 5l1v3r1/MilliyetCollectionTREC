<DOC>
<DOCNO> 354462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sonspo33.html </URL>
<DATE> 2005/06/22/ </DATE>
<TIME> 20.20 </TIME>
<AUTHOR>  </AUTHOR>
<HEADLINE>
Tahkim Kurulu'ndan "RED" kararı çıktı... 
</HEADLINE>
<TEXT>

     Futbol Federasyonu Tahkim Kurulu, MHK seçimlerinin iptalini gerekçe göstererek, liglerin tescil edilmemesi için bazı kulüplerin yaptığı itirazı görüştüğü duruşmalı toplantı sonunda, kulüplerin talebini reddetti. 
     Ankara 13. Asliye Hukuk Mahkemesi’nin, Futbol Federasyonu Merkez Hakem Kurulu MHK seçimlerini iptal eden kararının ardından, İstanbulspor, Akçaabat Sebatspor, Sakaryaspor, Göztepe, Muşspor, Karamanspor, Bulancakspor, Bandırmaspor ve Çorluspor kulüplerinin, MHK işlemlerinin geçersiz sayılması ve tescil edilen liglerden düşme kararının iptal edilmesi yönündeki başvurusunu görüşen Tahkim Kurulu, bugün duruşmalı toplantı gerçekleştirdi. 
     İstinye’deki Amatörlerevi’nde gerçekleştirilen, kulüp ve Futbol Federasyonu temsilcilerinin dinlendiği toplantının ardından karar alan Tahkim Kurulu, "Liglerin tescilinin tamamen ya da kısmen iptalinin söz konusu olamayacağına ve talep sahibi kulüplerin talebinin reddine" oybirliğiyle karar verdi. 
     Tahkim Kurulu’nun gerekçeli kararı şöyle 
     "Yargıtay’ca verilmiş olan mezkur onama kararı aleyhine karar düzeltme süreci henüz sonuçlanmamıştır. Yeni kanun, bu kararın kesinleşmesine ilişkin süreç tamamlanmadan yürürlüğe girmiştir. 
     Her ne kadar Futbol Federasyonu, kendi kanununa göre bir özel hukuk tüzel kişisi olarak örgütlenmişse de yine bu kanun ve ilgili mevzuat uyarınca kamu hizmeti ifa ettiği kuşkusuzdur ve kamu hizmetinin görülmesine hakim olan ilkelerden ’İdarede istikrar’, ’Hukuki kesinlik ve güvenlik’ ilkelerine tabidir. Bu nedenle, yapılmış olan işlemler sonucunda haklar kazanmış olan kulüplerin bu haklarının ve oluşan hukuki durumların geçerli sayılması gerekir. 
     Öte yandan, MHK’nın işlemleri ve verilen tescil kararı arasında doğrudan bir bağ bulunduğu, bu çerçevede, MHK’nın hangi işleminin, kulüp tarafından yapılan hangi müsabakanın neticesini nasıl ve ne şekilde etkilediği, itiraz eden kulüp tarafından açık bir şekilde ortaya konmuş değildir. 
     Tüm bu nedenlerle, tescilin iptali talebiyle sınırlı olarak yapılan yargılamada, liglerin tescilinin tamamen ya da kısmen iptalinin söz konusu olamayacağına ve talep sahibi kulüplerin talebinin reddi gerektiğine oybirliğiyle karar verilmiştir." 
     
</TEXT>
</DOC>
