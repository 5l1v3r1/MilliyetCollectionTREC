<DOC>
<DOCNO> 357567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/spor/spo10.html </URL>
<DATE> 2005/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yusuf eve döndü 
</HEADLINE>
<TEXT>


Yeşil-Siyahlı forma altında büyük başarılara imza atan yıldız futbolcu, yeniden kulübüne döndü. Yusuf, "Evlendim, çocuğum oldu ve artık uslandım. Jübilemi Denizlispor'da yapmak istiyorum" diye konuştu 


Denizlispor eski futbolcusu Fenerbahçeli Yusuf Şimşek ile 3 yıllık sözleşme imzaladı. Önceki akşam Denizli'ye gidip yöneticilerle masaya oturan tecrübeli futbolcunun, Fenerbahçe'ye ödenecek bonservis bedelini cebinden karşılayacağı öğrenildi. Karşıyaka başta olmak üzere Diyarbakırspor ve Sivasspor'un da transfer teklifinde bulunduğu Yusuf Şimşek, "Evlendim, çocuğum oldu. Artık uslandım. En az 5 yıl daha oynamak ve eski kulübüm Denizlispor'da jübile yapmak istiyorum" dedi. 
Teknik direktör Giray Bulak'ın Yusuf'un transferiyle ilgili olarak, "Kendisine bakar ve çalışırsa faydalı olur. Ancak son iki sezonki Yusuf olursa forma yüzü göremez" dediği iddia edildi. 
Yönetici Yasin Cinkaya ise Denizlispor'un Yusuf'a vefa borcunun olduğunu belirterek, "Yusuf, hem Timuçin'in boşluğunu doldurur, hem de takıma ağabeylik yapar. Takıma büyük katkılarının olacağına inanıyoruz" dedi. 
Yusuf, Denizlispor ile sözleşme imzaladıktan sonra tatil için Antalya'ya gitti. Yıldız futbolcu pazartesi gününden itibaren takımla birlikte çalışmalara başlayacak. 


</TEXT>
</DOC>
