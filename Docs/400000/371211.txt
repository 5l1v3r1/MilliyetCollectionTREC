<DOC>
<DOCNO> 371211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sonsiy15.html </URL>
<DATE> 2005/08/19/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Sağlık Bakanı Artık hekimlerimize zorla helva yedirteceğiz 
</HEADLINE>
<TEXT>

     Sağlık Bakanı Recep Akdağ, halen merkeze uzak bölgelerde hekimlerin çalışmak istemediğini belirterek, "Önümüzdeki aylardan itibaren hekimlerimize zorla helva yedirteceğiz" dedi. 
     Bakan Akdağ, Erzurum’un Şenkaya İlçesi Kaymakamı Selami Işık ve Belediye Başkanı Görbil Özcan’ın makamlarında ziyaret ederek, bölgedeki sorunlar hakkında bilgi aldı. 
     Hekim açığı ile ilgili konuya değinen Akdağ, çok iyi ücret vermelerine rağmen hekimlerin, halen merkeze uzak bölgelerde çalışmak istemediklerini ifade etti. 
     Bu sorunu çözmek için çaba sarf ettiklerini kaydeden Akdağ, şunları söyledi 
     "Önümüzdeki aylardan itibaren artık hekimlerimize zorla helva yedirteceğiz. Biz hükümete geldiğimizde, hekimler açısından bölgesel farklılık oranı bire 8 idi. Şu anda bu oran bire 5’e düştü. 2007’lere doğru bu oranı, bire 4’lere indireceğiz. Hekim açığını kapatmak için Sözleşmeli Personel Yasası getirdik. Pratisyen hekimlere 3-4 milyar, uzmanlara ise 6 ile 9 milyar lira arasında aylık ödemeler yaptık. Buna rağmen yeterli talep olmadı. Önümüzdeki yıl doktor gönderme konusunda daha iyi gelişmeler sağlayacağız." Akdağ, göreve geldikleri günden itibaren uzman hekim sayısında 1.5 kat artış sağladıklarını, ancak açığın yine çok fazla olduğunu bunu gidermeye çalıştıklarını vurguladı. 
     
     "AMBULANS ÜCRETİ ALINMAYACAK" 
     Bu arada, Kaymakam Işık’ın, 112 Acil Servis ambulanslarından yararlanan vatandaşlardan ambulans ücretini tahsil etmekte sıkıntı yaşadıklarını anlatması üzerine, Akdağ, Işık’ı uyararak, vatandaştan kesinlikle ambulans ücreti alınmayacağını söyledi. 
     Akdağ, kırsal bölgede 112 Acil Servis hizmeti verilmeye başlandığını ve bunun çök önemli bir hizmet olduğunu belirterek, "Kişinin sosyal güvencesi varsa, ambulans hizmeti için zaten ücret alınmayacak. Yoksa dahi, kesinlikle vatandaştan ambulans ücreti istenmeyecek. Bu konuda gerekli tüm düzenlemeleri yaptık" dedi. 
     Akdağ, Şenkaya’ya 2006 yılı içinde Gün Hastanesi yapmayı planladıklarını, bu hastanede küçük operasyonlar ve acil müdahalelerin yapılabileceğini kaydetti. 
     
</TEXT>
</DOC>
