<DOC>
<DOCNO> 395658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/spor/ydilmen.html </URL>
<DATE> 2005/11/17/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
En acı veda 
</HEADLINE>
<TEXT>



Yazık oldu hakikaten hem de çok yazık oldu. "Allah doğrunun yanındadır" dedik ve inanın uzatmanın son saniyesine kadar hep "Turu biz atarız" diye düşündük. Çünkü teknik adamdan futbolculara kadar doğru işler yaptılar. Üç gün önce yenildiğimiz İsviçre'yi hem de bir teknik adam ve takım için en zor dakikada geriye düşmemize rağmen yerle bir ettik. 
Rakip maça tıpkı İsviçre'deki gibi başladı. Henüz birinci dakikada penaltıyla öne geçip, takımımızı demoralize ettiler. Ama çocuklarımız maçı kesinlikle bırakmadı. Rakibe ilk yarı boyunca penaltı dışında hiç pozisyon vermeden, sağdan soldan bindirerek 2-1'i bulduk. 
İkinci yarıda İsviçre'nin kaçırdığı golden sonra penaltıyla skoru 3-1'e taşıyınca stattakiler ve televizyon başındaki milyonlarca insan, "Bu iş bitti" dedi. Fakat milli futbolcularımız büyük bir inançla mücadele ettiler ve yoruldular. İsviçre bu dakikalarda oyunda dengeyi buldu ve iki tane net fırsat yakaladı. Fatih Terim iki hamle yaparak hem oyunda denge sağlamak hem de takımı yeniden normale çevirmek istedi. Bunu yaparken doğal olarak risk de aldı. Bu anlarda İsviçre 3-2'yi bulunca taraftarın umudu azaldı. Sonra yine bir kafa golüyle durumu 4-2'ye getirdik ve yeniden, "Almanya'ya gidiyoruz" dedik. Ancak mutlu sona ulaşmak için süre yeterli olmadı. 
Evet gidemiyoruz Almanya'ya... Çok üzgünüz, ama Fatih Terim ve talebeleri hatta öncesinde Ersun Yanal bana göre görevini yapmıştır. Geleceğe doğru bakmaktan başka yapılacak hiçbir şey yok. "Galiptir bu yolda mağlup" diyelim... Teknik direktörden oyunculara kadar herkesi yürekten kutluyorum. 
Bu arada maç sonunda oyuna sonradan giren haysiyetsiz bir İsviçreli futbolcu, Fatih Terim'in yardımcılarından Mehmet Özdilek hocamıza tekme attı. Kazanırken bile ahlaksızlık yaptı. 



</TEXT>
</DOC>
