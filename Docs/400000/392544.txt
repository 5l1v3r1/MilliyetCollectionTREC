<DOC>
<DOCNO> 392544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/son/sondun15.html </URL>
<DATE> 2005/11/06/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Paris'de olay çıkan banliyölerdeki Türkler tedirgin... 
</HEADLINE>
<TEXT>

     Fransa'nın başkenti Paris ve banliyölerinde meydana gelen şiddet olaylarının, bu bölgelerde yaşayan Türk vatandaşlarını da tedirgin ettiği bildirildi. 
     Paris yakınlarındaki Evreux kasabasında dün gece meydana gelen olaylarla ilgili olarak AA muhabirinin yanıtlayan Türkler, olayların daha da büyümesinden endişe ettiklerini bildirdiler. 
     Yaklaşık 1200 Türk vatandaşının yaşadığı Evreux kasabasında dün gece meydana gelen olaylar sırasında 59 otomobil ateşe verilirken, polis karakolu, itfaiye garajı, bir eczane ve bir banka şubesine saldırılar düzenlenmişti. 
     Kasabada işyeri sahibi Türkler, olayların işlerini de olumsuz etkilediğini belirtirken, tedbir olarak işyerlerini erken kapatmak zorunda kaldıklarını bildirdiler. 
     İstanbul Konfeksiyon isimli mağazanın sahibi Mehmet Şirinbayrak, ''son olayların burada yaşayan herkesi tedirgin ettiğini'' söyledi. 
     ''Protestocuların şu ana kadar Türklere ait işyeri ve otomobillere zarar vermediğini'' ifade eden Şirinbayrak, ''Biz şu ana kadar doğrundan etkilenmesek bile, burada yaşayan Türkler olarak endişeliyiz''dedi. 
     Bir otomobil garajında çalışan Ali Öksüz ve memur olarak görev yapan eşi Döndü Öksüz de, AA'ya yaptıkları açıklamada, ''Endişeliyiz, tedirginiz. Olayların bu boyuta ulaşacağını tahmin etmiyorduk'' dediler. 
     
     TÜRK-FRANSIZ İLİŞKİLERİ 
     ''Dadaş'' isimli lokanta işleten Selahattin Palandöken ise, ''Olaylar devam edecek gibi görünüyor. Burada yaşayanlar tedirgin. Bu olayların Türk-Fransız ilişkilerini de olumsuz etkilemesinden endişe duyuyoruz'' dedi. 
     Kasabadaki Türk-Fransız Kültür Derneği'nin yöneticisi Memiş Büyüksoy de, ''Şu anda biz etkilenmedik, bize dokunmuyorlar, ama hiçbir zaman dokunmayacaklar anlamına gelmez. Bu olaylar, Türk-Fransız ilişkilerine de zarar verebilir'' diye konuştu. 
     Bu arada Evreux bölgesinden milletvekili seçilen Meclis Başkanı Jean-Louis Debre, dün geceki olaylardan sonra bugün bölgede incelemelerde bulundu ve kasaba sakinleriyle görüştü. 
     Paris'in dışında diğer kentlere de sıçrayan ve 10 gecedir devam eden şiddet olaylarında dün gece ağır bilanço ortaya çıktı. 
     Polis, dün gece 554'ü Paris bölgesi dışında olmak üzere toplam 1295 aracın ateşe verildiğini belirterek, olaylar sırasında 312 kişinin gözaltına alındığını bildirdi. 
     Polis, olayların başlamasından bu yana ilk kez Paris'in merkezinde de çok sayıda aracın yakıldığını kaydetti, ancak kesin sayı vermedi. 
     Paris yakınlarındaki Clichy-Sous-Bois banliyösünde 10 gün önce perşembe günü iki gencin polisten kaçarken elektrik trafosunda akıma kapılarak hayatını kaybetmesi üzerine, polisi protesto edenlerin çıkardığı olaylar, giderek önce diğer banliyölere daha sonra diğer kentlere yayılmıştı. 
     
</TEXT>
</DOC>
