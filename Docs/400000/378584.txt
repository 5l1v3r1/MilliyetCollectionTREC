<DOC>
<DOCNO> 378584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sondun09.html </URL>
<DATE> 2005/09/15/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
180 bin kişi New Orleans'a dönecek 
</HEADLINE>
<TEXT>

     Katrina kasırgasının büyük bir felakete yol açtığı New Orleans kentinden kaçanlardan yaklaşık 180 bininin gelecek hafta kente geri dönebileceği bildirildi. 
     New Orleans Belediye Başkanı Ray Nagin, CNN televizyonuna yaptığı açıklamada, gelecek hafta veya iki hafta içinde yaklaşık 180 bin kişinin kente geri dönmesini beklediklerini belirtti. 
     Nagin, kentin temizlenmesi işleminin hemen hemen bittiğini, insanların gelmesinin ardından elektrik ve suyun verileceğini, kente geri dönen insanların normale yakın bir hayat süreceğini kaydetti. 
     Kasırga nedeniyle kentten 485 binden fazla insan kaçmıştı. 
     
     7. BÜYÜK FELAKET 

     ABD’de Katrina kasırgası nedeniyle hayatını kaybedenlerin sayısı 710’a yükselirken, bu sayının daha da artması bekleniyor. 
     Katrina şu ana kadar saptanabilen 710 can kaybıyla ABD tarihinin en çok can kaybına yol açan doğal afetleri arasında 7. sıraya yerleşti. ABD tarihindeki en öldürücü afetler sırasıyla şunlar 
     -1900 yılında Texas’da etkili olan Galveston kasırgasında 8 bin kişi öldü. 
     -1928 yılında Florida’yı vuran Büyük Okeechobee kasırgasında 2500 kişinin öldüğü tahmin ediliyor. 
     -1889’da Pennsylvania’yı harap eden sellerde 2200 kişinin öldüğü tahmin ediliyor. 
     -1893’teki Louisiana kasırgasında 2 binden fazla can kaybı oldu. 
     -1893’deki South Carolina-Georgia kasırgasında 1000 ila 2000 civarında kişi öldü. 
     -1938’de Büyük New England kasırgasında 720 kişi öldü. 
     -Katrina kasırgasında can kaybı son olarak 710’a yükseldi. 
     -1906’daki San Francisco depreminde 700 kişi öldü. 
     -1881’deki Georgia-South Carolina kasırgasında 700 can kaybı oldu. 
     -1925’te Missouri, Illinois ve Indiana’yı vuran hortumda 695 kişi öldü. 
     
</TEXT>
</DOC>
