<DOC>
<DOCNO> 377548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/son/sonspo09.html </URL>
<DATE> 2005/09/11/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Atatürk Barajı Gölü'ndeki yüzme yarışması acıyla bitti... 
</HEADLINE>
<TEXT>

     GAP Spor Şenlikleri kapsamında Adıyaman'ın Kahta İlçesi'nde yapılan triatlon yarışması sırasında, lisanslı milli sporcu olduğu belirtilen Ali Esmer ve Menderes Çoban Atatürk Barajı Gölü'nde kayboldu. Yüzücülerin cesetleri birkaç saat sonra bulundu. Sporcuların suda paniğe kapıldıkları ve boğuldukları öğrenildi. 
     Ali Esmer ve Menderes Çoban'ın yüzme yarışması için girdikleri gölden çıkamadıklarının belirlenmesi üzerine dalgıç timlerinin başlattığı çalışma sonucunda, önce Menderes Çoban'ın cesedi bulundu. Akşam saatlerinde de Ali Esmer'in cesedine ulaşıldı. 
     Adıyaman Vali Yardımcı Vekili Mahmut Ersanlıoğlu, yüzücülerin, diğer yüzücülerle birlikte yarışma için feribotla Atatürk Barajı Gölü içindeki start yerine götürüldüğünü, arkadaşlarıyla birlikte göle giren Ali Esmer ve Menderes Çoban'ın yüzme yarışmasının bitiş noktasında sudan çıkmadıklarının belirlendiğini söyledi. Dalgıç timlerinin başlattığı çalışma sonucunda iki yüzücünün cesedine ulaşıldı. 
     Bu arada, yüzme yarışının ardından bineceği bisikleti ve giysileri yüzme yarışının sona erdiği Atatürk Barajı Gölü kıyısında kalan Ali Esmer'in kaybolmasına karşılık triatlon yarışı diğer sporcuların katılımıyla sürdü. 
     
     ÖNCE MENDERES ÇOBAN'IN CESEDİ BULUNDU 

     Menderes Çoban'ın cesedine yüzme yarışmasının startının verildiği yerin 250 metre uzağında ve su altında ulaşıldı. Mersin bölgesi sporcusu olan Menderes Çoban'ın cesedi otopsi için ambulansla Kahta Devlet Hastanesi'ne götürüldü. 
     Adıyaman Valisi Halil Işık, olay yerinde yaptığı açıklamada, çok üzüntülü olduklarını söyledi. 2 genç sporcunun boğularak öldüklerini ancak olayın nedenini bilemediklerini kaydeden Işık, şöyle konuştu 
     "Yüzücüler telaşa kapılıp birbirlerine sarılmış, boğulma bu yanlış davranış sonucu meydana gelmiş olabilir. Ya da sporcular herhangi bir nedenle fenalık geçirmiş de olabilirler. Şu an açıklama yapmak için çok erken." 
     
     "PANİĞE KAPILDILAR" 

     Şanlıurfa Gençlik ve Spor Müdürü Şeref Şelli, Adıyaman'daki etkinliklerin son gününde triatlon yarışlarının yapıldığı Atatürk Barajı Gölü'nde bazı sporcuların paniğe kapılması üzerine 2 sporcunun kaybolduğunu söyledi. 
     Bunun üzerine suya atlayan kurtarma ekiplerinin sporculardan bir kısmını kurtardığını, ancak Tokat'tan yarışmalara katılan Ali Esmer ile Mersin'den gelen Menderes Çoban'ın kaybolduğunun fark edildiğini aktaran Şelli, Adıyaman'daki su altı kurtarma ekipleri, Şalıurfa Emniyet Müdürlüğü ve Atatürk Barajı kurtarma ekiplerinin bölgeye sevk edildiğini kaydetti. 
     Birkaç saatlik çalışma sonucu ilk olarak Menderes Çoban'ın cesedine ulaşıdığını bildiren Şelli, şunları söyledi 
     "Birkaç dakika önce de triatlon müsabakaları sırasında Atatürk Barajı'nda kaybolan ikinci sporcu Ali Esmer'in cesedi sudan çıkarıldı. 11 yıldan beri hiçbir üzücü olayın yaşanmadığı etkinliklerde, böylesine üzücü bir olayın yaşanması gerçekten büyük talihsizlik. Ancak zaman zaman böylesi sportif kazalar olabiliyor. Sporcuların ailelerine başsağlığı diliyorum." 
     
</TEXT>
</DOC>
