<DOC>
<DOCNO> 366414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/sonsiy02.html </URL>
<DATE> 2005/08/02/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Devlet, verdiği tapuyu geçersiz saydı 
</HEADLINE>
<TEXT>

     Hilmi DUYAR DHA 

BALIKESİR’in İvrindi İlçesi Bozören Köyü’nde, doğal afet nedeniyle, yerleşim yerleri değiştirilen köylülere, devletin 11 yıl önce verdiği tapular, yine devlet tarafından geçersiz sayılınca arsalarının üzerine ev yapamayan, satıp devredemeyen köylüler zor durumda kaldı. 
     Bozören Köylüleri, 1980’li yılların başında heyelan nedeniyle ölümle burun buruna geldi. Atalarından kalan evlerde toprak kayması nedeniyle çatlaklar oluşmaya başladı, hayvanlarını barındırdıkları ahırların duvarlarında yarıklar oluştu. Yetkililer, köylülerin tepkisi üzerine Bozören'e köyün 2 kilometre ilerisinde yeni yerleşim yeri buldu. 1984 yılında Havran Kadastro Müdürlüğü’nce Afet Kadastrosu yapıldı. 1-57 adayı kapsayan parseller oluşturuldu, Maliye hazinesi adına tescilleri yapıldı. Bir süre sonra Balıkesir Kadastro Müdürlüğü, ikinci afet kadastrosu çalışmasını yaparak, 58-64 adayı kapsayan parseller oluşturdu ve 1990 Yılı'nda maliye hazinesi adına tescillerini yaptırdı. 
     Geçen yıllarda köy nüfusu artarken arsa ihtiyacı ortaya çıktı. 1994 yılında 58-64 adayı kapsayan parsellerde yeniden imar düzenlemesi yapıldı. Ortaya çıkan arsalar İvrindi Tapu Sicil Müdürlüğü’nce tescil edildi. 1996 yılında ise yine aynı bölgede, kadastro çalışmaları yapıldı. Çalışmalar sırasında da söz konusu bölgelerin ikinci defa kadastroya tabi tutuldukları ortaya çıktı. 3402 sayılı Kadastro Yasası’nın 22'nci maddesinin 1'inci fıkrasında, Evvelce tespit edilen veya sınırlandırma suretiyle kadastrosu veya tapulanması yapılmış olan yerlerin yeniden kadastrosu yapılamaz, bu gibi yerler ikinci defa kadastroya tabi tutulmuşsa, ikinci kadastro bütün sonuçlarıyla hükümsüz sayılır. Süresinde dava açılmadığında, ikinci defa yapılan kadastro, Tapu Sicil Müdürlüğü’nce iptal edilir’ hükmü nedeniyle Bozörenliler, büyük sorunlarla karşılaştı. İvrindi Tapu Sicil Müdürlüğü’ne başvuran köylüler, İdaremizce yapılacak herhangi bir işlem yoktur'' yanıtı ile karşılaştı. 10 yıl önce 3-4 milyon lira vererek arsa alan Bozören köylüleri de arsalarıyla ilgili hiç bir işlem yapamaz hale geldi. 
     Bozören Köyü Muhtarı Mustafa Dolan, arsa sahiplerinin çaresiz durumda olduklarını söyledi. Muhtar Dolan, ilk kadastro çalışmalarında bir sorun olmadığını, daha sonra ikinci ve üçüncü kadastro çalışması yapıldığını hatırlatarak, şöyle dedi 
     
     DÜĞÜNLER ERTELENİYOR'' 

     Hatanın, üçüncü çalışmada ikinci kadastro göz önünde bulundurulmamasından kaynaklandığını sanıyorum. Elimizde tapu var. Tapuda Türkiye Cumhuriyeti tapu senedi’ yazıyor. Üstelik bu konuda, bölgedeki devletin en büyük yetkilisinin imzası var. Biz bu tapuları bakkaldan almadık. Sahtesini de yapmadık. Devlet önce tapu verdi, sanırım kendi hatası nedeniyle geçersiz kıldı. Bozören’de 221 kişi bir hata nedeniyle mağdur. 57 kişi de zaten tapu alamadığı için zor durumda. Ne yapacağımızı şaşırdık. Bir yere gidiyoruz, bu tapu’ geçerli diyor, diğer tarafa gidiyoruz, yasa gereği böyle şey olmaz diyor. Köyümüzde bir gelenek var. Kız istemeye gidildiğinde kız babası, oğlanın üzerine arsa, tarla, ev tapusu soruyor. Eğer yoksa zorluk çıkarıyor. Bu nedenle köyde düğünler erteleniyor. Biz de ne yapacağımızı şaşırdık. Devlet, kendi verdiği tapuya nasıl geçersiz diyebiliyor, bunu anlamakta güçlük çekiyorum. Muhtar olarak bana söylenen bir şey daha var. Dönemin Tapu Sicil Müdürüne dava aç dediler. Biz de yapalım’ dedik. Ama zaman aşımı olduğundan dönemin Tapu Sicil Müdürü Halil Kundakçı yargılanamıyor.'' 
     
     GARİP ŞEYLER VAR'' 

     O dönemde Tapu Sicil Müdür Vekilliği yapan Halil Kundakçı, devletin uygulamalarına şaşırdığını belirterek, tapuların altına imza attığını söyledi. Kundakçı, Burada garip şeyler var. Köy taşınmış, harita kadastro geçmiş, yerler belirlenmiş, devletin yetkilisi olarak, belirlenen arsaların tapularına imza atmışım. Köylülere arsaları verilerken devlet törenleri düzenledi. O zaman yanlışlığı görmediler mi Madem yanlışlığı görmediler, bakanlıktan müfettiş geliyor, gelen müfettiş neden bana fikrimi sormadı, ya da ifademi almadı. Ben de merak ediyorum, bu iş nereye varacak'' dedi. 
     
</TEXT>
</DOC>
