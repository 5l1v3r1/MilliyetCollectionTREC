<DOC>
<DOCNO> 352961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sonsiy13.html </URL>
<DATE> 2005/06/17/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Bakan Koç Gazetecilere hakkımı helal ediyorum 
</HEADLINE>
<TEXT>

     Kültür ve Turizm Bakanı Atilla Koç, "Yapacağız, edeceğiz, cek, caklardan ziyade, yaptık yapıyoruz zamanını kullanmak, siyaset adamının ve devlet adamının görevi olmalıdır. Ben bunu yapmaya çalışıyorum" dedi. 
     Bakan Koç, Afyonkarahisar’ın İscehisar İlçesi’ndeki MERFES 05 Mermer ve El Sanatları Festivali’nin açılışında yaptığı konuşmada, bir bakan göreve geldiği zaman hep "ne yapacaksınız" sorusunun sorulduğunu belirterek, "Hükümetimin programında, kültür ve turizm alanına ne yazılmışsa onu tatbik edeceğiz" diye konuştu. 
     "Biz sonradan yetme bir millet değiliz" diyen Bakan Koç, şöyle devam etti 
     "Devlet olma, hizmet etme geleneğimiz var ve Cumhuriyetle birlikte demokrasi geleneğimiz var. Yeni gelen bir bakanın, yeni gelen bir hükümetin tatbikini sağlamaktır. Bu, gazeteci için, basın için, hatta vatandaş için önemli olmayabilir. Ama işin esası budur. 
     yapacağız, edeceğiz, ...cek...caklardan ziyade yaptık, yapıyoruz 
     zamanını kullanmak, siyaset adamının ve devlet adamının görevi olmalıdır. Ben bunu yapmaya çalışıyorum." Bakanlığının 15. gününde, Muğla’da katıldığı bir sempozyumda, konuşmacıların söylenebilecek her şeyi söylediklerini, sıra kendisine geldiğinde "biraz espri, biraz çeşni olsun" düşüncesiyle "Ben ne söyleyeceğim şimdi" dediğini belirten Bakan Koç, "Ertesi günü beni çok seven kıymetli gazeteci arkadaşlarım, Bakan konuşmasını bilmiyor diye yazdılar. Ama aynı şeyi bugün de söylesem, Bakan 110 gün sonra yine konuşmasını ve bakanlığı öğrenememiş diyebilirler. Sizlere hakkımı helal ediyorum. Yeter ki iftira etmeyin" dedi. Bakan Koç’a, açılış kurdelesini kestiği sırada "renkli kişiliği"nden ötürü değişik bir makas verildi. Daha sonra kendisine mermer üzerine işlenmiş fotoğrafı hediye edilen Bakan Koç, gazetecilere seslenerek, gözlerinin açık olduğunu söyledi. Festivalde sergilenen eserleri ve ürünleri inceleyen Bakan Koç, bir süre vatandaşlarla sohbet etti. 
     
     ALMANYA’NIN SÖZDE ERMENİ SOYKIRIMINI KABUL ETMESİ 
     Açılışın ardından, Afyonkarahisar Valiliği’ni ve Belediye Başkanlığı’nı ziyaret eden Bakan Koç, ilin sorunları hakkında bilgi aldı. 
     Valilik ziyaretinin ardından gazetecilerin sorularını yanıtlayan Bakan Koç, bir gazetecinin "Almanya’nın sözde Ermeni soykırımını kabul etmesi turizmi etkiler mi" şeklindeki sorusuna karşılık şöyle dedi 
     "Bu, Dışişleri Bakanlığı’nı ilgilendirir. Ülkemize gelen Alman turistlerin Türkiye’de problemleri yok, bizim de onlarla bir problemimiz yok. Almanya, daha doğrusu Alman halkı, bu sene de en büyük birinci turizm defenisyonu olarak Türkiye’yi seçmişlerdir." 
     
</TEXT>
</DOC>
