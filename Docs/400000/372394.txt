<DOC>
<DOCNO> 372394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/yazar/asik.html </URL>
<DATE> 2005/08/24/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Cüzdan sorunu 
</HEADLINE>
<TEXT>


Kenan Evren, Sümer Oral, Yavuz Donat, Bodrum'da yemek yiyorlar. Sümer Oral hesabı ödemek üzere elini cüzdana atıyor. Kenan Paşa uyarıyor 
- Sümer bir daha arka cebine cüzdan koyma. 
Cumhurbaşkanlığı sırasında Paşa'nın belden aşağısında ağrılar başgöstermiş. Muayene olduğu profesör demiş ki 
- Sayın Cumhurbaşkanım cüzdanınızı arka cebinize koymayınız. Belden gelen damar ve sinir sistemi oradan geçer. Cepteki cüzdan bu sisteme tazyik yapar. Ağrılara yol açar. 
Eğer ceket giymiyorsa erkekler cüzdanı arka cebine koyar. Ülkenin önde gelen romatizma uzmanlarından Prof. Hasan Yazıcı'ya sorduk konuyu 
- Böyle bir şey vardır, dedi, adına "wallet sendromu" denir, özellikle cüzdan aşağı kayarsa ağrı yapabilir... 
Sonra gülerek ekledi 
- Tabii şişkin cüzdanlar ağrı yapar boş cüzdan bir şey yapmaz 
Bir başka konu... 12 Eylül komutanları Bülent Ersoy'a sahne yasağı koymuşlardı. Ersoy, konuyu o sırada avukatlık yapan Deniz Baykal'a açmış. Hukuki yola gidilip gidilmeyeceğini sormuş. O da gidilebileceğini, ama sonucun garanti olmayacağını söylemiş. Bülent Ersoy şimdi Baykal'ın kendisinden çok para istediğini falan anlatıp ortalığı hareketlendiriyor. Peki Bülent Ersoy neden kendisine sahne yasağı koyanları şik yet etmiyor AİHM'ye kadar gidebilir, yüklü tazminat da alabilir. Bu olayın sorumlusu Deniz Baykal mı Kenan Evren mi 

50 yazar ve sanatçı, Erdoğan'ın "Kürt sorunu"na yönelik mesajlarına destek vermiş. 
Binlerce yazar ve sanatçı arasında küçük bir rakam. 
Haldun Ertem 

Ada'da huzursuzluk İnsan Hakları Derneği'nin açıkladığına göre... İstanbul Kınalıada'da gayrimüslimler sürekli taciz ediliyormuş... 
Kapıları çalınıyor, evlerinin tuvaletlerini, havuzlarını, balkonlarını kullanma talepleri, "Yeter biraz da biz faydalanalım" ve benzeri saldırgan sözlerle dile getiriliyormuş. Tesettürlü kadın aktivistler, önceden belirlenmiş Hıristiyanların kapılarını çalıyor, kendilerini içeri davet ettiriyor ve İslamiyet'e davet konuşmaları yapıyormuş. 
Bunlar doğru olabilir mi 
Yetkililer bir araştırma yapsalar da doğru olup olmadığını açıklasalar... 

Deniz Baykal'ın kaderine bakın... Rakibi Bülent Ecevit sahneden çekildi diye sevinirken şimdi de ortaya Bülent Ersoy çıktı... 

Talih ve talihsizlik Haber Özgür Politika gazetesinden... HPG Halkın Savunma Güçleri üyesi bir militan terörist , eğitimde elindeki bombanın patlaması sonucu ölmüş. HPG yaptığı açıklamada diyor ki 
"... Diren arkadaşı beklenmedik bir anda bu talihsiz kazada yitirmenin derin acısını yaşıyoruz..." 
Eğer bu talihsizlik olmasa Diren arkadaş kim bilir kaç bombayla kaç masumun canını alacaktı. Diren arkadaşın talihsizliği onlarca masumun talihi olmuş aslında... Biz bu bağlamda nacizane soralım Bu insanların hedefi hiç "daha çok demokrasi" gibi görünüyor mu 

Perde arkası Devlet Tiyatroları Genel Müdürü Lemi Bilgin'in dişe dokunur hiçbir gerekçe gösterilmeden... Üstelik de perdelerin açılmasına bir ay kala görevden alınması... Bunun ardından gelen istifa furyası neyin nesi Kuruma yıllarını vermiş DT sanatçısı dostumuza kulak veriyoruz. 
- Devlet Tiyatroları'nın merkez Ankara'da ve 12 bölgede sahneye koyduğu bütün oyunlar 3 yıldır kapalı gişe oynuyordu. Sadece geçen yıl 400 noktaya Anadolu turnesi yapılmıştı, rakam bu yıl 510'a çıkacaktı. Yine bu yıl 12 bölgenin dışındaki tüm illere her ay bir organizasyon götürülmesi planlanmıştı. Son bir yılda yurtdışından 85 eser getirilmiş, yurtdışına 50 eser gönderilmişti. Ve Kurum k r ediyordu. Bu başarının takdir ve taltif edilmesi gerekirken 3 ay önce Lemi Bilgin hakkında ipe sapa gelmez sorulardan oluşan bir soruşturma furyası başlatıldı. Soruşturma konuları içinde Akün sinemasını neden alıp tiyatro salonu yaptınız, neden k ra geçtiniz anlamına gelecek kadar saçma sapan olanlar vardı. Bakan Atilla Koç'un yasal ve artistik açıdan kabul edilemez bazı talepleri de reddedilince düğmeye basıldı. 
- Bakan'ın, Lemi Bilgin'le ilgili, "Kendisini zan altında bırakmamak için hakkındaki iddiaları şimdilik açıklamıyorum" sözüne ne diyorsunuz 
- Dürüst insan şark kurnazlığı yapmaz. Ne biliyorsa derhal açıklasın. Bir karikatüre tahammül edemeyen, sanat ve demokrasi kültürü bu düzeyde kalmış insanlar şimdi tiyatroyu iktidar denetimine sokmak ve kendi kafalarına göre biçimlemek istiyorlar. Komediyi hep birlikte izleyeceğiz. 



</TEXT>
</DOC>
