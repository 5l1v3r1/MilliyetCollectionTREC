<DOC>
<DOCNO> 399440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sonyas16.html </URL>
<DATE> 2005/11/30/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Marie Claire, PKK'lı kadın teröristlere isim taktı Kürt Amazonlar 
</HEADLINE>
<TEXT>

     İhsan DÖRTKARDEŞ, DHA 

DÜNYACA ünlü Fransız kadın moda dergisi Marie Clarie, PKK’lı kadın teröristleri ’Kürt Amazonlar’ başlığını kullanarak haber yaptı. 
     Dergide çok sayıda fotoğrafın kullanıldığı ropörtajda, teröristlerden sanki feminist bir hareketin taraftarı imiş gibi sözedildi. 
     Avrupa Birliği'nin terörist örgütler listesinde yeralan PKK'lı militanların Fransız kamuoyuna sempatik gösteren ropörtaj Türkiye'de tepki ile karşılandı. Dergide yeralan fotoğraflar internette mail gruplarında dolaşarak protesto edildi. 
     Fransız gazeteci Mylene Sauluy’un Kuzey Irak’ta görüştüğü kadın teröristlere dergide 10 sayfa ayrıldı. Fotoğrafçı D’Olivier Touron’un kampta çektiği fotoğraflara yer veren Marie Claire, PKK’nın kadın örgütü ’PJAK’taki kadın teröristlerin, kamplarda sadece silahlı eğitim görmediğini, eğitim dışındaki zamanlarında da voleybol oynayıp, bilgisayarla dünyadaki gelişmeleri izlediği öne sürüldü. 
     Dergideki yazıda, kadın teröristlerin zorlu koşullara uyum sağladığı iddia edilirken, "Kürt Amazonların rüyası sadece Ortadoğu’nun despotik yönetimlerine karşı mücadele etmek değil, kadınlara karşı cinsel eşitsizliğin ortadan kaldırıldığı bir dünya. Orada yaşayan yüzlerce kadın, dünyadaki tüm baskılara karşı özgürleşme ve erkek egemenliğine son verilmesi için politik eğitim görüyor" iddiasında bulundu. 
     
</TEXT>
</DOC>
