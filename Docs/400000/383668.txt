<DOC>
<DOCNO> 383668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sontur14.html </URL>
<DATE> 2005/10/03/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
TMSF, İmar Bankası mudilerine 7.9 milyar YTL ödeme yaptı 
</HEADLINE>
<TEXT>

     Tasarruf Mevduatı Sigorta Fonu TMSF , bugüne kadar bankacılık işlemleri yapma ve mevduat kabul etme izni kaldırılan İmar Bankası mudilerinden 384 bin 192 kişiye toplam 7 milyar 965 milyon 900 bin 450 YTL ödeme yaptı. 
     TMSF, Anavatan Partisi İstanbul Milletvekili Emin Şirin’in Bilgi Edinme Hakkı Yasası çerçevesinde İmar Bankası mudilerine yapılan ödemelerle ilgili yönelttiği sorulara yazılı olarak yanıt verdi. 
     TMSF, sigorta kapsamında mevduat ödemelerine 17 Ocak 2004 tarihi itibarıyla Ziraat Bankası aracılığıyla başlandığını ve bugüne kadar 9 etapta 384 bin 192 mudiye 7 milyar 935 milyon 981 bin 290 YTL ve 29 milyon 919 bin 159 YTL gelir vergisi kesintisi olmak üzere toplam 7 milyar 965 milyon 900 bin 450 YTL kaynak aktarıldığını belirtti. TMSF, henüz başvurusunu yapmayanlar ile hesabı üzerinde bloke-tedbir bulunanlara ilişkin, 14 milyon 652 bin 120 YTL daha sigorta kapsamında ödeme yapılabileceğini bildirdi. 
     TMSF, İmar Bankası’nın yurt içi kayıtlarına, 3 Haziran 2003-03 Temmuz 2003 tarihleri arasında gelen off-shore havaleler karşılığında açılan 504 milyon 560 bin 313 YTL, 17 milyon 283 bin 155 dolar ve 8 milyon 968 bin 197 Avro tutarında toplam 543 milyon 164 bin 779 YTL olan 11 bin 329 adet hesaba, ilgili yasa ve Bakanlar Kurulu kararı çerçevesinde ödeme yapılmadığını kaydetti. TMSF, ayrıca aynı dönemde karşılığında Devlet İç Borçlanma Senedi DİBS bulunmamasına rağmen, İmar Bankası nezdindeki mevduata aktarıldığı tespit edilen 103 milyon 925 bin 380 YTL tutarındaki 3 bin 664 adet hesaba da ödemede 
     bulunulmadığını bildirdi. 
     
     15 BİN YTL’LİK DİBS TESPİT EDİLDİ 
     Yargısal ve idari gelişmeler karşısında, off-shore ve DİBS hesaplarına ödemeye yapılabileceğini belirten TMSF, şunları kaydetti 
     "Bunların dışında, İmar Bankası tarafından Devlet İç Borç Senedi Hazine Bonosu-Devlet Tahvili satışı adı altında toplanan tutarlardan 3 Temmuz 2003 tarihi itibarıyla ilgililerine ödenmemiş 728 milyon 3 
     bin 436 YTL nominali 1 milyar 23 milyon 672 bin 645 YTL olmasına rağmen, karşılığında banka nezdinde 3 Haziran 2003 tarihi itibarıyla sadece 15 bin YTL’lik DİBS bulunduğu tespit edilmiştir. TMSF, bir bankanın mevduat kabul etme ve bankacılık işlemleri yapma izni kaldırıldıktan sonra, kanun ve mevzuat gereği sigorta kapsamındaki tasarruf mevduatını hesap sahiplerine ödemekle yükümlüdür. Bu nedenle, tasarruf mevduatı niteliği bulunmayan ve ayrıca karşılığı bulunmayan DİBS bedelleri için TMSF tarafından herhangi bir ödeme yapılmamıştır. Ancak DİBS alacaklıları tarafından, aralarında TMSF’nin de bulunduğu kurumlara açılan davalar sürmektedir." 
     
     CEM UZAN’IN PROTOKOL ÖNERİSİ 
     TMSF, İmar Bankası’nın borçlarının ödenmesiyle ilgili protokol konusunda Cem Uzan ile yapılan görüşmeleri değerlendirdi. 
     Görüşmelere katılan Cem Uzan’ın vekillerinin, hakim ortakların bu borcu kabul etmeyeceklerini açıkça beyan etmeleri ve ödeme tekliflerinin kamuoyuna yansıtılma biçiminin tahsil sürecini olumsuz etkileme potansiyeli taşıması nedenleriyle teklifin, iyi niyetli olmaktan uzak bulunduğu ve tahsil sürecinin uzatılmasına yönelik olduğu kanaatini uyandırdığını bildiren TMSF, verilen teklifin, ödeme projeksiyonunun somut olmadığı ve finansal açıdan yeterli verileri içermediğinin tespit edildiği belirtti. TMSF, görüşmelerle ilgili şu değerlendirme bulundu 
     "Söz konusu teklif objektif, somut ve kabul edilebilir bir teklif olmamasına rağmen görüşmelere devam edilmiştir. Görüşme sürecinde Fon’un tüm sözlü taleplerine rağmen peşin ödeme yapmayı, yönetim ve denetimi Fon tarafından devir alınan şirketlerin Fon lehine tedbirli ve hacizli bulunan mal varlıkları ile bu şirketlerin hisseleri dışında teminat göstermeyi kabul etmemiş, tüm şirketlerin yönetim ve denetimlerinin Cem Uzan’a devri konusunda ısrarların sürdürülmüş olması nedeniyle, Cem Uzan’ın vekilleri ile Fon alacaklarının rızai yoldan tahsili konusunda bir ilerleme sağlanamamıştır. Kaldı ki Fon’un protokol yapma hususundaki şartları, Cem Uzan’ın vekilleriyle yapılan görüşmelerde sözlü olarak bildirilmiş, bugüne kadar Cem Uzan tarafından ya da vekillerinden herhangi bir cevap alınmamıştır." 
     
</TEXT>
</DOC>
