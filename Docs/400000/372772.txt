<DOC>
<DOCNO> 372772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/soneko12.html </URL>
<DATE> 2005/08/25/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
İşsizlik oranı düştü... 
</HEADLINE>
<TEXT>

     Nisan-mayıs-haziran döneminde istihdam 22 milyon 721 bin kişiye çıkarken işsiz sayısı 2 milyon 294 bin kişiye geriledi. İşgücüne katılma oranı yüzde 49.3 ve işsizlik oranı da yüzde 9.2 oldu. 
     İşsizlik oranı bu yılın Ocak ayında yüzde 11.5, Şubat ayında yüzde 11.7, Mart ayında yüzde 10.9, Nisan ayında yüzde 10 olmuştu. 
     Geçen yıl 2. döneminde ise işsizlik oranı yüzde 9.3 olarak hesaplanmıştı. 
     
     İLAVE İSTİHDAM 

     Bu arada Mayıs ayında 728 bin ilave istihdam yaratılırken, işsiz sayısı 145 bin kişi azaldı. 
     Buna göre 2005 Nisan ayı itibarıyla 21 milyon 993 bin kişi olan istihdam edilenlerin sayısı, Mayıs 2005'te 22 milyon 721 bin kişiye yükseldi. Resmi işsiz sayısı ise 2 milyon 439 bin kişiden 2 milyon 294 bin kişiye geriledi. 
     Geçen yılın 2. dönemi ile kıyaslandığında ise Mayıs'ta yaratılan ilave istihdam 533 bin, azalan işsiz sayısı ise 25 bin kişi oldu. 
     Geçen yılın 2. döneminde istihdam edilenlerin sayısı 22 milyon 188 bin kişi, işsiz sayısı da 2 milyon 269 bin kişi olmuştu. 
     Hanehalkı İşgücü Anketi sonuçları, 2005 yılı Ocak ayından itibaren hareketli üçer aylık dönemler esas alınarak her ay açıklanmakta ve sonuçlar, ifade kolaylığı açısından ilgili üç aylık dönemin ortasındaki ay adıyla anılıyor. 
     Bu yeni seride Şubat ayı I. dönem, Mayıs ayı II. dönem, Ağustos ayı III. dönem ve Kasım ayı IV. dönem sonuçlarına karşılık gelmesi nedeniyle, Mayıs 2005 dönemine ilişkin sonuçlar, 2004 yılı 2. dönemine karşılık geliyor. 
     
     KAYITDIŞILIK 

     DİE'nin Hanehalkı İşgücü Anketi'nin Nisan-Mayıs-Haziran 2005 dönemini kapsayan Mayıs 2005 sonuçlarına göre, Türkiye'de istihdam edilen 22 milyon 721 bin kişinin yüzde 51.5'i ise kayıt dışı çalışıyor. 
     Bu oran Ocak'ta yüzde 48.9, Şubat ayında yüzde 49, Mart ayında yüzde 49.6, Nisan'da yüzde 50.7 olarak hesaplanmıştı. 
     Söz konusu oran 2004 yılının ikinci döneminde ise yüzde 53.8 oranında bulunuyordu. Buna göre, çü aylık dönemde kayıtdışılık geçen yılın 2. dönemine göre, 2.3 puan azalmış oldu. 
     DİE'nin, Nisan-Mayıs-Haziran dönemini kapsayan üç aylık hareketli ortalamalara göre, 10 milyon 240 bin olan ücretlinin yüzde 22.8'i, 1 milyon 682 bin yevmiyelinin yüzde 92.3'ü, 1 milyon 171 bin işverenin yüzde 26.7'si, kendi hesabına çalışan 5 milyon 583 bin kişinin yüzde 65.2'si ve 4 milyon 44 bin ücretsiz aile işçisinin de yüzde 95.4'ü "kayıt dışı" çalışıyor. 
     Anket sonuçlarına göre, toplam işgücü nüfusu 25 milyon 15 bin olarak hesaplanırken, istihdam edilen 22 milyon 721 bin kişinin 12 milyon 678 bini kentte, 10 milyon 43 bini ise kırsal kesimde bulunuyor. 
     Geçen yılın 2. döneminde toplam işgücü nüfusu 24 milyon 457 bin, istihdam edilen 22 milyon 188 bin kişi olmuştu. 
     
     İŞSİZLİK ORANI KENTLERDE YÜZDE 11.9, KIRSALDA YÜZDE 5.5 

     Türkiye'de Mayıs itibarıyla toplam resmi işsiz sayısı ise 2 milyon 294 bin olarak hesaplandı. 
     2004 yılı 2. çeyreğinde ise bu rakam, 2 milyon 390 bin kişi idi. 
     Bu yılın Mayıs döneminde kentlerdeki işsiz sayısı 1 milyon 710 bin, kırsal bölgede ise 584 bin kişi olarak belirlendi. 
     Söz konusu dönemde, Türkiye genelinde işsizlik oranı yüzde 9.2, kentlerde yüzde 11.9 ve kırsal bölgede yüzde 5.5 olarak saptandı. 
     
     GENÇ NÜFUSTA İŞSİZLİK ORANI İSE YÜZDE 17.6 

     Aynı dönemde, genç nüfusta işsizlik oranı Türkiye genelinde yüzde 17.6 olarak belirlenirken kentlerde bu oran yüzde 21.7, kırsal bölgede ise 11.8 oldu. 
     Türkiye'de 15 ve daha yukarı yaştaki nüfus 50 milyon 695 bin olurken, bu gruptaki nüfusun 25 milyon 143 bini erkek, 25 milyon 552 bini kadından oluştu. Genç nüfus erkeklerin işsizlik oranı yüzde 9.3, kadının ise yüzde 8.8 oldu. 
     Herhangi bir işgücüne dahil olmayanların sayısı da, 25 milyon 681 bin kişi olarak belirlendi. 2004 yılının ikinci çeyreğinde herhangi bir işgücüne dahil olmayanların sayısı 25 milyon 236 bin idi. 
     
     İSTİHDAM EDİLENLERİN DAĞILIMI 

     Bu arada Türkiye'de toplam 22 milyon 721 bin olan istihdam edilenlerin 3 milyon 31 bini kamu sektöründe, 19 milyon 690 bini ise özel sektörde istihdam ediliyor. 
     İstihdam edilenlerin 18 milyon 314 bini erkek, 6 milyon 700 bini ise kadınlardan oluşuyor. Erkeklerin 2 milyon 336 bini kamuda, 14 milyon 276 bini özel sektörde, kadınların 694 bini kamuda, 5 milyon 414 bini özel sektörde çalışıyor. 
     Ayrıca Mayıs döneminde, toplam istihdam edilenlerin 7 milyon 266 bini tarım, 4 milyon 165 bini sanayi, 1 milyon 145 bini inşaat ve 9 milyon 881 bini de hizmetler sektöründe çalışıyor. 
     
</TEXT>
</DOC>
