<DOC>
<DOCNO> 359478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sonyas07.html </URL>
<DATE> 2005/07/08/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
İspanyollar Burhan Öçal’la coştu 
</HEADLINE>
<TEXT>

     Mehmet ÇİFTÇİ DHA 

      İSPANYA’nın Cartagena kentinde 1 Temmuz’da başlayan ve bu yıl Türk kültür ve sanatına adanan ’La Mar de Musicas’ festivalinde dün sahneye çıkan vurmalı çalgılar ustası Burhan Öçal İspanyolları coşturdu. Hafta başında ney üstadı Kudsi Ergüner’le unutulmaz dakikalar yaşayan İspanyol sanatseverler bu kez de Öçal ve grubu Trakya All Stars’ın ritmleriyle tam bir açık hava dans şöleni yaşadı. 
     Öçal’ın oryantal müziği eşliğinde saatlerce kıvrak dans figürleri sergileyen İspanyol sanatseverler, konser sonrası da ritm tutarak dakikalarca sahneye davet ettikleri sanatçıyı alkış yağmuruna tuttu. Darbuka, klarnet ve davul sesleri Cartagena’ya yayılırken, konser alanına giremeyerek dışarıda beklemek zorunda kalan yüzlerce İspanyol da caddelerde göbek attı. 
     
     ’İSPANYA İSPANYA OLALI BÖYLE MÜZİK GÖRMEDİ’ 
     Festivalde Burhan Öçal, son albümü ’Yeni Rüya’dan da bazı parçaları İspanyollara ilk defa çaldı. Konser sonrası İspanyollar, "İspanya oldu olalı böyle kıvrak dans ve müzik görmedi" şeklinde görüş belirterek Türk müziğinin İspanya’da daha fazla tanıtılmasını istedi. 
     Festivalde üçüncü Türk sanatçı olarak da yarın Sezen Aksu sahne alacak. Aksu’nun konser biletlerinin tükendiği belirtiliyor. Sezen Aksu’yu ilk kez izlemeye gelecek olan İspanyol sanatseverlerin tepkisi şimdiden merak konusu olurken, Aksu’nun bugün bir basın toplantısı düzenlemesi bekleniyor. 
     
     23 TEMMUZ’A KADAR TÜRKİYE RÜZGARI... 
     Ergüner ve Öçal’ın ardından festivalde yer alacak diğer Türk sanatçı ve gruplar şöyle 
     8 Temmuz Sezen Aksu. 
     10 Temmuz Erkan Oğur İsmail H. Demircioğlu. 
     13 Temmuz Galata Mevlevihanesi. 
     15 Temmuz Mercan Dede. 
     17 Temmuz Aynur. 
     19 Temmuz Kardeş Türküler. 
     20 Temmuz Ömer Faruk Tekbilek. 
     23 Temmuz Harem. 
     
</TEXT>
</DOC>
