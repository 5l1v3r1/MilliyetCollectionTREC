<DOC>
<DOCNO> 367849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/son/sonspo10.html </URL>
<DATE> 2005/08/07/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Ve Kleberson İstanbul'da... 
</HEADLINE>
<TEXT>

     Beşiktaş'ın günlerdir transfer etmek için uğraş verdiği Manchester United'ın Brezilyalı orta saha oyuncusu Kleberson, İstanbul'a geldi... İngiltere'den özel bir uçakla İstanbul'a getirilen Brezilyalı yıldız, Atatürk Havalimanı'nda izdihama neden oldu. 
     Siyah-beyazlıların Manchester United takımından transfer ettiği Brezilyalı yıldızın İstanbul'a geleceğini haber alan çok sayıda Beşiktaş taraftarı havalimanını doldururken, Kleberson, tezahüratlar eşliğinde karşılandı. 
     Polis korumasında dış hatlar geliş bölümünden çıkarılan yıldız oyuncuyu görmek için yaklaşık 300 kişilik taraftar grubunun hücum etmesi üzerine Kleberson, yeniden içeri götürülerek ortamın sakinleşmesi beklenildi. Ancak polis kordonunda gerçekleştirilen ikinci çıkış denemesinde de taraftarlar engellenemeyince Brezilyalı oyuncu siyah-beyazlı taraftarların omuzlarında terminal dışına çıktı. 
     Dışarda bekleyen bir grup taraftarın da eklenmesiyle yaşanan arbede büyürken, Kleberson ve ve beraberindeki kulüp yetkilileri araçlarına güçlükle ulaşabildi. 
     Beşiktaş taraftarlarının tezahüratlarla karşılayıp büyük ilgi gösterdiği Kleberson, daha sonra Atatürk Havalimanı'ndan ayrıldı. 
     
     'BÖYLE BİR KARŞILAMA GÖRMEDİM' 

     Kleberson, Atatürk Havalimanı'ndaki karşılamayı bugüne dek hiçbir yerde görmediğini söyledi. 
     Atatürk Havalimanı'ndan sağlık kontrolü için Özel Acıbadem Hastanesi'ne getirilen Kleberson, burada basın mensuplarının sorularını yanıtladı. 
     Beşiktaş'a geldiği için çok mutlu olduğunu dile getiren Brezilyalı futbolcu, "Havalimanındaki karşılama çok güzeldi. Böyle bir karşılamayı yaşamım boyunca hiçbir yerde germedim. Buna, sahada iyi oynayarak karşılık vereceğim" diye konuştu. 
     Beşiktaş'taki bir diğer Brezilyalı Ailton ile görüşüp görüşmediğinin sorulması üzerine Kleberson, "Ailton ile görüştüm. Bana kent ve takım hakkında güzel bilgiler verdi. Burada başarılı olacağıma inanıyorum. Bir an önce teknik direktörümün gözüne girip takıma katılmak istiyorum" diye konuştu. 
     Bu arada Kleberson'u İstanbul'a getiren Beşiktaş Kulübü Futbol Direktörü Erdil Arpacı, Brezilyalı futbolcunun sezon öncesi Manchester United ile kamp çalışmalarına katıldığını ve oyanamak için tamamıyla hazır durumda olduğunu kaydetti. 
     Bir yılı opsiyonlu 4 senelik anlaşma yapılan yıldız futbolcunun bonservisi için Manchester United'a 4 milyon dolar ödenecek. Kleberson ise her sezon 1.6 milyon euro alacak. 
     Brezilyalı futbolcu, yeni sezonda 8 numaralı formayı giyecek. 
     
     KLEBERSON KİMDİR 

     Adı - Soyadı Jose Kleberson Pereira. 
     Doğum tarihi 19 Haziran 1979. 
     Boy 175 cm. 
     Kilo 64 kg. 
     Mevkii Defansif orta saha. 
     

     
</TEXT>
</DOC>
