<DOC>
<DOCNO> 399175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/yasam/yas04.html </URL>
<DATE> 2005/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yalnızlaşan eserleri çizdi 
</HEADLINE>
<TEXT>


Erol Evgin, Anadolu coğrafyasında yer alan, ancak çarpık kentleşme nedeniyle yalnızlaşan görkemli yapılara hem 'mimar'ca hem de 'ressam'ca bakıyor 

Sema Aslan 

Erol Evgin, çok yönlü bir sanatçı. Pek çok kişinin pop müzik alanındaki başarısıyla tanıdığı, bir dönem televizyon programı da yapan, mimarlığı görece az bilinen, ressamlığı ise ilk kez gün yüzüne çıkan Erol Evgin, ekonomik krizden bu yana resme daha fazla vakit ayırmaya başladığını söylüyor. Evgin, yaptığı 100'ü aşkın yağlıboya tablodan seçtiği 60 eseri "Miras" başlığı altında buluşturuyor sanatseverlerle. Resimlerinde Ayasofya, Galata Kulesi, Kız Kulesi, Akdamar Kilisesi, Mardin evleri gibi görkemli yapıların yalnızlığını anlatan Evgin'in eserleri, 1 Aralık'tan itibaren Ortaköy Sanat Galerisi'nde görülebilecek. Sergi, 22 Aralık'a dek gezilebilir. 

Bizi, iki kere şaşırttınız Önce sergi haberinizi aldığımızda, sonra da ilk serginiz için bu kadar uzun zaman beklemiş olmanız dolayısıyla. 
Devlet Güzel Sanatlar Akademisi mezunuyum. Eğitim aldığımız yıllarda temel tasarım dersi yoktu doğrudan doğruya resim, heykel ve yazı dersi alırdık. Ve resim derslerimize Cemal Tollu, Devrim Erbil, Neşet Günal heykel dersine Şadi Çalık yazı dersine de Emin Barın gelirdi. Türk sanat tarihinin çok önemli isimlerinden estetiğin altyapısını öğrendik. Ben mimar olarak da kendimi hep eskizlerle ifade ettim ve resim de yapıyordum zaman zaman ama sanat eğitimi aldığımdan olsa gerek, duyduğum saygıyla kendimi ressam olarak tanımlamadım asla. Eğitimin insanın cesaretini kıran yanları da var yani. Ancak 2001 yılında ekonomik kriz olduğunda ofisimdeki arkadaşlara "Artık hobilerinize daha fazla zaman ayırabileceksiniz" dedim ve aynı gün ofisten çıkıp ressam Mahir Güven'e gittim. Güven ile desen, suluboya ve yağlıboya çalışmaya başladım. Kendisiyle çalışmalarımız devam ediyor Devrim Erbil ile de gravür çalışıyorum. 

Serginiz, yağlıboya tablolardan oluşuyor ama desene özel bir ilginiz var. 
Desen, resmin namusudur. Desen olmadan, bence resim olmaz. Soyut bir resme baktığımda o sanatçının deseninin iyi olup olmadığını anlarım. Bir yıl boyunca yalnızca desen çalıştım. Mimari desen ile resmin deseni çok farklı. Mimaride bize çizginin düşünce olduğu öğretildi resimde ise çizgi, reflekstir. Ama sergi için yağlıboyayı tercih ettim yağlıboya, resmin zirvesi çünkü. Bir de ben renkçi bir sanatçıyım, yağlıboya bana bu imk nı tanıyor. 

Serginin konseptinden söz eder misiniz 
Beş yıl içinde 100'ü aşkın resim yaptım ama sergilenen 60 tablo, 'miras' konsepti içinde yer aldı. Coğrafyamızda eşsiz bir kültürel miras var ama sahip olduğumuz görkemli yapılar, çarpık kentleşme nedeniyle yalnızlaşmış durumda. Mimar kimliğim nedeniyle sahip olduğumuz bu mirasa, tekrar bakmak istedim. Bedri Rahmi Eyüboğlu'nun - ki Akademi'de olduğumuz yıllarda bizim hocamızdı Eyuboğlu - dizeleri vardır "Yalnızlığın kadarsın Yalnızlığın mis kokmalı..." Bu eserlerin ortak özellikleri bütün bu kalabalığın içindeki vakur yalnızlıkları. Bence onların o mis kokan yalnızlıklarını tuvale aktarmak gerekiyordu. 

Resimlerinizi yaparken fotoğraftan yararlandınız mı 
Tabii. Bağnaz düşünmemek ve her imk nı kullanmak lazım. Çağların farklı volümleri ve farklı renk anlayışları var. Klasik resmin renk anlayışı pastel tonlar bulmaktır klasik ressamlar asla çiğ renkler kullanmaz. Ama şimdi 21. yüzyılda dijital bir çağdayız ve bu çağ bizim renk anlayışımızı değiştirdi. Ben çok uzun yıllardır fotoğraf çekiyorum. Mesela Ayasofya'yı önce fotoğrafladım, üstelik de kendi kadrajımla. Sonra da resmini yaptım. 

Mimarlığınız, resim yaparken dezavantaj yaratıyor mu 
Ben 30 küsur yıldır mimarca bakıyorum dünyaya. O bakış olmazsa mutsuz olurum ama tabii ki sınırlandırıyor bu beni, uçuramıyorum resimleri 

RESİM, MÜZİKLE ÖRTÜŞÜYOR 

Mimarca bakışı nedeniyle resimlerini uçuramadığından yakınan Evgin, şöyle diyor "Uzun yıllardır resim yapan kişiler şimdi bana biraz da kızabilirler, haklıdırlar da ama ben yaptığım her işi ciddiye aldım. Bir de resmin müzikle çok örtüşen yanları var. Mimarlık için de söylenebilir bu Selimiye'nin cephesine baktığınızda Itri'nin, Dede Efendi'nin müziğini görürsünüz, Notre Dame'ın cephesine baktığınızda da Barok müziği..." 


</TEXT>
</DOC>
