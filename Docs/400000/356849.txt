<DOC>
<DOCNO> 356849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/siyaset/siy03.html </URL>
<DATE> 2005/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Öncelik yatırımlarda 
</HEADLINE>
<TEXT>


Resmi temaslarda bulunmak üzere Azerbaycan'a giden Başbakan Recep Tayyip Erdoğan, "Bu ziyaret, istikrarı daha da artırma istikametindedir" dedi 


Başbakan Recep Tayyip Erdoğan, temaslarda bulunmak üzere dün Azerbaycan'a gitti. Hareketinden önce Trabzon Havaalanı'nda bir açıklama yapan Erdoğan, özellikle son yıllarda Azerbaycan ile her alanda istikrarlı bir ilişki söz konusu olduğunu söyledi. 
Ziyaretin, Azerbaycan ile düzenli olarak gerçekleştirilen üst düzey ziyaretlerden biri olacağını ifade eden Erdoğan, şunları kaydetti "Bu ziyaret istikrarı daha da artırma istikametindedir. Her iki ülkede ne gibi yatırımlar yapabileceğimizi görüşeceğiz. Özellikle kısa bir süre önce Azerbaycan'da ilk petrol Bakü-Ceyhan hattına verildi. İnşallah ekim ayının sonunda da ilk yüklemeyi Ceyhan'dan tankerle yapacağız. Bölgesel istikrar ve işbirliği önünde engel oluşturan başta Yukarı Karabağ ve Güney Kafkasya'daki mevcut ihtilafları esas almak suretiyle bir an önce kalıcı yollarla çözülmesi için Türkiye olarak biz neler yapabiliriz, bunları görüşme fırsatımız olacak." 

Artvin'de baraj açtı 

ARTVİN DHA 

Başbakan Recep Tayyip Erdoğan, dün Artvin'de, dünyanın en hızlı akan 10 nehri arasında bulunan Çoruh Nehri üzerinde kurulu Muratlı TBMM 85. Yıl Milli Egemenlik Barajı ve Hidroelektrik Santralı'nın açılışını yaptı. Açılışta Başbakan Erdoğan'a büyük boy bir tablosu armağan edildi. 


</TEXT>
</DOC>
