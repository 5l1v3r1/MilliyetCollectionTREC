<DOC>
<DOCNO> 393932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/ekonomi/eko05.html </URL>
<DATE> 2005/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
MİT bütçesi 'sessiz' geçti 
</HEADLINE>
<TEXT>


Yeni bütçe uygulamasıyla MİT'e ayrılan kaynak ilk kez açıklandı. 352.5 milyon YTL'lik bütçesi görüşülürken hiçbir milletvekili söz almadı 

ÖNDER YILMAZ Ankara 

Milli İstihbarat Teşkilatı'na MİT 2006 bütçesinde 352.5 milyon YTL, MGK Genel Sekreterliği'ne 10.5 milyon YTL ödenek ayrıldı. 
Hükümet, yeni bütçe uygulaması çerçevesinde MİT ve Milli Güvenlik Kurulu'nu MGK Başbakanlık bütçesi kapsamından alarak genel bütçeye koydu. Böylece, tarihinde ilk kez bu kurumlara ilişkin bütçe rakamları açıklık kazandı. MİT ve MGK bütçelerinde harcamalara ilişkin ayrıntılara girilmemesi dikkat çekti. Komisyonda ilk kez okunan MİT ve MGK bütçesi üzerinde hiçbir milletvekili konuşmadı. 

Güvenlik harcaması 
MİT'e insan gücü sağlamak ve yeni eleman yetiştirilmesi için 255 milyon YTL personel ödeneği öngörüldü. Kamu düzeni ve güvenlik hizmetlerini sağlamak amacıyla yapacağı harcamalar için öngörülen 74.5 milyon YTL ödenek de personel giderleri içerisinde gösterildi. Her türlü mal ve hizmet alımları için 44.5 milyon YTL, sermaye giderleri için 31 milyon YTL yatırımlar için 30 milyon YTL öngörüldü. MİT'e 2004'te 290.5 milyon YTL, 2005'te 296.1 milyon YTL ayrıldığı belirtildi. 


</TEXT>
</DOC>
