<DOC>
<DOCNO> 395695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sondun04.html </URL>
<DATE> 2005/11/17/ </DATE>
<TIME> 06.40 </TIME>
<AUTHOR>  </AUTHOR>
<HEADLINE>
CİA'ya göre Castro parkinson hastası 
</HEADLINE>
<TEXT>

     Amerikan Merkezi Haberalma Teşkilatı CIA , Küba lideri Fidel Castro'nun parkinson hastası olduğunu iddia etti. 
     Amerikalı yetkili, CIA'nın yaptığı değerlendirmeye göre, parkinson hastalığına yakalanan Castro'nun görevini yerine getirmede zorluk çekebileceğini, durumunun daha da kötüleşmeye başladığını söyledi. 
     Dışişleri Bakanlığı yetkilisi, CIA'nın birkaç ay önce tamamladığı araştırmaya göre, Castro'nun hastalığının, Amerikalı yetkililerin Küba'nın geleceğiyle ilgili sorgulamalara başlamasını gerektirecek kadar ilerlediğini kaydetti. 
     Yetkili, Castro'nun ülkesi üzerindeki hakimiyetini kaybetmeye başladığını düşünmediklerini belirterek, Castro sonrası için bir planları da olmadığını ifade etti. 
     CIA'nın değerlendirmelerinin Castro'nun halk önüne çıktığındaki görüntülerinden ve istihbarat örgütü için çalışan doktorların görüşlerine dayandığı belirtildi. Bush yönetimi ve Kongre üyelerine Castro'yla ilgili istihbarat değerlendirmeleri hakkında bilgi verildiği bildirildi. 
     79 yaşındaki Castro 1959 yılındaki devrimden bu yana 11 milyonluk Küba'yı yönetiyor. Başta Küba'dan ABD'ye kaçan rejim muhalifleri olmak üzere çok sayıda Amerikalı yetkili ve istihbaratçısı Küba liderinin sağlığıyla ilgili söylentiler çıkarmıştı. 
     Castro'nun halefi olarak gösterilen kardeşi ve silahlı kuvvetlerin başı Raul Costro, her fırsatta Küba'daki siyasi sistemin kendisinden daha fazla yaşayacağını vurguluyor. 
     Küba'yla diplomatik ilişkisi bulunmayan ABD, 43 yıldır Havana yönetimine yaptırım uyguluyor. 
     2004 yılının ekim ayında konuştuğu kürsüden indiği sırada düşerek sol dizini ve sağ kolunu kıran Castro, üç saat süren ameliyatı sırasında genel anestezi olmayı ve sakinleştirici ilaç almayı reddetmişti. Castro, ciddi bir hastalığı olduğu yönündeki iddiaları reddediyor. 
     
</TEXT>
</DOC>
