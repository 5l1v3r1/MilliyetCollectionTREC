<DOC>
<DOCNO> 359033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sonsiy28.html </URL>
<DATE> 2005/07/07/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
MHP Genel Başkan Yardımcısı "Terör saldırılarını lanetle kınıyoruz" 
</HEADLINE>
<TEXT>

     MHP Genel Başkan Yardımcısı Mehmet Şandır, Londra’daki terör saldırılarını lanetle kınadıklarını bildirdi. 
     Şandır, yaptığı yazılı açıklamada, saldırılar nedeniyle öncelikle İngiltere halkı olmak üzere tüm insanlığa geçmiş olsun dileklerini iletti. 
     Terörün bir insanlık suçu, gerekçesi ve kaynağı ne olursa olsun terör ve teröristin tüm insanlığın düşmanı olduğunu ifade eden Şandır, bütün dünyanın teröre karşı ortak bir karşı duruşla tavır göstermesi gerektiğini belirtti. 
     Şandır, MHP olarak 11 Eylül saldırılarından sonra yaptıkları, terörle mücadelenin Birleşmiş Milletler’in BM ortak sorunu haline getirilmesi, BM bünyesinde terörle mücadele için ortak bir terminoloji geliştirilmesi, terörün sürekli takip edilmesi, BM bünyesinde Terör İzleme ve Mücadele Merkezi kurulması ve 11 Eylül’ün "Terörle Mücadele ve Terör Şehitlerini Anma Günü" olarak tüm dünyada ilan edilmesi önerisini yineledi. 
     Hükümetin ve dünya ülkelerinin MHP’nin önerisini dikkate almasını isteyen Şandır, "Terör, yöneticilerin ihmalinden ve zaafiyetinden cesaret almaktadır. Terör saldırılarından ülke yöneticileri de sorumlu tutulmalıdır" dedi. 
     
</TEXT>
</DOC>
