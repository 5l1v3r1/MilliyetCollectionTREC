<DOC>
<DOCNO> 357495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sonyas17.html </URL>
<DATE> 2005/07/01/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Uygun bir fiyata iyi bir tatil diyorsanız Tunus 
</HEADLINE>
<TEXT>

     Tarih ve kültür açısından zengin bir yapıya sahip olduğu bildirilen Tunus, özellikle uygun fiyata iyi bir tatil yapmak isteyen Türk turistleri bekliyor. 
     Tunus’un Ankara Büyükelçisi Mohamed Lessir, AA muhabirine yaptığı açıklamada, Türkiye ile geçmişte tarihi bağları bulunan ülkesinin, turizm açısından potansiyel zenginliklere de sahip olduğunu vurguladı. 
     Lessir, Kartaca kentinin harabelerinden, mozaik galerisi Bardo Müzesi’ne, Sahra Çölü’nden Bodrum’u anımsatan Sidi Bou Said’e kadar turistlerin ilgisini çekebilecek nitelikteki tarihi ve turistik yerlerin Tunus’a olan ilgiyi artırdığını belirtti. 
     Hem ticari hem de turizm açısından Tunus’un adeta cazibe merkezi olduğunu vurgulayan Lessir, Türk turistlerin ülkeyi yeni yeni keşfetmeye başladığını ifade etti. 
     
     HAFTADA 10 UÇAK SEFERİ VAR 
     Türkiye’den Tunus’a haftada 10 uçak seferi bulunduğunu belirten Lessir, ülkedeki sahil kentlerinde Türkiye’deki tatil yörelerine kıyasla daha uygun fiyatlarla tatil yapılabileceğini söyledi. 
     Tunus’ta turizmin kabuk değiştirdiğini ve modern bir yapıya kavuştuğunu anlatan Lessir şunları kaydetti 
     "Turizm sektörü ülkenin gelir kaynakları arasında önemli bir yere sahip. Tunus, diğer Afrika ülkelerine göre daha gelişmiş konumda. 
     Türkiye gibi modern bir yapıya sahip Tunus, tarihi ve turistik özellikleriyle tatil için en uygun yerlerden biri. Türkiye’den gelecek bir turist değişik tur programlarından yararlanarak yaklaşık 200-500 Avro arasında harcamayla 4-5 günlük güzel bir tatil geçirebilir. Bu tatilinde ister sahil kenarında, Akdeniz’in güzelliğinden yararlanır isterse Tunus’un savaşlar ve acılarla dolu tarihi dokusunu inceler. 
     Özellikle, siyasi, ekonomik ve kültürel etkileşim içinde olduğumuz Türkiye’den daha fazla turist bekliyoruz. Her yıl Tunus’tan Türkiye’ye 50 bin turist geliyor. Ancak, Türkiye’den 13 bin turist Tunus’a 
     gidiyor. Bu sayının daha da artırılması için turizm firmalarıyla da görüşüyoruz." 
     
</TEXT>
</DOC>
