<DOC>
<DOCNO> 359306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/soneko09.html </URL>
<DATE> 2005/07/08/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Cari açık sıcak parayla finanse edildi 
</HEADLINE>
<TEXT>

     Cari işlemler açığının 18.2 milyar dolarlık bir büyüklüğe eriştiği mayıs sonu itibariyle son bir yıllık dönemde Türkiye’ye yerli ve yabancı kaynaklı olarak net 19.4 milyar dolarlık sıcak para girişi yaşandı. 
     Merkez Bankası’nın ödemeler dengesi bilançosunda ANKA’nın yaptığı belirlemelere göre mayıs sonu itibariyle son bir yılda yabancıların İMKB’den hisse senedi ve Hazine iç borçlanma kağıtları alamı yoluyla Türkiye’ye 9 milyar 701 milyon dolarlık sıcak para girişi yaşandı. Bu girişin 6 milyar 947 milyon doları Hazine iç borçlanma senetleri, 2 milyar 754 milyon doları ise İMKB’den hisse senedi alımı yoluyla geldi. Yabancı kaynaklı sıcak para olarak nitelendirilen bu girişlerin yanı sıra aynı dönemde, yine aynı grupta sınıflandırılan mevduatlar yoluyla ise net 1 milyar 485 milyon dolarlık giriş oldu. 
     Yerli kaynaklı sıcak para olarak nitelendirilen bankaların kısa vadeli dış borçlanmaları yoluyla 2 milyar 407 milyon dolarlık sıcak para girişi yaşanırken, diğer 
     sektörlerin kısa vadeli borçlarındaki net artış ise 96 milyar dolarda kaldı. Büyük bölümü, Türkiye’deki, mali kuruluşlar dışındaki şirketlerin yurt dışındaki döviz varlıklarını yurda getirmelerinden kaynaklandığı tahmin edilen net hata ve noksan kalemi ise son br yılda 5 milyar 664 milyon dolarlık giriş yaşandığına işaret ediyor. Böylece son bir yılda sıcak para olarak nitelendirilen sermaye hareketleri yoluyla Türkiye’ye toplam 19 milyar 305 milyon dolarlık giriş kaydedildi. Bu girişin 9 milyar 432 milyon doları bu yılın ilk beş, geri kalan kısmı da 2004 yılının son yedi aylık döneminde gerçekleşti. Bu yılın ilk beş ayındaki net sıcak para girişi 2004 yılının aynı dönemine göre yüzde 95 oranında büyüdü. 
     
     DİĞER SERMAYE HAREKETLERİ 
     Haziran 2004-Mayıs 2005 aylarını kapsayan son bir yıllık dönemde Türkiye’ye doğrudan yabancı yatırım girişi ise 2 milyar 771 milyon dolar olarak gerçekleşti. Aynı dönemde bu amaçla Türkiye’den yurt dışına giden sermaye miktarı ise 760 milyon dolar olarak gerçekleşirken, Türkiye’ne net giriş 2 milyar 11 milyon dolar olarak gerçekleşti. 
     Hükümetin, IMF kredileri hariç orta ve uzun vadeli dış borçlanmaları 1 milyar 552 milyon dolarlık net çıkışla sonuçlandı. Buna karşılık bankalar aylnı dönemde 3 milyar 50 milyon dolarlık orta ve uzun vadeli net dış borçlanmaya gitti. Bankaların sıcak para girişi olarak da nitelendirilen kısa vadeli dış borçlanmalarıyla birlikte son bir yıllık toplam borçlanmaları 5 milyar 457 milyon dolar oldu. 
     Bankalar dışındaki sektörler ise 96 milyon dolar olan kısa vadeli borçlanmalarıyla birlikte toplam 8 milyar 199 milyon dolarlık yeni net dış borçlanmaya gitti. 
     
     IMF’YE 4.3 MİLYAR DOLARLIK NET ÖDEME 
     Türkiye bu dönemde IMF’ye ise net 4 milyar 323 milyon dolarlık borç anapara geri ödemesi yaptı. 
     Son bir yılda bankaların döviz varlıkları 5 milyar 609 milyon dolar, Merkez Bankası’nın döviz rezervi ise 2 milyar 503 milyon dolar arttı. Böylece Türkiye 18 milyar doların 
     üzerinde cari işlemler açığı verdiği son son bir yılda 8 milyar 112 milyon dolarlık uluslararası rezerv biriktirdi. 
     
     BOBRÇ YARATAN VE YARATMAYAN GİRİŞLER 
     Mayıs sonu itibariyle son bir yılda Türkiye çok güçlü bir sermaye akımına sahne oldu. Net hata ve noksan kalemi dahil, IMF’ye yapılan ödemeler ve borçlanmalar hariç Türkiye’ye borçlanma vce diğer sermaye hareketleri yoluyla net 30.6 milyar dolarlık sermaye girişi yaşandı. Bu girişin 16 milyar 123 milyon doları dış borç yaratan, 14 milyar 554 
     milyon doları ise borç yaratmayan sermaye akımlarından oluştu. BU yılın ilk beş aylık döneminde ise yine net hata ve noksan dahil Türkiye’ye 6 milyar 834 milyon dolarlık dış borç yaratan, 7 milyar 428 milyon dolarlık da borç yaratmayan giriş kaydedildi. Son beş aylık dönemde borç yaratmayan girişlerin borç yaratan girişlere göre çok daha yüksek bir rakamla ulaşmış olması dikkat çekti. Bu arada, uluslararası rezervler hariç Türkiye’nin yurt dışı varlıklarında ise menkul kıymet alımı ve doğrudan yatırım yoluyla son bir yılda 3 milyar 582 milyon dolarlık net artış yaşandı. 
     
</TEXT>
</DOC>
