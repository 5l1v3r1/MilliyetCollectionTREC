<DOC>
<DOCNO> 381485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/yasam/ayas.html </URL>
<DATE> 2005/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Üsküdar Meydanı'na 3 yıl girilemeyecek 
</HEADLINE>
<TEXT>


Boğaz'ı, denizin altından birbirini bağlayacak olan Marmaray Projesi'nin Üsküdar ayağı başlıyor. 36 ay sürecek çalışmalar boyunca meydan, araç ve yayaya kapatılacak 

Şenol Demirci 

İstanbul Boğazı'nı denizin altından geçerek Üsküdar'ı Sarayburnu'na bağlayacak olan "Marmaray Projesi"nin, karada sürdürülecek en büyük çaplı inşaat çalışması Üsküdar Meydanı'nı 3 yıl boyunca adeta şantiyeye çevirecek. 
Ulaştırma Bakanlığı tarafından tamamlanan projenin, İstanbul Büyükşehir Belediyesi Ulaşım Daire Başkanlığı'nca onaylamasının ardından Üsküdar'da 36 ay sürecek olan çalışmalar başlayacak. 

Dev çukur açılacak 
Projeye göre, meydanda 30 metre genişliğinde 25 metre derinliğinde bir çukur kazılacak. Alışveriş merkezlerini de bünyesinde barındıran bir istasyon inşa edilecek olan Üsküdar sahilinde, çalışmaların başlamasıyla birlikte dev vinçler yükselecek. 
Görüntü kirliliğine neden olmamak için inşaat sahasında işçi koğuşları bulundurulmayacak. İnşaatın başlamasının ardından Üsküdar Meydanı ve sahilinin büyük bir bölümü yaya ve araç trafiğine kapatılacak. Çalışmalar önümüzdeki ay başlayacak. 

Ulaşım nasıl olacak 

Üsküdar'dan Harem'e gitmek isteyen sürücüler ara yolları veya Doğancılar yolunu kullanmak zorunda kalacak. Harem'den Üsküdar'a geliş ise tek yönlü sürecek. 
Sahilin Üsküdar Vapur İskelesi ile Şemsipaşa Camii arası da inşaat çalışmaları nedeniyle yaya trafiğine kapatılacak. Buradaki Eminönü - Kadıköy motorları da İDO İskelesi'nin yanına taşınacak. Meydandaki Ataşehir minibüs durakları da Şemsipaşa Camii'nin önüne taşınacak. Yine meydandaki otobüs durakları için henüz yer bulunamadı. Ümraniye minibüs durağı ise meydanın 500 metre yukarısında bulunan Bülbülderesi mezarlığında yapılan yeni durağa taşınacak. Kadıköy dolmuşları da Uncular'a kaldırılacak. 


</TEXT>
</DOC>
