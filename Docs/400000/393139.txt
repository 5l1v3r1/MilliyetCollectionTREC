<DOC>
<DOCNO> 393139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sonspo19.html </URL>
<DATE> 2005/11/08/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Milli Takım'ın golcüleri iddialı konuştu... 
</HEADLINE>
<TEXT>

     Alim Tunçay bildiriyor 

İsviçre Milli maçı öncesi A Milli Takımın golcüleri iddialı konuştu. 
     18. Dünya Kupası Avrupa Elemeleri Play-off ilk maçında 12 Ekim Cumartesi günü İsviçre ile karşılaşacak olan A Milli Takım, hazırlıklarını bu ülkede sürdürüyor. 
     Yverdon Stadı'nda gerçekleştirilen antrenman öncesi basın mensuplarının sorularını yanıtlayan futbolculardan Yıldıray Baştürk, 2 haftadır antrenmanlara çıkamadığını belirterek, ''Maçta oynayıp oynamayacağım şu anda belli değil. İdmansızım, bugün düz koşu yapacağım. Durumum daha sonra netlik kazanır'' dedi. 
     İsviçre'nin çok güçlü rakip olduğunu vurgulayan Yıldıray, ''Özellikle kendi sahalarında çok iyi oynuyorlar. Gruplarında iyi maçlar çıkardılar ve hiç yenilmediler. Normalde 1. olarak Dünya Kupası finallerine gitmeleri gerekiyordu, fakat bunu başaramadılar. Zor maç olacak, ama biz de güçlü bir ekibiz. Buradan iyi bir sonuç alıp Türkiye'de Dünya Kupası finallerine gitmeyi başaracağız'' diye konuştu. 
     
     HAMİT ALTINTOP ''OYNAMAMAM ÖNEMLİ DEĞİL'' 
     Kart cezalısı olduğu için İsviçre ile yapılacak ilk maçta forma giyemeyecek olan Hamit Altıntop, kendisinin oynamayacak olmasının önemli olmadığını söyledi. 
     Milli takımda çok iyi futbolcuların olduğunu ifade eden Hamit, ''Biz genç ve tecrübeli futbolcuları olan iyi bir takımız. Milli takımda oyuncular birbirleriyle çok iyi kaynaştı. Aile gibiyiz. Benim ilk maçta oynamayacak olmam önemli değil'' şeklinde konuştu. 
     Hamit, İsviçre karşısında ilk maçta galip gelmek istediklerini belirterek, ''Rakibimizin 10 maçtır yenilmemiş olması bizi daha da motive ediyor. Onlar genç bir takım ve hırslı oynuyorlar. Bizde hem genç hem de tecrübeli oyuncular var. İlk maçı orada kazanıp Türkiye'deki maça daha rahat çıkacağımızı düşünüyorum'' diye konuştu. 
     Ergün Pembe ise rakibin iyi defans yaptığını kaydederek, şunları söyledi 
     ''İsviçre'nin aynı zamanda iyi taraftarı var. Stadı dolduruyorlar. İlk maçta disiplinli oynayıp, iyi bir sonuç almalıyız. Biz, İsviçre'yi geçerek Dünya Kupası finallerini gitmek istiyoruz, bunu da başaracağız.'' Milli takım aday kadrosuna ilk kez çağrılan Kayserisporlu Gökhan Ünal ise kadroya çağrıldığı için çok mutlu olduğunu ifade ederek, ''Buradaki arkadaşlarımı zaten tanıyordum. Milli takımda çok iyi bir ortam var. Bana çok yardımcı oluyorlar. İnşallah hocam görev verirse ilk maçımda İsviçre'ye karşı gol atmak isterim'' dedi. 
     
</TEXT>
</DOC>
