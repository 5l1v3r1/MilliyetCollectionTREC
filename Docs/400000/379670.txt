<DOC>
<DOCNO> 379670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/soneko42.html </URL>
<DATE> 2005/09/19/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
İran, TAV'a 7 milyon dolar tazminat ödeyecek... 
</HEADLINE>
<TEXT>

     Tahran yönetiminin, Uluslararası İmam Humeyni Havalimanı'nın işletim ihalesini kazanmasına rağmen işletme izni verilmeyen Tepe-Akfen-Ventures ortaklığına TAV 7 milyon dolar tazminat ödeyeceği bildirildi. 
     İran Havaalanları Kurumu'nun bir yetkilisi yaptığı açıklamada, Ulaştırma Bakanlığı'na gerekli bilgiyi vererek, TAV'a 7 milyon dolar tazminat ödenmesini kararlaştırdıklarını belirtti. 
     TAV'ın havaalanından çekilmek için 15 milyon dolar tazminat istediğini anımsatan yetkili, 7 milyon dolardan fazla ödeme yapılmayacağını kaydetti. 
     Ulaştırma Bakanı Muhammed Rahmeti'nin de TAV'ın İran'dan gitmesini istediğini öne süren yetkili, tazminatın ödenmesinden sonra TAV'ın İran'ı tamamen terk edeceğini ifade etti. 
     TAV'ın İran'daki temsilcisi Hamid Muhsin de şirketin bir kısım teçhizatının hala İmam Humeyni Havaalanı'nda olduğunu ve Bakanlıktan şirketin İran'da kalıp kalamayacağına ilişkin bir yazı gelmediğini söyledi. 
     TAV, Mayıs 2003'te katıldığı uluslararası ihalede en iyi teklifi vererek Uluslararası İmam Humeyni Havalimanı'ın işletmeciliğini almış ve temmuz ayında protokol imzalayarak yatırımlara başlamıştı. 
     Tahran'da yapılan Uluslararası İmam Humeyni Hava Limanı, 1979'da İran İslam Devrimi'nin lideri Ayetullah Humeyni'nin 15 yıl sürgünden sonra Tahran'a dönüşünün yıldönümü olan 1 Şubat 2004'te açılmış, ancak havalimanı, 8 Mayıs 2004'te, Devrim Muhafızları tarafından ulusal güvenlik gerekçesiyle ilk uçuş sonrası kapatılmıştı. 
     TAV'ın yatırım ve işletmeciliğe devam etmesi için Türk hükümeti tarafından yürütülen girişimler sonuçsuz kalmıştı. 
     
</TEXT>
</DOC>
