<DOC>
<DOCNO> 375600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/04/son/sontur30.html </URL>
<DATE> 2005/09/04/ </DATE>
<TIME> 20.10 </TIME>
<AUTHOR>  </AUTHOR>
<HEADLINE>
Bakan Koç Ben istifa edeceğime onlar istifa etsin 
</HEADLINE>
<TEXT>

     Kültür ve Turizm Bakanı Atilla Koç, Devlet Tiyatroları Genel Müdürlüğü'ne yapılan atama üzerine bazı sanatçılar tarafından dile getirilen istifa çağrılarına ilişkin olarak, ''Ben istifa edeceğime onlar istifa etsin'' dedi. 
     Bakan Koç, Manisa ve Kula ilçelerinde çeşitli ziyaret ve temaslarda bulundu. 
     AK Parti Manisa İl Başkanlığı'nı ziyaret eden Koç, daha sonra, yıl başında restore edilerek hizmete açılan tarihi Yeni Han'da incelemelerde bulundu. 
     Burada gazetecilerin sorularını yanıtlayan Koç, Devlet Tiyatroları Genel Müdürlüğü'ne yapılan atama sonrasında yaşanan tartışmalara ilişkin soru üzerine, Devlet Tiyatroları bünyesinde 800 sanatçı bulunduğunu, buna karşın tiyatronun yurt geneline yayılamadığını belirtti. 
     Bakan Koç, bakanlık olarak Devlet Tiyatroları'nı yurt genelinde etkin hale getirmek için gerekli altyapıyı oluşturmak üzere çalışma yaptıklarını dile getirdi. 
     Genel Müdürlük atamasının ardından bazı Devlet Tiyatrosu sanatçılarının kendisinin istifa etmesi yönündeki çağrılarının hatırlatılması üzerine, ''Ben istifa edeceğime onlar istifa etsin'' dedi. 
     Bakan Koç, Kula ilçesinde de Türk Evi ile Kenan Evren ve Etnografya Müzesi'ni ziyaret etti, restore edilmesi planlanan Beyler Evi ve Zabunlar Evi'nde incelemelerde bulundu. Koç, incelemelerinin ardından, gerekli röleve çalışmalarının yapılarak bakanlığa sunulması talimatını verdi. 
     
</TEXT>
</DOC>
