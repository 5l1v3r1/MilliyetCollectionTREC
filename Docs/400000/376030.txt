<DOC>
<DOCNO> 376030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sondun39.html </URL>
<DATE> 2005/09/06/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
ABD, Necef'ten çekildi 
</HEADLINE>
<TEXT>

     Amerikan ordusunun, Necef’teki askeri üssün denetimini Iraklılara devrettiği bildirildi. 
     Necef’teki devir teslim için düzenlenen törende, Amerikalı komutan Yarbay James Oliver, Iraklı komutan Albay Saadi Salih El Maliki’ye üssün anahtarlarını teslim etti. 
     Amerikan birliklerinin, çok büyük bir güvenlik krizi çıkması durumunda yardımcı olmak amacıyla kentin dışındaki bir üsse yerleştiği kaydedildi. 
     Amerikan ordusu, Necef’in tüm denetimini devrederek, çok uluslu gücün bir gün Irak’tan çekilmesinin önünü açacak ülke çapındaki güvenlik devri için ilk adımı atmış oldu. 
     Şiilerin kutsal kenti Necef, geçen yıl Amerikan askerleri ile radikal Şii lideri Mukteda Sadr’a bağlı gruplar arasında ağır çatışmalara sahne olmuştu. Bu çatışmalar, kentin Şii yönetiminin arabuluculuğuyla sağlanan ateşkesle sona ermişti. 
     
</TEXT>
</DOC>
