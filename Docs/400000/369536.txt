<DOC>
<DOCNO> 369536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/son/sonspo10.html </URL>
<DATE> 2005/08/13/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Beşiktaş taraftarıyla buluşuyor... İşte muhtemel 11... 
</HEADLINE>
<TEXT>

     Beşiktaş, Denizlispor ile yarın yapacağı Turkcell Süper Ligi 2. hafta maçında, İstanbul'daki taraftarlarıyla buluşacak. 
     2005-2006 sezonunun ilk haftasında Kayseri Erciyesspor ile 1-1 berabere kalan, UEFA Kupası 2. ön eleme turu ilk maçında da hafta içinde deplasmanda Liechtenstein'ın FC Vaduz takımını 1-0 yenen siyah-beyazlılar, bu sezon BJK İnönü Stadı'ndaki ilk maçında Denizlispor'u ağırlayacak. 
     Yeni transferlerle güçlendirdiği kadrosuyla İstanbul'daki ilk maçında taraftarlarına galibiyet hediye etmeyi amaçlayan siyah-beyazlılar, maçın hazırlıklarını bu akşam yapacakları idmanla tamamlayacak. 
     
     DOLMABAHÇE'DE ''SAMBA'' RÜZGARI 
     Beşiktaş'ın Brezilyalı yeni transferleri Ailton Goncalves Da Silva ile Jose Kleberson Perreira, siyah-beyazlı formayı ilk kez yarın giymeye hazırlanıyor. 
     Kleberson'un maça ilk 11'de başlaması, Ailton'un ise ikinci yarıda oyuna girmesi bekleniyor. 
     
     MUHTEMEL 11 
     Beşiktaş'ta, sakatlıkları süren İbrahim Akın ve Güven ile kırmızı kart cezalısı Ali Tandoğan, Denizlispor maçında forma giyemeyecek. 
     Siyah-beyazlıların yarınki maça Cordoba, Gökhan, Koray, İbrahim Toraman, Ali Güneş, Okan, Kleberson, Ahmed Hassan, İbrahim Üzülmez, Veysel Ahmet Dursun , Youla muhtemel 11'iyle çıkması bekleniyor. 
     BJK İnönü Stadı'nda saat 21.15'te başlayacak ve Digitürk Lig TV'den naklen yayınlanacak maçı, hakem Özgüç Türkalp yönetecek. 
     
</TEXT>
</DOC>
