<DOC>
<DOCNO> 360267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/spor/spo01.html </URL>
<DATE> 2005/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Atom bombası 
</HEADLINE>
<TEXT>


Çalımbay, sadece Grafiti, Kovaçeviç ve Piquenne'yi istediğini söyledi, bunun dışında adı geçen diğer yabancıların yönetim tarafından kendisine sunulduğunu belirtti ve bir seçim yapacağını ifade etti 

ORHAN YILDIRIM 


Beşiktaş'ın "Atom karınca"sı Teknik Direktör Rıza Çalımbay, yabancı transferi konusunda bomba etkisi yaratacak açıklamalar yaptı. Siyah - Beyazlı camia tarafından merakla beklenen yabancılar konusunda yönetimle ters düştüğü gözlenen Çalımbay, bununla ilgili ilginç söylemlerde bulundu. 
Özellikle John Carew'in gönderilmesine gönüllü olmayan Rıza hoca, "Benim santrfor sorunum yoktu. Ama Carew'in ayrılmasından sonra en büyük dert bu oldu" diye konuştu. 
Yönetime, alınması için üç isim verdiğini söyleyen Beşiktaş Teknik Direktörü, "Bunlar Grafiti, Kovaçeviç ve Piquenne idi. Ama bunlardan hiçbiri maddi durumları uymadığı için alınamadı. Hepsi de çok kaliteli, ancak maliyeti yüksek futbolculardı" dedi. 
Şimdi birçok ismin bulunduğunu ifade eden Rıza Çalımbay, şöyle devam etti 
"Ben Rıza hoca oyuncu alsın diye transfer yaptırmam. Ancak benim listemdeki isimler olmayınca, ben de bana verilen listeden en iyisini seçmeye çalışıyorum. Fakat yabancı transferini ben yapmıyorum." 
Çalımbay'ın bu çıkışını, kendisinden habersiz, yönetimin bazı yabancılarla görüşmesinden kaynaklandığı ileri sürüldü. 

Walter Pandiani bitti, bitiyor 

Beşiktaş'a yabancılardan bir iyi, bir de kötü haber geldi. Igor Biscan, "Kimseyle anlaşamadım, ancak Türkiye'ye gelmeyi de düşünmüyorum. Teklifinize teşekkür ederim" diyerek Siyah - Beyazlı defteri kapadı. 
Uruguaylı santrfor Walter Pandiani'nin transferi için İngiliz Birmingham ve İspanyol Real Zaragoza kulüpleriyle kapışan Beşiktaş, futbolcuyu ikna etmeyi başardı. 
29 yaşındaki futbolcu için Asbaşkan Kıvanç Oktay ile federasyonda görevli Beşiktaş kongre üyesi Celal Kolot, Münih'te kıran kırana pazarlık yaptı. Pandiani'nin Menajeri Lendoiro, "Birmingham ve Real Zaragoza da Pandiani'yi istedi. Ancak en cazip teklif Beşiktaş'tan geldi" dedi. İş, Deportivo'yu ikna etmeye kaldı. 


Beşiktaş'ın otobüs çilesi 


Schwaz maçından sonra karayoluyla Bad Worishofen'e geçen Beşiktaş, dört saatlik yorucu bir yolculuktan sonra yeni kamp yerine ulaşabildi. Siyah - Beyazlılar, uzun süren otobüs yolculuğuna isyan etti. 

Türkiye'de oynayamaz 

Ronaldo ile anlaşma yapan Kartal, Sambacı'ya Süper Lig'i yasakladı 

BİLAL MEŞE 

Beşiktaş Teknik Direktörü Rıza Çalımbay'ın verdiği olumsuz rapor doğrultusunda bir yıllık sözleşmesi karşılıklı olarak fesh edilen Brezilyalı savunma oyuncusu Ronaldo'ya Türkiye kapıları kapandı. 
Uzun pazarlıklar sonucu Ronaldo'yu 200 bin dolara ikna eden yönetim, tecrübeli savunmacıyla yaptığı özel sözleşmede, Türkiye'de başka bir kulüpte oynayamayacağı maddesi kondu. 
Bir yıllık sözleşmesinden doğan 900 bin dolarda büyük indirim yapan Ronaldo, yarın Almanya'ya gidecek ve buradan da ülkesine geçecek. Yaklaşık iki haftadır İstanbul'daki hazırlıkları tamamlayan ve yakın dostlarıyla birlikte olan Sambacı'ya İtalya ve Rusya'dan teklifler geldiği de belirtildi. Bir süre dinlenecek olan Ronaldo'nun yeni sezonda hangi ülkede top koşturacağı da merak konusu oldu. 

'Carew, Fransa'da başarılı olamaz' 

Ahmed Hassan, Norveçli golcünün, hızlı olmasına rağmen, teknik yönden zayıf kaldığını ifade etti 

Beşiktaş kampına en son katılan Ahmed Hassan, Siyah - Beyazlı ekipten ayrılarak Fransa'nın Olympique Lyon takımına transfer olan John Carew'in yeni takımında başarılı olamayacağını iddia etti. Mısırlı futbolcu, Carew'in yeterince hızlı olduğunu ancak teknik olarak çok zayıf olduğunu belirtti. Fransa Ligi'nde teknik becerinin üst düzeyde bulunduğunu vurgulayan Ahmed Hassan, "Daha çok fiziki gücün ön planda olduğu İspanya ve İtalya'da bekleneni veremedi. Şimdi Lyon'da başarılı olması imkansız" dedi. 

Pancu sevdası 

BÜNYAMİN OSMAN 

Shakhtar Donetsk Teknik Direktörü Mircea Lucescu, Daniel Pancu'dan ümidini kesmedi. Romanya'da yayınlanan Sport Total gazetesine konuşan Rumen teknik adam, Beşiktaşlı futbolcudan vazgeçmediğini ifade ederek, "Daha 31 Temmuz'a kadar transfer süremiz var. Pancu'yu da transfer edebiliriz" dedi. Ancak Ukrayna Futbol Federasyonu'nun yeni yürürlüğe koyduğu yönetmeliğe göre, her kulüpte en az 4 Ukraynalı futbolcu bulunmak zorunda. Oysa Shakhtar'da tam 22 yabancı yer alıyor. 

Mehmet'i korkuttular 

Bulaşıcı sarılık teşhisi nedeniyle kampa götürülmeyen Mehmet Sedef'te hepatit virüsünün bulunmadığı ortaya çıktı. İstanbul'da yeniden yapılan tetkiklerde, genç oyuncunun sadece bağırsaklarından rahatsız olduğu ifade edildi. Kulüp doktoru Yalçın Yavuzer, "Aşırı su kaybını önlemek için tedbir aldık. Teşhis kondu, tedavisi sürüyor" dedi. 

Mütevazı Ali 

Schwaz karşısında iki gol atıp, iki de asist yapan Ali Tandoğan, bu maçın kendisi için ölçü olmayacağını söyledi. Zayıf bir takıma karşı oynadıklarını belirten Kartal'ın yeni transferi, ""Gerçek kapasitemizi maçlar başlayınca herkes görecek" diye konuştu. 

Beşiktaş Kanal D'de 

İkinci etap kamp çalışmaları için Almanya'ya geçen ve burada 4 hazırlık karşılaşması oynayacak olan Beşiktaş'ın maçlarını Kanal D naklen yayınlayacak. Buradaki ilk müsabakasını 14 Temmuz'da Alman Birinci Ligi'nin yeni ekibi, 2. Lig Şampiyonu Köln ile oynayacak olan Siyah - Beyazlılar, 16 Temmuz'da Banik Ostrava, 18 Temmuz'da Partizan ve 20 Temmuz'da da E. Frankfurt ile karşılaşacak. 


Gülesin'i anma günü 


Türk futbolunun ve Beşiktaş'ın unutulmaz ismi, gazetemiz spor yazarı Şükrü Gülesin, bugün ölümünün 28. yılında anılacak. Futboluyla bir döneme damgasını vuran Gülesin'in Emirgan'daki kabri başındaki tören, saat 11.00'de başlayacak. 


</TEXT>
</DOC>
