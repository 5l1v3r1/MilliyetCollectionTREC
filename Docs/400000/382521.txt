<DOC>
<DOCNO> 382521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sondun25.html </URL>
<DATE> 2005/09/29/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
AP'nin 'soykırım' kararına Ermenistan ne dedi 
</HEADLINE>
<TEXT>

     Ermenistan Dışişleri Bakanı Vartan Oskanyan, Avrupa Parlamentosu'nun Türkiye'nin AB'ye katılımı için sözde Ermeni soykırımını tanımasını önkoşul olarak ileri sürmesini ''olumlu ve doğal'' olarak niteledi. 
     Medimax ajansının haberine göre Oskanyan, Erivan'da temaslarda bulunan AB'nin Güney Kafkasya özel temsilcisi Heikki Talvitie ile birlikte gazetecilere yaptığı açıklamada, ''Türkiye AB üyesi olmak istiyorsa, AB'deki diğer üye ülkeler gibi komşularıyla olan sorunlarını çözmeli ve geçmişle barışmalı'' dedi. 
     Türkiye'nin AB ile üyelik müzakerelerinin içeriğinde Türk-Ermeni ilişkilerinin de yer alacağını öne süren Oskanyan, bunun Türk-Ermeni ilişkilerinin normalleşmesine yardımcı olacağını ve müzakerelerde Türkiye ile Ermenistan arasındaki sınırın açılması konusunun da gündeme geleceğini iddia etti. 
     Talvitie de ''Avrupa Parlamentosu'nun kararının, Türk-Ermeni ilişkilerinin Türkiye-AB görüşmelerinde gündeme geleceğinin göstergesi olduğunu'' söyledi. 
     
</TEXT>
</DOC>
