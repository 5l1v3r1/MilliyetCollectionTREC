<DOC>
<DOCNO> 350410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sonspo25.html </URL>
<DATE> 2005/06/09/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Konyaspor, Murat Hacıoğlu'nun peşinde 
</HEADLINE>
<TEXT>

     Konyaspor Kulübü Futbol Şubesi Sorumlusu Bahattin Karapınar, 3 yerli ve 2 yabancı futbolcuyu daha yeşil-beyazlı renklere bağlamak için görüşmelerin sürdüğünü söyledi. 
     Bahattin Karapınar, Konyaspor'un geçen sezonu ligi ilk 8 takım arasında bitirerek önemli bir başarıya imza attığını belirterek, ''Ancak takımın gelecek sezon daha üst sıralarda mücadele edip ilk 3-5 takım arasında yer alabilmesi için kadromuzu güçlendirmeye çalışıyoruz'' dedi. 
     3 yerli ve 2 yabancı futbolcuyla daha görüşmelerin sürdüğünü ifade eden Karapınar, şunları kaydetti 
     ''Takımın zayıf olduğu alanları, yurtiçi ve dışından yeni oyuncularla takviye etmek istiyoruz. Bu nedenle orta alanda ileriye dönük oyunuyla dikkati çeken Faslı Karrazi ile İskoçya Ligi'nde oynayan ve güçlü bir santrfor olan Makedon oyuncu Hristov ile görüşmelerimiz oldu. Büyük ölçüde anlaşmaya vardığımız Karrazi ile Hıristov, gelecek hafta Konya'ya gelecek. Öte yandan Fenerbahçe'den Murat Hacıoğlu, Sakaryaspor'dan Fatih Ceylan ve İstanbulspor'dan Cem Can ile temas halindeyiz. Anlaşabilirsek, bu 3 futbolcuyu da renklerimize bağlayacağız.'' 
     
</TEXT>
</DOC>
