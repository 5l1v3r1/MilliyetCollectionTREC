<DOC>
<DOCNO> 376678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sondun38.html </URL>
<DATE> 2005/09/08/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
"Kasırga kurbanlarının fotoğrafları yayınlansın mı " tartışması... 
</HEADLINE>
<TEXT>

     Amerikalı yetkililer, medyanın Katrina kasırgası ve ardından gelen sel felaketinde ölenlerin resimlerini yayımlamamasını isteyince, ifade özgürlüğü savunucuları, yönetimin basını sansürlemeye çalıştığı gerekçesiyle ayağa kalktı. 
     ABD Federal Acil Yönetim Ajansı FEMA , Başkan George Bush yönetiminin Irak savaşında ölenlerin Amerikan bayrağına sarılı tabut görüntülerinin medyada yayımlanmamasını talep ettiği gibi, Katrina felaketinde ölenlerin görüntülerinin basında yer almamasını istedi. 
     İfade özgürlüğünü savunan yazarlar grubu olan PEN Amerikan Merkezi'nden Larry Siems, ''Bir gelişmeyi, ölenlerin görüntülerini kamuoyuna sergilemeden nasıl haberleştirirsiniz Bunu hayal bile etmek zor'' dedi. 
     FEMA'nın, sel basan bölgelerde kurbanları aramak için kullanılan botlara foto muhabirlerini almayı reddettiği ve ölülerin fotoğraflarının çekilmesine izin vermediği belirtiliyor. 
     Kararı savunan FEMA'nın sözcüsü, ''kurbanların anısına saygı için'' fotoğraf çekilmesine izin verilmediği görüşünü savundu. 
     Basın Özgürlüğü İçin Gazeteciler Komitesi'nden Rebecca Daugherty, FEMA'nın bu tutumunun ''kabul edilemez'' olduğunu kaydetti. Daugherty, ''FEMA'nın, felaketle ilgili çok az bilgi sağlarken, bir taraftan da gazetecilik standartları için endişe ettiğini iddia etmesi akıllara durgunluk verici. Felaket hakkında kamuoyuna gerçekçi bir fikir vermeye çalışırken, cesetleri göstermezseniz ne kadar korkunç bir durum yaşanmış olduğunu anlatmak mümkün değil'' dedi. 
     Bush yönetimine yakın muhafazakar Washington Times gazetesinin eski editörlerinden Mark Tapscott ise, FEMA'nın kararının sansür olmadığını görüşünü savundu. Tapscott, ''Hiç kimse sabah uyanıp gazetenin baş sayfasında amcasının ölüsünü görmek istemez. Bu sadece genel bir saygı durumu'' yorumunu yaptı. 
     
</TEXT>
</DOC>
