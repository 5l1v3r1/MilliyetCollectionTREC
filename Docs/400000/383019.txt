<DOC>
<DOCNO> 383019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/siyaset/axsiy02.html </URL>
<DATE> 2005/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Hüllenin böylesi 
</HEADLINE>
<TEXT>


Milletvekilleri, akrabalarını danışman yapamıyor ama 2'si formülü buldu. AKP'li Yılmazer'in oğlunu ANAVATAN'lı Abuşoğlu Abuşoğlu'nun akrabasını da Yılmazer yanında danışman yaptı 

ANKARA Milliyet 


Milletvekillerinin, akrabalarını danışman yapmak için geliştirdikleri "hülle" yöntemi, TBMM'yi karıştırdı. TBMM Başkanlığı, başka vekilin kadrosundan gösterilerek Meclis'te istihdam edilen "akraba danışmanlar" hakkında inceleme başlattı. 
TBMM Genel Sekreterliği'ne gönderilen sahte dilekçe, milletvekillerinin kuralları aşmak için uyguladıkları yöntemi açığa çıkardı. AKP Kırıkkale Milletvekili Murat Yılmazer'in oğlu Mustafa Yılmazer'i, ANAVATAN Genel Başkan Yardımcısı Ömer Abuşoğlu'nun danışman kadrosunda istihdam ettiği ortaya çıktı. 
Mustafa Yılmazer adıyla genel sekreterliğe gönderilen dilekçeyle de Ömer Abuşoğlu'nun ticaretle uğraşan damadı Yadigar Erdem'in Yılmazer'in kadrosunda gösterildiği anlaşıldı. 
İtiraf üslubu taşıyan dilekçede, "Amacımız danışmanlık maaşının boşa gitmesini engellemekti. Bu görevin iptali ve yasal faiziyle ödeme emri çıkarılmasını talep ediyorum" denildi. 
Ancak Yılmazer adına düzenlenen bu dilekçe sahte çıktı. Dilekçenin içeriğindeki bilgiler ise genel sekreterlikçe ihbar kabul edildi. TBMM Başkanlığı, hem "takas yöntemi", hem de danışman kadrosunda görünüp ticaret yapılmasıyla ilgili inceleme yürütüyor. 
Abuşoğlu ihbarı doğrulayarak, "Usulsüzlük varsa düzeltilir. İşlemden geri adım atılır, o kadar önemli bir olay değil. Başkanlık 'usulsüzlük vardır' derse vazgeçeriz" dedi. 
Abuşoğlu, karşı kadrodaki Erdem'in damadı olduğunu reddetti, ancak akrabalık bağı bulunduğunu yalanlamadı. 
TBMM Genel Sekreteri Rauf Bozkurt, başka milletvekilinin kadrosunda da olsa milletvekili yakınlarının istihdam edilemeyeceğini vurgulayarak, "Bizden haksız olarak ücret almışsa işine son verilir ve Hazine zararı hesaplanarak faiziyle geri alınır" dedi. 

Danışman koşulu 
Milletvekili danışmanı çalıştırılması hakkında hizmet sözleşmesinde, görevlendirme koşulları şöyle tarif ediliyor 
"Her ne suretle olursa olsun gelir getirici bir faaliyette bulunmaması, herhangi bir milletvekilinin üçüncü dereceye kadar akrabası olmaması." 
Danışmanlar 1200 YTL maaş alıyor. 


</TEXT>
</DOC>
