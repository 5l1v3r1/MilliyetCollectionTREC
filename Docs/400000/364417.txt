<DOC>
<DOCNO> 364417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sonsiy24.html </URL>
<DATE> 2005/07/26/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Anayasa Mahkemesi Başkanı Bireysel başvuru fikrine açığız 
</HEADLINE>
<TEXT>

     Anayasa Mahkemesi Başkanı Tülay Tuğcu, yüksek mahkemenin yapısının değiştirilmesi halinde üye seçiminin oran-temsil dengesi gözetilerek yapılması gerektiğini, TBMM’nin doğrudan üye seçiminin ya da belli sayının üzerinde üye seçiminin siyasallaşma olacağını söyledi. 
     Tuğcu, Anayasa Mahkemesi başkanlığının ilk gününde gazetecilerle sohbet toplantısı düzenledi. 
     Anayasa Mahkemesi’nin yapısının değiştirilmesi ile tartışmaların yaşandığının anımsatılması üzerine Tuğcu, konuyla ilgili çeşitli kuruluşların çalışmaları olduğunu anımsattı. 
     TBMM Anayasa Komisyonu Başkanı Burhan Kuzu’nun hazırladığı taslak bir çalışmanın olduğunun anımsatılması üzerine, taslağın ayrıntılarının belli olduktan sonra değerlendirme yapabileceklerini ifade etti. 
     Anayasa Mahkemesi’nin de bu konuda geçmiş dönemde bir çalışma yaptığını anımsatan Tuğcu, kabul edebileceklerinin dışında düzenlemeler olması halinde bunu değerlendireceklerini kaydetti. 
     Tülay Tuğcu, TBMM’nin Anayasa Mahkemesi’ne üye seçebileceğini söyledi. Ancak bunun doğrudan seçim olmaması gerektiğini kaydeden Tuğcu, Barolar Birliği, YÖK ya da benzeri kurumların belirleyeceği sınırlı sayıda adaylar arasından bir seçim olabileceğini ifade etti. 
     TBMM’nin bu yöntemle sınırlı sayıda üye seçebileceğini belirten Tuğcu, "21 üyeden 7’sini seçerse o siyasallaşma olur. Meclis doğrudan seçim yaparsa da siyasallaşma olur" dedi. 
     Tuğcu, Cumhurbaşkanı’nın da üye seçmeye devam edebileceğini belirterek, "Üyelerin sayısı ve hangi kurumlar tarafından nasıl ve ne oranda seçileceği önemli. Üye seçiminde oran-temsil dengesi bozulursa bu siyasallaşma doğurur" diye konuştu. 
     
     "NEDEN AİHM’E GİDİLSİN " 
     Anayasa Mahkemesi’ne kişisel başvuru yapabilmesine olanak sağlanmasını desteklediklerini belirten Tuğcu, "Niçin bir vatandaş kendi haklarının ihlal edildiğini öne sürmek için Avrupa İnsan Hakları Mahkemesi’ne gitsin Biz buradayız ve daha ileri noktada kararlar verebiliyoruz. Çok ağır bir görev olmasına rağmen biz buna talibiz" diye konuştu. Hakim ve savcı alımlarına ilişkin yasal çalışmanın Yargıtay, Danıştay, Hakimler ve Savcılar Yüksek Kurulu ile Türkiye Barolar Birliği’nden tepki aldığının anımsatılması üzerine Tuğcu, bu konuda görüş bildirmesinin mümkün olmadığını, bu düzenlemelerin ileride yüksek mahkemenin önüne gelebileceğini vurguladı. 
     Anayasa Mahkemesi’nin Yüce Divan olarak yaptığı yargılamanın temyize tabi olmamasının, titiz yargılama yaptıkları için sakınca doğurmayacağına inandığını dile getiren Tuğcu, yüksek mahkemenin yüce divan görevini devretmesine karşı olmadığını da sözlerine ekledi. 
     Anayasa Mahkemesi’ne Danıştay’dan geldiğini anımsatan Tuğcu, "Danıştay’ı çok seviyordum. Buraya geleceğimi hiç düşünmemiştim. 
     Başkanlık da aklımdan geçmiyordu ama düşünüp karar verdim. Seçilmeme umudu taşımasam aday olmazdım" diye konuştu. 
     Tuğcu, Cumhurbaşkanı Ahmet Necdet Sezer’in görev süresinin dolmasından 1 ay sonra kendisinin yaş haddinden emekliye ayrılacağı ve Sezer’in de Anayasa Mahkemesi Başkanı iken cumhurbaşkanı seçildiğinin hatırlatılması üzerine, "Görevimi tamamlayıp emekliye ayrılmak istiyorum" dedi. 
     
</TEXT>
</DOC>
