<DOC>
<DOCNO> 362536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sontur40.html </URL>
<DATE> 2005/07/19/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Kayseri'de vahşet, 3 kardeş evlerinde ölü bulundu... 
</HEADLINE>
<TEXT>

     Kayseri’nin Develi İlçesi’nde, üç kardeş evlerinde satırla öldürülmüş olarak bulundu. Zanlının çocukların bir süredir psikolojik tedavi gören halaları olduğu öne sürüldü. 
     AA muhabirinin aldığı bilgiye göre, öğle saatlerinde dağda adaçayı toplamaya giden anne N.G 28 , eve döndüğünde kapının kilitli olduğunu gördü. Banyo penceresini kırarak içeri giren anne N.G, çocukları 11 yaşındaki M.G, 8 yaşındaki M.G ve 4 yaşındaki H.G’yi, satırla öldürülmüş olarak buldu. 
     Anne N.G, çocuklarını bir süredir psikolojik tedavi gören görümcesi H.G’nin 30 öldürmüş olabileceğini belirterek, "Görümcem 3 yıl önce eşinden ayrılmıştı. Şizofreni tedavisi görüyordu. Çocuklarımla çok iyi arkadaşlık yapıyordu. Daha önce hiçbir saldırganlığını görmedik. Ancak, eşinden ayrıldıktan sonra 2 çocuğu babalarında kaldı. Çocuklarını göremediği için cinnet geçirip benim çocuklarımı öldürmüş olabilir" diye konuştu. 
     Köy Muhtarı Remzi Hasgül ise "Annenin feryadını duyduktan sonra eve gittiğinde çocukların cesetleriyle karşılaştık" dedi. 
     Bu arada ihbar üzerine Çadıryeri Köyü’ne gelen jandarma ekipleri, evlerde, ahırlarda ve çevrede H.G’yi bulabilmek için arama yaptı. 
     Köye gelen Develi Kaymakamı Şükrü Yıldırım ise olayın çok üzücü olduğunu, şüpheli H.G’nin arandığını bildirdi. 
     Öldürülen 3 çocuğun cesedi, yapılan otopsinin ardından yakınlarına teslim edildi. 
     Olayla ilgili soruşturmanın sürdüğü bildirildi. 
     
</TEXT>
</DOC>
