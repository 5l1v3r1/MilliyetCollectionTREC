<DOC>
<DOCNO> 398116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/spor/spo01.html </URL>
<DATE> 2005/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Uçakta ders 
</HEADLINE>
<TEXT>


Beşiktaş Teknik Direktörü Tigana, Kayseri yolculuğunda futbolcuları etrafına topladı, bilgisayarını açıp, hataları gösterdi. Fransız hoca, "Biz iyi oynarsak, yenemeyeceğimiz takım yok" diyerek moral verdi 

BİLAL MEŞE 


Beşiktaş, Sivas deplasmanına yaralı gitti. Cezalı Çağdaş, sakatlığı süren Tayfur, Gökhan, Pancu, Youla, Ahmet Dursun, Kleberson ve Ahmed Hassan ile iyileşmesine rağmen hazır olmayan Sergen, Sivas'a götürülmedi. Teknik Direktör Tigana, PAF takımından Nail Tilbaç, Hakan Albayrak ve Rıza Şen'i kadroya dahil etti. Uçakla Kayseri'ye giden siyah - beyazlılar, buradan karayoluyla Sivas'a geçti. Kafilenin yol boyunca üst düzey korumayla ilerlemesi dikkatlerden kaçmadı. 
Uçakta bilgisayarını açarak, futbolcuları yanına toplayan Fransız teknik adam, orta sahadaki hataları tek tek göstererek, bunların tekrar etmemesini istedi. Tigana, "Biz iyi oynamazsak yenemeyeceğimiz takım yok" diye konuşarak, futbolcularına moral vermeye çalıştı. 
Asbaşkan ve Futbol Şube Sorumlusu Kıvanç Oktay, eksiklerinin fazlalığından yakınarak, "Sivasspor güçlü bir takım. Puan cetvelinde bizden daha üst sırada. Zor bir deplasman. Ancak, bizim de morale ihtiyacımız var. Sahadan üç puanla ayrılan taraf olmamızı temenni ediyorum" dedi. 
Görev yaptığı üç maçta iki yenilgi, bir beraberlik gören Tigana, Sivasspor maçında takımının ilk galibiyetini tatmak istiyor. 

Koray da şüpheli 

Sağ ayak adalesinde ödem oluşan Koray'ın da bugünkü mücadelede oynayıp oynamayacağı kesinlik kazanmadı. Teknik Direktör Tigana tarafından Sivas'a götürülmesine karar verilen oyuncunun son kontrolünün bu sabah yapılacağı açıklandı. Beşiktaş'ın sağlık heyeti, bu futbolcunun maça yetişmesi için yoğun mesai uygularken, Fransız çalıştırıcı da kadrosunu, Koray'ın oynayabileceği şekilde düzenledi. 

Ve Bilgili konuşacak 

Beşiktaş Başkanı Yıldırım Demirören'in, "2003 - 04 sezonunda kaçan şampiyonluğu araştıracağız" şeklindeki sözleri ardından gözlerin çevrildiği eski Başkan Serdar Bilgili suskunluğunu bozma kararı aldı. 2003 - 04 sezonunun devre arasında görevinden istifa eden Bilgili, pazartesi günü NTV kanalına çıkarak, Demirören'in sözlerine yanıt verecek. 




</TEXT>
</DOC>
