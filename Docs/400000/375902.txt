<DOC>
<DOCNO> 375902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/dunya/dun01.html </URL>
<DATE> 2005/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk camisiyle radikalizme karşı protokol 
</HEADLINE>
<TEXT>



Hollanda'nın başkenti Amsterdam'da Milli Görüş'e bağlı Ayasofya Camii, cami bünyesinde dini hizmetlerden yararlananların radikalizme kaymasının önlenmesi için mücadele edecek. Ayasofya Camii bu amaçla hükümetle radikalizme karşı çıkmayı öngören bir protokol imzaladı. Protokole hükümet adına Başbakan Jan Peter Balkenende imza koydu ve girişimi takdirle karşıladığını söyledi. 
Lahey'de dün yapılan imza töreninde konuşan Balkenende, Ayasofya Camii'nin bu girişiminin örnek olmasını istediğini vurguladı. 
Protokol uyarınca cami yönetimi cemaat arasında aşırılığa kayanlara karşı girişimlerde bulunacak. Uyarılar sonuç vermediği takdirde polisle ilişkiye geçilecek. Protokolde yerel yönetimin Müslümanlara karşı ayırımcılıkla mücadele edeceği sözü veriliyor. 


</TEXT>
</DOC>
