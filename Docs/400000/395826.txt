<DOC>
<DOCNO> 395826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sonspo18.html </URL>
<DATE> 2005/11/17/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Olayların odağındaki isim Mehmet Özdilek konuştu... 
</HEADLINE>
<TEXT>

     Türkiye-İsviçre maçında herşey, milli takımımızın yardımcı antrenörü Mehmet Özdilek'e maçın bitiminde tekme atılması ile başladı. 
     Olayların odağındaki isim Mehmet Özdilek sahada yaşananları şöyle anlattı 
     "Biz bu maçın bu atmosferde oynanacağını biliyorduk. Haketmediğimiz bir sonuç almıştık. Orada hakemin ortaya koyduğu tavırları da gözardı etmemek lazım. 
     Maç düdüğü çaldığında ben kulübede olmadığım için sahaya doğru giderken 11 İsviçreli oyuncuların tünele doğru koştuğunu gördüm. Bu da aslında hoş olmayan bir davramış biçimiydi. 
     Bir tanesi tam yanımdan geçerken üstüme doğru geldi ben de ayağımı kaldırdım. Döndükten sonra arkamdan şiddetli bir tekme yedim. Saha içindeki mücadele saha içinde kalmalı. Daha sonra oyuncular karşı karşıya kalmasın diye Fatih Terim İsviçrelileri soyunma odasına götürdü. Hoş olmayan şeylerdi. Blatter'in açıklamalarını doğru bulmuyorum. Maçın üzerinden 24 saat geçmeden bu açıklamalar yapması doğru değil." 
     
     İSVİÇRELİLER SUSUYOR 

     İsviçre Futbol Takımı Sözcüsü Pierre Benoit ise, İsviçreli oyuncu Benjamin Huggel’in, antrenör Mehmet Özdilek’i tekmelerken çekilen görüntülerinin televizyonda yayınlanmasıyla ilgili olarak, "Görüntüleri henüz izlemedik, dolayısıyla bir açıklama yapmıyoruz" dedi. 
     Sözcü, "Ancak ilke olarak, kendisine ve Tranquillo Barnetta’ya yapılan saldırıdan sonra, Huggel’in kendisini savunduğuna inanıyoruz" dedi. 
     
</TEXT>
</DOC>
