<DOC>
<DOCNO> 385659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/siyaset/siy02.html </URL>
<DATE> 2005/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Müzakereler askıya alınabilir' 
</HEADLINE>
<TEXT>


AHMET ERHAN ÇELİK Ankara 


AB Müzakere Heyet Başkanı ve Dışişleri Bakanı Abdullah Gül, önceki gün yapılan AB toplantısında "Önümüze Kıbrıs konusunu tekrar getirecekler. Kimi zaman müzakereler askıya alınabilir. Onlar da askıya alabilir, biz de. Ama önemli olan müzakerelerin başlamasıdır" dedi. 
Başmüzakereci Ali Babacan'ın özel kaleminin organize ettiği toplantıya her bakanlıktan ilgili bürokratlar katıldı. İftar saati dikkate alınarak 20.05'de başlayan toplantı beklenenin aksine 2 saat 10 dakika gibi kısa sürede tamamlandı. 

'Önemli olan başlaması' 
Toplantıda müzakerelerin muhtemel seyri ya da sonuçları hakkında bilgi vermeyen Gül, "Önemli olan müzakerenin başlamış olmasıdır" dedi. Katılımcıların "Müzakere süreci nasıl organize edilecek " sorusuna ise yanıt bulunamadı.Müzakerelerin 7 fasıldan oluştuğunun anlatıldığı toplantıda, ilk 6 fasılda ciddi bir sıkıntı beklenmediği, tarım müzakerelerinin de başlı başına sosyal bir soruna dönüşebileceği uyarısında bulunuldu. 
Toplantıda ilk sunumu yapan Dışişleri Bakanlığı temsilcisi, söze "Artık aday değil, katılımcı ülkeyiz" diye başladı ve müzakere sürecinde başmüzakerecinin rolünün son derece sınırlı olacağını anlattı. Yetkili, "İşler aşağıda pişer, başmüzakereci son aşamada devreye girer, 1 saat içinde sonuç alınır" dedi. "Müzakere başlıklarında tıkanma olduğunda kime bilgi verilecek " sorusuna Gül ve Babacan'dan "Dışişleri Bakanlığı, ABGS, DPT ve Brüksel'deki Daimi Temsilciliği" olarak 4 ayrı adres gösterildi. 



</TEXT>
</DOC>
