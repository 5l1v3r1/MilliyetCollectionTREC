<DOC>
<DOCNO> 398960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/soneko26.html </URL>
<DATE> 2005/11/29/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
TMSF, dev bir holding gibi... 
</HEADLINE>
<TEXT>

     Yıldız Taşdelen AA 

Tasarruf Mevduatı Sigorta Fonu TMSF , batık banka alacakları nedeniyle turizmden inşaata, bankadan sigortaya, tekstilden spor kulübüne, telekomünikasyondan medyaya değişik sektörlerden birçok şirketin sahibi ve iştirakçisi konumunda bulunuyor. 
     Batık banka alacaklarının tahsilinde bugüne kadar çeşitli gruplardan haczedilen banka, sigorta ve faktoring şirketi, otomobil, otobüs, gayrimenkul, çimento fabrikası, otel, ev eşyası ve aksesuarları, şarap, tablo, antika, piyano, iş makinesi, puro, içki, radyo, televizyon, tekne, yat, spor aleti, helikopter, hava taşımacılık şirketi, film ve ada satan Fon, sahibi olduğu ve iştirak ettiği şirketlerle adeta ''dev bir holding'' haline geldi. TMSF, hisselerinin olduğu bazı holdinglerin de iştirakçisi konumunda bulunuyor. 
     Müzayedelerle değerli birçok eşyanın satışına da imza atan Fon, açık artırma usulüyle düzenlediği milyar dolarlık ihalelerle hem iş dünyasından hem vatandaşlardan büyük ilgi gördü. 
     TMSF, en büyük alacağının olduğu Uzan Grubu'nda satışları sürdürürken, 2 milyar 804 milyon dolar ile en yüksek muhammen bedele sahip Telsim'i Aralık ayında satacak. Yerli ve yabancı çok sayıda şirketin ilgilendiği Telsim ihalesi büyük bir merakla bekleniyor. 
     İlk ihalede alıcı bulamayan Star gazetesi de yine önümüzdeki günlerde satışa sunulacak. Adabank'ın satışının ise önümüzdeki yıla kalması bekleniyor. 
     Düzenlenen ihalelerde Fon'un Uzan Grubu'ndan haczettiği Üsküdar'daki ekmek fırını, TMSF'ye devredilen Kentbank'a olan kredi borcundan dolayı haczedilen Prestij Müzik ve bu şirketin adı altında yer alan 20 sanatçının isim hakları, bazı araç ile gayrimenkullere ise alıcı çıkmamıştı. Alıcı bulamayan bazı mal ve şirketlerin satış süreci ise devam ediyor. 
     İstanbulspor, Antalya Limanı, Göltaş Göller Bölgesi Çimento Sanayi ve Ticaret A.Ş. ve İpek Yolu Vadisi Projesi'nin yönetimini de bünyesinde bulunduran TMSF, önümüzdeki dönemde turistik tesis, araç, gayrimenkul, silah, mermi ve bıçak, granit taşı gibi bazı eşya ile mevcut iştiraklerindeki hisse paylarının satışına da devam edecek. 
     Fon, geçtiğimiz günlerde de borcu nedeniyle İzmir'de yerel yayın yapan Özdil Radyo Televizyon'una ÖZRT ait İzmir TV ve radyo kanalı FM İzmir 101'e de el koymuştu. 
     
     SATIŞLARIN 2007'DE BİTMESİ PLANLANIYOR 
     TMSF, tahsilatlara 1997'de, müzayedelere ise 2003 yılında başlamıştı. Fon satışları 2004'den sonra büyük bir ivme kazandı. Satışların 2007'de bitmesi planlanıyor. 
     2005-2007 dönemi projeksiyonlarında banka eski hakim ortaklarından 3 yıl içerisinde yapılması beklenen tahsilat tutarı 5 milyar 380 milyon dolar olarak gösteriliyor. 
     TMSF Başkanı Ahmet Ertürk, Fon'a holding denebileceğini ifade ederek, ''Zorunlu bir holding, mecburiyet holdingi. Bu durum zorunluluktan doğuyor. Bilinçli, iradi bir tercih değil. Hedefimiz, bu holdingin faaliyetlerini en kısa sürede tatil etmek, bu şirketleri en yüksek değerle satarak bundan çıkmak'' dedi. 
     Ertürk, kendi dönemlerinden önce fazla sayıda olmamakla beraber bazı şirketlerin yönetimlerinin devralındığını hatırlatarak, şöyle devam etti 
     ''Bizim dönemimizdeki özellik, daha faaliyet halinde olan, hatta kaynak yaratan şirketlerin yönetimlerinin Fon tarafından devralınması oldu. 
     Önceki dönemde ise artık aktiviteleri kalmamış şirketler devralındığı için öyle piyasada etki yapmadı. Bizim dönemimizde, özellikle Uzan Grubu'yla başlayan süreçte, çok sayıda sektöre dağılmış büyük şirketlerin yönetimleri devralındı. 
     Bu dönemde yapılan değişikliklerden biri de bu şirketlerin işleyen varlıklar olarak, faaliyetlerine devam eden şirketler olarak ve bütünlüklerinin korunarak satılması oldu. Daha önce ise Türkiye'de bu, şirketlerin varlıklarının parça parça icra yoluyla satılması şeklinde yürümüştü. Ancak faaliyetlerine devam eden şirketlere bunun uygulanması halinde bu şirketlerin değerinin çok büyük ölçüde düşmesine yol açacaktı.'' 
     
     ''BU ŞİRKETLER YÖNETİMİMİZDE DEĞER KAZANDILAR'' 
     Ahmet Ertürk, Telsim'in teknik aletleri, cihazları ve donanımlarının parça parça satılması halinde bunun şirketin bütünlüğünü yok edeceğini ifade ederek, ''Buradan bugünkü değerlerin onda birini bile alamazdık. Bizim burada yaptığımız ilk iş bu şirketlerin yönetimlerini devraldıktan sonra bu şirketlerin cari bütünlüklerini koruyarak, onları icra satışına hazır hale getirmek oldu'' diye konuştu. 
     Bu konunun, yasal düzenlemelerle sağlandığını, bunun yararını da yaptıkları satışlarda gördüklerini ifade eden Ertürk, Telsim ve ellerindeki diğer varlıklarda da bunu yaşayacaklarına inandıklarını söyledi. 
     Ertürk, şunları kaydetti 
     ''Bundan sonraki süreçte amacımız, bundan önce olduğu gibi bu varlıkları en kısa zamanda satarak o değerleri borçluların borcuna mahsup etmek. Bunları elimizde tutmak gibi bir düşüncemiz yok. Tuttuğumuz sürece de bunları en iyi şekilde yönetip bunlara değer katmayı amaçlıyoruz. Nitekim bugüne kadar yapılan satışlar da gösteriyor ki bu şirketler bizim yönetimimizde değer kazandılar. 
     Bize yönelik çok sayıda eleştiri vardı. Özellikle medyada bu şirketlerin değer yitirdiğini, Fon elinde bunların değer kaybettiğini ve kaynak israfına yol açtığını iddia eden bazı yorumlar vardı. Bunlar haksız çıktılar. Haksız çıktıkları için, onları yanılttığımız için biz memnunuz. Yani Fon döneminde bu şirketler değer kazandılar, daha iyi yönetildiler ve daha yüksek değerlerle elden çıkarılıyorlar.'' Fon'un bütün iştiraklerinin satılıp satılmayacağı yönündeki bir soru üzerine de, Ertürk, ''Elbette. Bizim nihai hedefimiz Fon bünyesinde hiçbir şirket, iştirak bırakmamak. Bunları sonuna kadar satarak, Fon'un asli, esas işine dönmesini sağlamak'' dedi. 
     TMSF'nin esas işinin mevduat sigortacılığı işlevi olduğunu dile getiren Ertürk, 2007 sonuna kadar bu şirketleri büyük oranda ellerinden çıkarmayı planladıklarını kaydetti. 
     
     FON, ŞİRKET VE İŞTİRAK ZENGİNİ 
     TMSF, Uzan Grubu'ndan Telsim başta olmak üzere 247 şirkete, Balkaner Grubu'ndan 12 şirkete, Demirel Grubu'ndan da Göltaş'ın da aralarında bulunduğu 19 şirkete el koymuştu. 
     Fon'un el konulan şirketlerin yanında iştirak yoluyla da çok sayıda şirketle bağlantısı bulunuyor. 
     31 Ekim itibariyle TMSF tarafından toplam 108 iştirakin satış kararı alınarak hisse devri gerçekleştirildi. 26 iştirak hakkında tasfiye iflas kararı alınarak tasfiye dairesine devredildi. 
     Çeşitli gruplardan devralınan ve Fon'un yüzde 50'nin altında hissesi olan iştirak sayısı 19. Fon'un 21 şirkette de yüzde 50 ve üstünde hisseye sahip bulunuyor. 
     Ayrıca, Banka Kombetare Tregtare-NCB ve Pamuk Yatırım Menkul Değerler satış kararı alınıp, hisse devir işlemleri devam eden Fon iştirakleri arasında yer alıyor. 
     
</TEXT>
</DOC>
