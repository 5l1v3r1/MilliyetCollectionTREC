<DOC>
<DOCNO> 380082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/sonyas10.html </URL>
<DATE> 2005/09/20/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
7 bin yıl önce en gözde meslek çobanlıktı... 
</HEADLINE>
<TEXT>

     Aksaray’ın Gülağaç İlçesi’ndeki Güvercinkaya kazısında elde edilen bulgulara göre, yerleşik hayata geçişin başladığı dönemde toplumda en yüksek statüye sahip olan kişilerin hayvan otlatan çobanlar olduğu bildirildi. 
     Güvercinkaya kazı ekibinin başkanı İstanbul Üniversitesi Fen- Edebiyat Fakültesi Prehistorya Anabilim Dalı Öğretim Üyesi Doç. Dr. 
     Sevil Gülçur, AA muhabirine yaptığı açıklamada, Güvercinkaya’nın, günümüzden yaklaşık 7 bin 250 yıl önceki Orta Kalkolitik döneme ait bir yerleşim birimi olduğunu söyledi. 
     1996 yılından beri Güvercinkayası’nda devam eden kazılarda elde 
     edilen son bulguların, o dönemde bölgede yaşayan insanların sosyo-ekonomik yapıları hakkında ayrıntılı bilgiler verdiğini ifade eden Gülçur, şunları kaydetti "Bölgedeki yerleşim birimlerinin içinde yabani atlar, yaban sığırı, yaban keçisi, yaban koyunu, alageyik, ulu geyik ve karaca gibi hayvanların kemikleriyle karşılaştık. Güvercinkaya’da bulduğumuz kemikler arasında, nesli tükenen 4 ayrı Anadolu at ırkına da rastladık. Ayrıca bölgenin o dönemde, hayvancılık için en önemli şartlardan biri olan yüksek çayırlarla kaplı olduğunu belirledik. Melendiz Çayı’nın sağ kıyısında bulunan Güvercinkayası’nda yaşayan insanların bir kısmı hayvancılıkla uğraşan göçebeler, bir kısmı ise yerleşik hayata geçenlerden oluşuyordu." Dönemin sosyo-ekonomik yaşamına ilişkin en ilginç bilginin ise günümüzde pek rağbet görmeyen çobanlık mesleğinin o dönemin en gözde işi olması olduğunu anlatan Gülçür, "Bölgede yaptığımız çalışmalar sonucunda elde ettiğimiz bulgular, yerleşik hayata geçişin başladığı dönemde toplumda en yüksek statüye sahip olan kişilerin hayvan otlatan çobanlar olduğunu gösteriyor. Çünkü en önemli besin olarak görülen etin kaynağı olan hayvanlara sahip olan çobanlar, ekonomik gücü de ellerinde tutuyordu. Bu nedenle, çobanlıkla geçimini sağlayanların o toplumun en üst gelir grubunu oluşturduğunu tahmin ediyoruz." TAŞ-MAT-ERS-MD 
     
</TEXT>
</DOC>
