<DOC>
<DOCNO> 360872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/ekonomi/eko02.html </URL>
<DATE> 2005/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Mittal Steel'in Avrupa CEO'su 'enişte' çıktı 
</HEADLINE>
<TEXT>


Mittal'in Avrupa CEO'su Baan, bir Türk ile evli. Bir Türk'ün eşi olmanın harika olduğunu söyleyen Baan, "Mittal de Erdemir için doğru partner" diyor 

ŞULE YÜCEBIYIK 

26 Eylül'de özelleştirilmesi planlanan Erdemir'in taliplerinden, dünyanın en büyük çelik üreticisi Mittal Steel'in Avrupa CEO'su Roeland Baan'ın 11 yıldır bir Türk'le evli olduğu öğrenildi. 
Mittal'den önce 16 yıl Hollandalı petrol devi Shell'de enerji uzmanı olarak çalışan Baan, İstanbul'da yürüttüğü bir proje sırasında eşi Nilbahar Baan ile tanıştığını söyledi. 
Nilbahar Baan'ın daha sonra İngiltere'de master yapmaya gittiğini anlatan Baan, "Eğitimini tamamlar tamamlamaz kendisine evlenme teklif ettim. Kısa bir süre içinde evlendik ve sonrasında birlikte Amsterdam'a yerleştik. 11 yıllık harika bir evliliğimiz var" dedi. 
Eşinin ABD'li spor giyim markası Nike'ın Hollanda'daki merkezinde üst düzey yönetici olduğunu anlatan Baan, işlerinin yoğunluğu nedeniyle görüşememekten yakındı. "İkimizin de işleri çok yoğun, sürekli seyahat ediyoruz. Son yıllarda birbirimize havaalanı terminallerinde randevu vermeye başladık" diyen Baan, vakit buldukça eşinden Türkçe konuşma dersleri aldığını söyledi. 

'İşçi çıkarmayacağız' 
Baan, iddialı rakiplerin gireceği ihalede Erdemir'in değerinin altında satılmasının mümkün olmadığını söyledi. 
Erdemir'i satın almaları halinde şirketten işçi çıkarmak gibi bir planları olmadığını belirten Baan, "Mittal olarak bu ülkede bulunmak istiyoruz. Mittal'in finans yapısı, deneyimi ve global ölçeğiyle Erdemir için en iyi partner olacağına inanıyoruz" diye konuştu. 


</TEXT>
</DOC>
