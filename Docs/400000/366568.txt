<DOC>
<DOCNO> 366568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/guncel/gun11.html </URL>
<DATE> 2005/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'da 2 patlama 8 yaralı 
</HEADLINE>
<TEXT>


ANTALYA DHA 

ANTALYA Saat Kulesi ve Festival Çarşısı'nda 5 dakika arayla meydana gelen iki patlamada 1'i turist 8 kişi hafif yaralandı. 
İlk patlama saat 14.35 sıralarında Saat Kulesi karşısında meydana geldi. Attalos Heykeli'nin önündeki bidonu boşaltmak için yanaşan çöp kamyonunda Murat Yurdakul, Hasan Akkuş, Nevzat Dilsiz ve Ayhan Kılıçaslan, bu sırada meydana gelen patlamada hafif yaralandı. 
5 dakika sonra Doğu Garajı'ndaki Festival Çarşısı'nda park halindeki turist otobüsünün yanındaki çöp bidonunda patlama oldu. Bu patlamada da Ahmet Memiş, Musa Genç, İbrahim Özden ile Fransız Vander Brigge Jean Pierre hafif yaralandı. 
Antalya Emniyet Müdür Yardımcısı Hüseyin Kızık, "Patlamaların neden meydana geldiği tam belirlenemedi. Ancak çöp bidonlarına atılan boş deodorant kutuları, sıcağın etkisiyle genleşmiş, sıkışma sonucu patlamış olabilir" dedi. 


</TEXT>
</DOC>
