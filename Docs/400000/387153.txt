<DOC>
<DOCNO> 387153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/16/son/sonspo21.html </URL>
<DATE> 2005/10/16/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Çalımbay, kadroda değişikli yapmak zorunda kaldı 
</HEADLINE>
<TEXT>

     Beşiktaş Teknik Direktörü Rıza Çalımbay, Kayserispor maçında, sakatlıklar ve cezalar nedeniyle kadroda değişiklikler yaptı. 
     Rıza Çalımbay, Kayserispor karşısında sakatlığı nedeniyle forma giyemeyen Gökhan'ın yerine Mustafa'yı görevlendirdi. Ön liberoda yine sakat olan Okan'ın yerine kaptan Tayfur forma giyerken, kart cezalısı Ali Güneş'in yokluğunda sağ kanatta Ali Tandoğan görev aldı. 
     Son yapılan Samsunspor maçında yedek soyunan Tümer ise sakat olan Sergen'in yerine ilk 11'de forma giydi. 
     Samsunspor maçında yedek soyunan kaleci Cordoba, Kayserispor karşısında kaleyi devralırken, forvette de Ailton-Youla ikilisi oynadı. 
     Siyah-beyazlılarda yedek kulübesinde kaleci Murat, Adem, Ahmed Hassan, İbrahim Üzülmez, Veysel, İbrahim Akın ve Ahmat Dursun yer alırken, sakat ve cezalı futbolcuların yanısıra Pancu, Veysel, Ramazan ve Güven kadroya alınmadı. 
     
     BOLTON WANDERERS İZLEMEDE 
     Beşiktaş'ın UEFA Kupası H Grubu'nda 20 Ekim Perşembe günü İstanbul'da karşılaşacağı İngiliz rakibi Bolton Wanderers takımı, siyah-beyazlı takımı yakın takibe aldı. 
     İngiliz ekibinin antrenörü Jake Chapman ve istatistikçisi Alan Howard karşılaşmayı izleyerek, Beşiktaş hakkında bilgiler toplamaya çalıştı. 
     Karşılaşmayı Futbol Federasyonu Başkanı Levent Bıçakcı da izleerken, Beşiktaşlı taraftarlar eski oyuncuları Kayserispor Teknik Direktörü Etuğrul Sağlam'a sevgi gösterilerinde bulundu. 
     Beşiktaş, PAF Ligi'nde yapılan maçta Kayserispor'u 1-0 yendi. 
     
     BEŞİKTAŞ'TAN PAKİSTAN'A BAŞSAĞLIĞI 
     2 takım da sahaya ''Haydi Türkiye MotoGP'ye'' pankartıyla çıkarken, daha sonra Beşiktaşlı futbolcular Pakistan'da meydana gelen deprem nedeniyle ''Beşiktaşlı sayın Devlet Başkanının ve Pakistan halkının acısını paylaşıyoruz'' yazılı pankart taşıdı. 
     Siyah-beyazlı taraftarlar da ''Pakistan için saygı duruşu'' diye tempo tutup, sonra da saygı duruşunda bulundu. Siyah-beyazlı tribünlerde ''Cive Pakistan'' ve ''Pakistan halkının acısını paylaşıyoruz'' pankartları dikkati çekti. 
     Maç öncesi de vefat eden Beşiktaş Kulübü Disiplin Kurulu Başkanı Şükrü Sönmez için 1 dakikalık saygı duruşunda bulunuldu. 
     
</TEXT>
</DOC>
