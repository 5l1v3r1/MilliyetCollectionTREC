<DOC>
<DOCNO> 387703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sonspo27.html </URL>
<DATE> 2005/10/18/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Schalke 04, İstanbul'a geldi... 
</HEADLINE>
<TEXT>

     Fenerbahçe'nin, Avrupa Şampiyonlar Ligi E Grubu 3. maçında yarın karşılaşacağı Almanya'nın Schalke 04 takımı, İstanbul'a geldi. 
     Bir grup taraftarıyla birlikte özel uçakla Atatürk Havalimanı'na gelen Alman kafilesini, Fenerbahçe Kulübü Dışilişkiler Sorumlusu Turgut Acar karşıladı. 
     Schalke 04'de forma giyen milli futbolcu Hamit Altıntop, havalimanında basın mensuplarının sorularını yanıtladı. 
     Hamit, bir gazetede, ''Alman Milli Marşı'nı dinlerken duygulanıyorum'' şeklindeki demecinin hatırlatılması üzerine şunları kaydetti 
     ''Bu, abartılmış bir haber. Türkiye için oynamaktan gurur duyuyorum. Her zaman Türk Bayrağı ve Türk insanın arkasındayım. Böyle yazılmış olabilir ama önemli olan benim içimdeki duygular. Ben Almanya'da doğup büyüdüm. Tercihim orası olsaydı, orada oynardım. Onlardan da teklif vardı. Alman kültüründen aldığım şeyler olduğu doğrudur ama sonuçta ben Türküm. Söylediklerimin abartılmasına gerek yoktu.'' Milli futbolcu, ''Türkiye'de dolaşmaktan sıkılıyorum, vatandaşların ilgisi beni sıkıyor'' şeklinde demeci olup olmadığı hakkındaki soruya ise, ''Ben öyle bir şey söylemedim. Ben sadece, iki ülke arasındaki farkı kıyasladım. Türkiye'nin daha farklı olduğunu anlatmak istedim. Eğer Türkiye'ye alışık olmazsanız, sıkıcı olabileceğini söyledim. Hiçbir zaman Türk insanını hiçbir yerde kötülemedim ve kötülemem de. Çünkü ben de Türküm'' dedi. 
     Hamit Altıntop, yarınki maçla ilgili olarak da ''Milli takımdan arkadaşlarımla Kadıköy'de oynama şansı bulacağım için mutluyum. İnşallah iyi ve heyecanlı bir maç olur. Ben Schalke 04'te ekmek paramı kazanıyorum. İnşallah 3 puan alırız'' dedi. 
     Milli futbolcu, ''Fenerbahçe'ye karşı oynamak nasıl bir duygu'' şeklindeki soruya ise, ''İlk defa bir Türk takımına karşı zorlu bir maç oynayacağım. Stresli geçecek. Kendime ve takımıma güveniyorum. İyi bir sonuç alacağımızı düşünüyorum. İnşallah her şey fair play içinde geçer ve Schalke 04 maçı kazanır, Hamit Altıntop da bir gol atar'' diye yanıt verdi. 
     Yarınki karşılaşmayı 2-0 Schalke 04'ün kazanacağını tahmin eden Hamit Altıntop, ''Fenerbahçe'nin yıldızları var. Hepsi de iyi futbolcular. Kendi statlarında büyük seyirci desteğiyle iyi oynuyorlar. Ama biz de iyi takımız'' dedi. 
     Hamit ayrıca, Fenerbahçe'den daha önce transfer teklifi aldığının hatırlatılması üzerine, ''Fenerbahçe'den teklif almak herkese nasip olmaz. Benim için gurur verici. Belki ileriki yıllarda yolumuz İstanbul'a düşer. Ama şu an Schalke 04'te huzurlu ve mutluyum'' diye konuştu. 
     Alman kafilesi daha sonra, konaklayacağı Topkapı Eresin Otel'e hareket etti. 
     
</TEXT>
</DOC>
