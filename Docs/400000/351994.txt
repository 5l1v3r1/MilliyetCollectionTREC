<DOC>
<DOCNO> 351994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sonyas20.html </URL>
<DATE> 2005/06/14/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
İşte yılanların ilginç huyları... 
</HEADLINE>
<TEXT>

     ABD'de yapılan bir araştırmada, yılanların çevreyle uyumlu olduğu ve ilginç alışkanlıkları bulunduğu ortaya çıktı. 
     Washington Üniversitesi'nde yapılan araştırmada, bilim adamları 6 yıl süreyle 27 zehirli engerek yılanını inceleyerek, bu sürüngenlerin bilinmeyen yanlarına ışık tuttu. 
     Yüzebilen ve ağaca tırmanabilen engereklerin erkekleri, dişi bulabilmek için bazen 10 kilometreyi aşkın yol kat ediyor. 
     Araştırma sırasında, zehirli engereklerden birisi çöreklenerek oluşturduğu yuvarlağa topladığı yağmur suyunu içerken, bilim adamları, yılanların özellikle ormanla bir karayolu veya tarla arasındaki sınır bölgesini yaşam alanı olarak tercih ettiğini belirledi. 
     Araştırmalarında çıngıraklı yılanları da inceleyen bilim adamları, ''insanların otoyol kenarında yaşayan yılanların sayısını bilmelerinin kendilerini şoke edeceğini'' belirtti. 
     Aslında yılanların iddia edildiği gibi tehlikeli olmadığını belirten araştırmacılar, ABD'de 2003 yılında 44 kişinin yıldırım çarpması sonucu ölmesine karşılık, yılanlar tarafından ısırılan 1245 kişiden sadece 1'inin hayatını kaybettiğini kaydetti. 
     Yılanların kış uykusundan uyandıkları nisan ayından, tekrar kış uykusuna çekildikleri ekime kadar, izledikleri patikaları ve yolları inceleyen bilim adamları, yılanların her yıl benzer yolları izlediklerini ve ormanın derinliklerine girmekten çekindiklerini, nehir veya yol kenarlarından ilerlediklerini tespit etti. 
     Bilim adamları, yılanların ormanla bir karayolu veya tarla arasındaki sınır bölgesini yaşam alanı olarak seçmelerini, bu sürüngenlerin buralarda daha fazla av bulmaları ve soğuk kanlı bu yaratıkların, güneşten gölgeye geçerken vücut ısılarını buralarda daha kolay ayarlayabilmeleri olarak açıkladı. 
     
</TEXT>
</DOC>
