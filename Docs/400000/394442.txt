<DOC>
<DOCNO> 394442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/guncel/gun05.html </URL>
<DATE> 2005/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanatçının onur günü 
</HEADLINE>
<TEXT>


Cumhurbaşkanlığı Kültür ve Sanat Büyük Ödülleri, önceki gün sahiplerini buldu. Çankaya Köşkü'nde düzenlenen resepsiyonda konuşan Cumhurbaşkanı Sezer, kültüre hizmet edenlerin özendirilmesi gerektiğini vurguladı 

Filiz Aygündüz - Ankara 

Cumhurbaşkanlığı Kültür ve Sanat Büyük Ödülleri, önceki gün Çankaya Köşkü'nde düzenlenen törenle sahiplerini buldu. Sonu 0 ve 5 ile biten yıllarda verilen ödüllere tarihçi Prof. Dr. Halil İnalcık, gazeteci yazar Oktay Akbal, ressam Ferruh Başağa, fotoğraf sanatçısı Ara Güler ve Sevda Cenap And Müzik Vakfı değer görüldü. 
Köşkte gerçekleşen tören, Kemal Nehrozoğlu, Yıldız Kenter, Prof. Talat Halman, Doğan Hızlan, Prof. Dr. Emre Kongar, Prof. Rengim Gökmen ve Bülent Serim'den oluşan Değerlendirme Kurulu'nun ödül gerekçelerini içeren karar metninin okunmasıyla başladı. 

'Gönül borcumuz' 
Cumhurbaşkanı Ahmet Necdet Sezer, Cumhurbaşkanlığı Kültür ve Sanat Büyük Ödülü'yle, toplumların daha mutlu bir dünyada, daha insanca yaşaması özlemini gerçeğe dönüştürmek için bilgisini, birikimini, yeteneğini ve yaratıcılığını kullanarak insanlığa ışık tutan bilim, kültür ve sanat insanlarına Türk Ulusu adına gönül borcu sunmak istediklerini belirtti. Törenin "Atatürk'ün ve Cumhuriyet yönetiminin kültür ve sanata verdiği özel önemin, kültür ve sanatın toplumsal yaşamın ayrılmaz parçası durumuna gelmesi yönündeki çabaların süreni olarak" görülmesi gerektiğini ifade eden Sezer, şunları söyledi 
"İnsanlığın, insanı yüce kılan erdemlerden uzaklaşmaya başladığı, her şeyin bozulma ve yozlaşmaya eğilimli olduğu günümüzde, sanatçılarımıza her zamankinden daha çok gereksinim duyuyoruz. Ülkemizde bireysel ve kurumsal düzeyde bilim, kültür ve sanatın desteklenmesinin, bu alanda hizmet veren insanlarımızın özendirilmesinin üzerinde önemle durulması gereken bir konu olduğunu bir kez daha anımsatmak istiyoruz." 
Bilimsel gelişmeden, sanattan ve kültürden yoksun ulusların, ekonomik yönden zengin olsalar da, duygu ve düşünce yoksulluğundan hiçbir zaman kurtulamayacağını vurgulayan Sezer, Cumhurbaşkanlığı Kültür ve Sanat Büyük Ödülü'ne değer görülenlere ödüllerini bizzat sundu. 

Türk edebiyatının uğuru 
Rahatsızlığı nedeniyle törene katılamayan Oktay Akbal'ın yerine ödülünü eşi Ayla Akbal aldı. Akbal, değerlendirme kurulunun "Türk edebiyatının uğuru" dediği eşinin hazırladığı metni dinleyicilere okudu. 65 yıllık edebiyat yaşamında 70 kadar kitaba imza atan Akbal, "Bu ödülü yaşantımın en büyük armağanı sayıyorum" mesajını gönderdi. 
Türk resminde soyut kavramın en önemli temsilcilerinden olan, Türk resim sanatına renkli ufuklar açtığı için resim dalında ödüle değer görüldüğü ifade edilen Ferruh Başağa, "65 senedir resim yapıyorum. Güneşi, ışığı ve insanlığın aydınlığını tuvallerime aktarıyorum. Yaşım epey ileri olmasına rağmen buna daha uzun zaman devam etmek istiyorum" dedi. 

Deklanşör dehası 
"Deklanşör dehası" olarak sunulan, Değerlendirme Kurulu'nun "Sayesinde Türk fotoğrafçılığının yüzü gülmüştür" dediği Ara Güler, "Esasında sizlerin gözüyüm, sizin için bakıyorum ve bundan büyük bir onur duyuyorum. Bu, ödül ömrümde aldığım en mühim ödül" diye konuştu. 
"Muazzam bir müzik şöleni ve bir hizmet mucizesi" sözüyle tanımlanan Sevda Cenap And Vakfı adına ödülü alan Elif Başman, "Çalışmalarımıza dünyayla bütünleşerek devam edeceğiz. Bu ödül bize ışık tutacaktır" dedi. 

"Türkiye her şeyini kaybeder " 

Değerlendirme Kurulu'nca "Türk tarihçiliğinin kutup yıldızı ve duayeni" olarak takdim edilen İnalcık, Cumhurbaşkanı'na hitaben yaptığı konuşmasında, Harvardlı bir profesörün Türkiye'yi, kültürce parçalanmış milletler arasına koyduğunu söyledi. Türkiye'nin geçiş döneminden daha güçlü çıkacağını söyleyen İnalcık, "Başarı, karşı görüşleri temsil edenlerin, memleketin temel istikrarını bozmaktan kaçınmalarıyla mümkündür. İstikrarsızlık, uzlaşmazlık, yeniden bir ekonomik bunalımla sonlanırsa Türkiye her şeyini kaybeder" uyarısında bulundu. 

Geniş katılım 

Törenin ardından düzenlenen resepsiyona, hükümet üyeleri, CHP Genel Başkanı Deniz Baykal, ANAP Genel Başkanı Erkan Mumcu, Genelkurmay Başkanı Orgeneral Hilmi Özkök, kuvvet komutanları, Anayasa Mahkemesi Başkanı Tülay Tuğcu, yüksek yargı organlarının başkanları, YÖK Başkanı Prof. Dr. Erdoğan Teziç ile sanat dünyasından isimler katıldı. Başbakan Recep Tayyip Erdoğan ve TBMM Başkanı Bülent Arınç ise, törene katılmadı. 



</TEXT>
</DOC>
