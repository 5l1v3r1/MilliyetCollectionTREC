<DOC>
<DOCNO> 368579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sondun15.html </URL>
<DATE> 2005/08/10/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Rusya, 'Akrep’ satın alacak 
</HEADLINE>
<TEXT>

     Moskova DHA 

      RUSYA’nın, Kamçatka Yarımadası açıklarında mahsur kalan mini Rus denizaltısını kurtaran Scorpio Akrep adlı İngiliz sualtı robotlarından almaya karar verdiği bildirildi. 
     Rus ITAR-TASS ajansına konuşan Rusya Pasifik Donanması Komutanı Viktor Fyodorov, satın alınacak 2 adet sualtı robotuyla birlikte, bu aletlerle ilgili tüm teknik donanımın da alınacağını belirtti. 
     Rus Donanması’nın, Kamçatka Yarımadası açıklarında 3 gün mahsur kalan AS-28 mini denizaltısını kurtarma çalışmaları sonuç vermemiş, İngiltere ve ABD’den yardım istenmişti. 
     2000 yılında Kursk denizaltısı Barents Denizi’nde battığında da Rusların kurtarma çalışmaları sonuç vermemiş, ancak Rusya Savunma Bakanlığı askeri sırları açığa çıkarmamak için yabancı yardımı reddetmişti. Gerekli yardımın gelmemesi ise onlarca Rus denizcinin hayatına mal olmuştu. 
     
</TEXT>
</DOC>
