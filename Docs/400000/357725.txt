<DOC>
<DOCNO> 357725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/ekonomi/eko01.html </URL>
<DATE> 2005/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiftçiye kredi faizi indirimi müjdesi 
</HEADLINE>
<TEXT>


Ziraat Bankası'nın tarımsal kredi faiz oranlarının yarından itibaren yüzde 8 - 15 aralığına çekileceğini açıklayan Başbakan, bankanın konut konusunda yeni bir finansman modeline geçeceğini de söyledi 

ANKARA Milliyet 

Başbakan Recep Tayyip Erdoğan, yarından itibaren Ziraat Bankası'nın tarımsal kredi faiz oranlarını yüzde 8 - 15 aralığına çekeceğini açıkladı. Erdoğan, dün MKYK toplantısından sonra yaptığı açıklamada, çiftçiye kredi müjdesi verdi. 
Ziraat Bankası'nın 2002'de çiftçiye aktardığı kredinin 227 milyon YTL iken bu miktarın 2004 sonunda 1 milyar 76 milyon YTL seviyesine çıkarıldığını belirten Erdoğan, 30 Haziran 2005 itibarıyla finansman miktarının 1 milyar 962 milyon YTL olduğunu söyledi. 
Ziraat Bankası'ndan sadece 89 bin üretici yeni kredi kullanırken, bugün bu sayının 250 bin 463 kişiye yükseldiğini dile getiren Erdoğan, "Bu yetmez, bir adım daha öteye gidiyoruz. Kredi faizlerini şimdi daha aşağı çekiyoruz" dedi. 

Konuta yeni finansman 
Erdoğan, Ziraat Bankası'nın bir başka atağının da TOKİ ile yaptığı protokol olduğunu anlatırken, bankanın, TOKİ'nin üreteceği konut projelerinin kredilendirilmesi için yeni bir finansman modelini uygulamaya koyacağını kaydetti. 
TOKİ'nin projeleri için Ziraat Bankası'nın ilk etapta 150 trilyon liralık bir kaynak tahsisi yaptığını anlatan Erdoğan, "Vatandaş talebini bankaya yapacak, bu müracaatı yapanın durumu TOKİ tarafından değerlendirilecek ve uygun bulunursa banka yüzde 25'ini peşin tahsil edecek geri kalanını ise kredilendirecek" diye konuştu. 

'Telekom'un fiyatı, uluslararası güveni gösterdi' Erdoğan, Türk Telekom'un TT yüzde 55'inin ihalede 6 milyar 550 milyon dolar gibi rekor bir fiyatla Lübnan Oger ile İtalyan TİM ortaklığında kalmasını, "Türk ekonomisine uluslararası piyasaların güveni arttı" diye değerlendirdi. TT için meydanları dolduranlar olduğunu belirten Erdoğan, "Bunların ne istediklerini bildiklerinden emin değilim. Bundan sonra yan gelip yatamayacaklar ve çalışmalarının hakkını alacaklardır" dedi. 


</TEXT>
</DOC>
