<DOC>
<DOCNO> 399331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sonsiy21.html </URL>
<DATE> 2005/11/30/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Aksu Köy Yasası hazır, en yakın zamanda Parlamento'ya sunulacak 
</HEADLINE>
<TEXT>

     İçişleri Bakanı Abdülkadir Aksu, Köy Yasası Taslağı'nın hazır olduğunu ve en kısa zamanda parlamentoya sunulacağını bildirdi. 
     Bakan Aksu, Türkiye Kızılay Derneği'nce Düzce'de düzenlenen 500 muhtarın katıldığı, ''6. Yılında Düzce Depremi'nin Düşündürdükleri ve Türkiye'de Deprem Gerçeği'' konulu toplantıda bir konuşma yaptı. 
     İlkokulda, Kızılay kolu başkanlığı için yarıştıklarını, bunun prestijli bir başkanlık olduğunu anlatan İçişleri Bakanı Aksu, Kızılay'ın eski prestijini kazanmasından duyduğu memnuniyeti dile getirdi. 
     Muhtarların tecrübelerinden yararlanmak gerektiğini belirten Aksu, muhtarların 80 yıldır aynı kanunla yönetilmekten yakındığına işaret ederek, ''biz de aynı sıkıntıları yaşıyoruz'' dedi. İçişleri Bakanı Aksu, şöyle devam etti 
     ''Yerel Yönetim Reformu Sayın Başbakan'ın direktifi ve dirayeti ile bizim hükümetimize nasip oldu. Bu reform sürecidir ve devam etmektedir. 4 yasa çıktı, diğerleri ise sırada. Köy Yasası hazır. En kısa zamanda parlamentoya sunulacak. Yerel Yönetim Gelirleri'ne ilişkin yasa taslağı hazırlandı, inşallah en kısa sürede çıkacak.'' Kızılay'ın yurtiçi ve yurtdışındaki felaketlere ilk yardıma koşan kuruluş olduğunu vurgulayan Aksu, ''Sayın Başkana, gönüllü sayısı az, çoğaltalım demiştim. Mesajı almışlar sağolsun, buradan başlatmışlar'' diye konuştu. 
     
     KIZILAY BAŞKANI- 
     Kızılay Başkanı Tekin Küçükali de, Ahmet Mete Işıkara ve muhtarlarla bir toplantı yaptıklarını ve afetten korunma yolları ile zararların azaltılması konusunda muhtarları bilgilendirdiklerini söyledi. 
     Depremden kaçılamayacağını, ancak bir felakete dönüşmesinin önlenebileceğine işaret eden Küçükali, deprem riski büyük bölgelerde imar planlarının gözden geçirilmesi gerektiğini belirtti. 
     Marmara depreminin maliyetinin 30 milyar doları aştığını hatırlatan Küçükali, Pakistan'da son yaşanan depremde, ilk kurulan lojistik merkezinin ABD ve Türk merkezleri olduğunu belirterek, bundan gurur duyduklarını söyledi. 
     Düzce Muhtarlar Derneği Başkanı Cahit Aydın da ''80 senelik kanunlarla idare ediliyoruz, bunlar gözden geçirilmeli'' dedi. 
     Köy Hizmetleri makinalarının Bolu'da kaldığını söyleyen Aydın, Düzce'deki şantiyede iş makinaları yetersizliğinden dolayı sıkıntı yaşadıklarını anlattı. 
     Aydın, Bolu Dağı geçişinin tamamlanması ile birlikte, eski yol kenarındaki iş yerlerinin, bu yol kenarına taşınmasına imkan verilmesini de istedi. 
     
</TEXT>
</DOC>
