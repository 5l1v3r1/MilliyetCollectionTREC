<DOC>
<DOCNO> 392182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/son/soneko05.html </URL>
<DATE> 2005/11/04/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Eğitimde AB'ye uyumda 'domuz' şartı... 
</HEADLINE>
<TEXT>

     Fatma Coşkunoğlu 

Avrupa Birliği'ne AB üyelik müzakereleri bilim ve araştırmadan başlarken, eğitim kurumları da AB'ye uyum konusunda oldukça hızlı yol alıyor. 
     Ankara Üniversitesi AÜ Veteriner Fakültesi, AB'ye uyum amacıyla akademik yapısını, derslerini değiştirirken, eğitimde denkliği sağlamak amacıyla, domuz hastalıkları, yetiştiriciliği ve beslenmesini de eğitim programına aldı. Fakülte, öğrencilerine, uygulama amacıyla da bir domuz yetiştirme ünitesi kurdu. Yakında faaliyete geçecek domuz yetiştirme ünitesi sayesinde, veteriner hekimliği öğrencileri, domuz beslenmesi, hastalıkları ve yetiştiriciliği konusunda pratik uygulama olanağına kavuşacak. 
     Avrupa veterinerlik eğitim kurumları ile denkliğin sağlanması halinde, Türkiye'nin AB'ye tam üye olması ve serbest dolaşım hakkının sağlanmasına paralel olarak, AÜ Veteriner Fakültesi mezunları, AB ülkelerinde serbestçe çalışabilecek. 
     
     TAM ÜYELİKTEN ÖNCE, EĞİTİMDE DENKLİK SAĞLANACAK 
     A.A muhabirinin Veteriner Fakültesi Dekanı Prof. Dr. İbrahim Burgu'dan aldığı bilgiye göre, Ankara, Konya-Selçuk, Bursa-Uludağ ve İstanbul olmak üzere Türkiye'den 4 veteriner fakültesi, AB eğitim sistemine uyum konusunda çalışmalar yapıyor. AÜ Veteriner Fakültesi ise uyumu, 2006 yılında tamamlayarak, AB'den akreditasyon almayı hedefliyor. 
     Akreditasyon için akademik yapısında, programında önemli değişiklikler yapan üniversite, gelecek yıl AB'den yeni bir denetim isteyecek. Denetimde uygun bulunması halinde, akreditasyon tamamlanacak ve Veteriner Fakültesi, Avrupa çapında bir eğitim kurumu haline gelecek. 
     
     AKREDİTASYON SÜRECİ 2001'DE BAŞLADI 
     Verilen bilgiye göre, AÜ Veteriner Fakültesi AÜVF , Avrupa'daki veteriner fakültelerinin eğitim programları ve standartlarını AB kriterlerini dikkate alarak belirleyen ve üye ülkelerdeki fakültelerin zorunlu olarak bu kriterlere uyumunu sağlayan Avrupa Veteriner Hekimliği Eğitim Kurumları Birliği'ne EAEVE 1992'de üye oldu. Avrupa'daki 96 veteriner fakültesinin üye, sadece 17 tanesinin akredite olduğu EAEVE, AB'nin belirlediği mesleki standartların uygulanmasını hedefliyor. 
     AÜVF, Avrupa'daki eğitim kurumları ile denkliği sağlamak için EAEVE'ye başvurarak 2001'de akreditasyon sürecini başlattı. EAEVE denetim heyeti, fakülteyi 2003 yılında ziyaret ederek incelemelerde bulundu. İncelemeler sırasında, üniversitenin fiziki yapısı, teknik donanımı, stratejisi, laboratuvar ve uygulama olanakları, öğrenci sayısı, ders programları, personel, teknik donanımı gibi konulara bakıldı. Ziyaretteki tespitlere ilişkin hazırlanan raporun birer örneği fakülteye ve dekanlığa bırakıldı. 
     Bu raporda, mevcut durum yanında, tıpkı IMF'nin stand-by anlaşması çerçevesinde Türkiye'den alınmasını istediği önlemler, veya AB'nin uyum için yapılması gerekenleri içeren programları gibi tedbir istekleri de bulunuyordu. EAEVE heyetinin raporu, kurumun Brüksel'de 2003 yılı Kasım ayında yapılan toplantısında kabul edilirken, AÜVF'nin ''bazı eksikliklerini tamamlaması halinde AB standartlarına uyumunun mümkün olduğu'' belirtildi. Ayrıca EAEVE, AÜVF'yi ''ziyaret edilmiş fakülteler'' listesine aldı. Böylece akreditasyonun birinci aşaması tamamlanmış oldu. 
     Bunun üzerine AÜVF, akreditasyon için raporda belirtilen ve 5 ana başlıkta toplanan eksikliklerin giderilmesi için çalışmalarını hızlandırdı. 
     
     EAEVE, SATANDARTLARA UYMAYAN FAKÜLTEYİ KAPATTIRABİLİYOR 
     Verilen bilgiye göre, AB üyesi ülkelerin veteriner fakülteleri, EAEVE'nin incelemesi sonucu belirlenen eksikliklerinin tamamını gidermek durumunda. Aksi takdirde, EAEVE, eğitim standartlarına uymayan bu fakülteyi kapattırabiliyor. En son, İtalya'daki bir veteriner fakültesinin EAEVE'in standartlarına uymadığı için kapatıldığı belirtildi. 
     EAEVE'nin ziyaretinde belirlediği eksikliklerin birinci derecede olanlarının giderilmesi gerekiyor. AB üyesi olmayan ülkelerdeki veteriner fakülteleri, ikinci derecede eksiklikleri ise giderip gidermemekte tercih kullanabiliyor, esnek davranabiliyor. 
     
     AÜVF'NİN EĞİTİMDEKİ EKSİKLERİ 
     EAEVE'nin raporunda, AÜVF'nin fiziki yapısını, altyapısını, öğretim üyesi ve personel sayısını yeterli bulurken, ''ders programlarında uygulamaya ağırlık verilmesi, büyükbaş hayvan muayene sayısının artırılması, öğrencilerin yaptığı otopsi sayısının artırılması, hayvanlar için karantina alanı yapılması, domuz hastalıkları ve yetiştiriciliğinin ders programına alınması'' olmak üzere 5 başlık altındaki eksiklerin giderilmesini istedi. 
     Bunun üzerine büyükbaş hayvan muayene sayısını artırmak üzere, 2.5 yıl önce geçici klinik uygulaması başlatıldı, öğrencilerin daha çok hayvan otopsisi yapması sağlandı. Ders saati, eğitim boyunca 5 bin 600 saatten 4 bin 300 saate indirildi. 
     Akademik yapı da değiştirilerek, bölüm sayısı, AB standartlarına uygun olarak 3'ten beşe çıkarıldı. Ayrıca, hayvan refahı, hayvan davranışları ile ''domuz hastalıkları, beslenmesi ve yetiştiriciliği'' dersi ders programına eklendi. Öğrencilerin pratik yapmasını sağlamak üzere de İstanbul yolundaki fakülte uygulama arazisine domuz yetiştirme ünitesi kuruldu. 
     Eksikliklerin giderilmesi nedeniyle, AÜVF, gelecek yıl EAEVE'den yeniden bir ziyaret isteyecek. Ziyarette hazırlanacak raporun kurum yönetim kurulunda kabul edilmesi halinde, AÜVF, EAEVE'ye akredite olan ilk fakülte, ''Avrupa çapında'' eğitim veren, kaliteli veteriner hekim yetiştiren bir fakülte olacak. Ancak, EAEVE, bu ziyaret sırasında, uyum için yeni taleplerde de bulunabilecek. 
     AÜVF Dekanı Prof. Dr. İbrahim Burgu, akreditasyonun sağlanmasının mesleki yeterliliğin belgelendirilmesi açısından çok önemli olduğunu belirtirken, ''Türkiye'nin AB'ye tam üye olup, serbest dolaşımın başlaması halinde veteriner hekimlik, en avantajlı meslek haline gelecek. Serbest dolaşım sağlanmasa bile, AÜVF mezunları, akredite olmayan diğer Avrupa fakültelerine göre, onlarca adım önde olacak'' dedi. 
     Halen, Türkiye'deki veteriner fakültelerinden mezun olanlar, Avrupa'da herhangi bir ülkede, uzun süre başka veteriner hekimler yanında çalıştıktan ve bazı sınavlarda başarılı olduktan sonra serbest olarak bu ülkede iş yapabiliyor. AÜVF'nin mevcut durumu ile bile Avrupa'daki birçok veteriner fakültesinden iyi durumda olduğunu vurgulayan Dekan Burgu, ders programlarının ve üniversite imkanlarının iyi hale getirilmesi nedeniyle geçen yıl 25 AÜVF öğrencisinin ERASMUS programı kapsamında çeşitli Avrupa fakülteleri tarafından eğitime kabul edildiğini, 2005-2006 döneminde de yurtdışından 2 öğrencinin AÜVF'de eğitim göreceğini söyledi. 
     
     TÜRKİYE'DE VETERİNER FAKÜLTESİ SAYISI ÇOK FAZLA 
     Dekan Burgu, Türkiye'de 17 olan veteriner fakültesi sayısının fazlalığına işaret ederek, AB üyesi ülkelerden Avusturya, Danimarka, Finlandiya, Hollanda, İrlanda ve İsveç'te 1'er, Belçika ve Yunanistan'da 2, Fransa ve Portekiz'de 4, Almanya'da 5, İngiltere'de 6, İspanya'da 10, İtalya'da 12 veteriner fakültesi bulunduğunu hatırlattı. Almanya, fakültelerden birini kapatmayı planlıyor. 
     
</TEXT>
</DOC>
