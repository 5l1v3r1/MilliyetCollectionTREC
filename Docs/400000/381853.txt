<DOC>
<DOCNO> 381853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sondun27.html </URL>
<DATE> 2005/09/27/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Çad'da 3 gazeteci serbest bırakıldı 
</HEADLINE>
<TEXT>

     Çad'da 3 gazeteci serbest bırakılırken, İran asıllı bir gazetecinin de sınır dışı edileceği bildirildi. 
     Merkezi New York'ta bulunan Gazetecileri Koruma Komitesi'nin verdiği bilgiye göre, temyiz mahkemesi, Garonde Djarma, Michael Didama ve Sy Koumbo Singa Gali adlı 3 gazetecinin, temmuz ve ağustos aylarında yapılan duruşmalarda ''etnik nefreti kışkırtmak'', ''iftira'' ve ''yalan haber yayınlamak'' iddialarıyla verilen 6 ay ile 3 yıl arasındaki mahkumiyet kararlarını, usule uygun yargılanmadıkları gerekçesiyle bozdu. 
     Temyiz mahkemesi, Didama'nın devlet başkanına iftira suçundan verilen 1.5 aylık cezasını onayladı, ancak Didama bu süreyi zaten hapiste geçirdiği için serbest bırakıldı. 
     Temyiz mahkemesi, 8 eylülde serbest bırakılan Ngaradoumbe Samory adlı gazetecinin 3 aylık hapis cezası kararını da bozdu. 
     Çad Gazeteciler Sendikası Başkanı Evariste Tolde, karardan sonra yaptığı açıklamada, ''bir rahatlama ve öfke hissediyorum. Çünkü mahkemenin kararı tutuklamaların keyfi tutuklamalar olduğunu gösterdi'' dedi. 
     Gazetecileri Koruma Komitesi Müdürü Ann Cooper ise ''meslektaşlarımızın serbest bırakılmasından memnunuz. Ama Çad'da gazetecilerin haklarını korumak için yapılması gereken daha çok şey var'' diye konuştu. 
     Bu arada, Radio Brakos adlı yerel radyo istasyonunun İranlı müdürü Cengiz Vatankah'ın tutuklandığı ve sınır dışı edileceği bildirildi. 
     Radyonun genellikle yönetimi eleştiren haberler yayınladığı belirtildi. 
     Gazetecileri Koruma Komitesi, yerel kaynaklara dayanarak, Çadlı bir kadınla evli olan ve onlarca yıldır Çad'da yaşayan Vatankah'ın, Çad vatandaşı olmadığını ve yasal statüsünün belirsiz olduğunu kaydetti. 
     
</TEXT>
</DOC>
