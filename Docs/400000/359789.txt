<DOC>
<DOCNO> 359789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/spor/spo18.html </URL>
<DATE> 2005/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Acımasız Çetiner 
</HEADLINE>
<TEXT>



Yeşil - Beyazlı takımda antrenman temposu her geçen gün yükseliyor. Teknik Direktör Raşit Çetiner, Vakıfköy Orhan Özselek Tesisleri'nde sabah yapılan ağır kondisyon çalışmasında futbolculara zorlu dakikalar yaşattı. Bunaltıcı sıcağa rağmen programı değiştirmeyen Çetiner oyuncularına ilk olarak ısınma koşuları yaptırdı. 
Ardından dar alanda çabukluk ve güç artırıcı çalışmalara geçildi. İdmanın her aşamasına katılan tecrübeli hoca oyuncularına sık sık uyarılarda bulundu. Futbolcular yaklaşık 2 saat süren antrenman bitiminde serinlemek için kendilerini mini havuzun serin sularına bıraktı. Ağır kondisyon idmanlarının bir süre daha devam edeceğini belirten Raşit hoca, Süper Lig hedefine ulaşmak için çok çalışmak zorunda olduklarını söyledi. 


</TEXT>
</DOC>
