<DOC>
<DOCNO> 355747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/spor/axspo01.html </URL>
<DATE> 2005/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Carew yuvadan uçtu 
</HEADLINE>
<TEXT>


Norveçli golcünün, Lyon takımına transferi nihayet gerçekleşti. Kıvanç Oktay Fransız kulübü ile 7 milyon 600 bin Euro'ya anlaşmaya vardıklarını açıkladı 

SÜLEYMAN HATISARU 


Siyah - Beyazlı ekibin yıldız golcüsü Carew için yönetimin Lyon kulübü ile yaptığı pazarlıklar olumlu sonuçlandı. Akaretler'de Beşiktaş ile masaya oturan Fransızlar, 4.5 saatlik görüşmenin ardından 13 milyon Euro'dan başlayan rakamı aşağıya çekip, Kartal'ı ikna etmeyi başardılar. 
Futbol Şube Sorumlusu Kıvanç Oktay, Lyon ile 7 milyon 600 bin Euro'ya anlaştıklarını belirtip, "Ayrıca Carew'in başka bir takıma transfer olması halinde yüzde 30 pay alacağız. Carew, Beşiktaş'a çok faydaları dokunan bir oyuncu. Kendisine teşekkür ediyoruz. Yapmamız gereken onun yerini dolduracak bir oyuncu almak. Biscan ile önümüzdeki hafta görüşüp, net cevap alacağız. Olmazsa alternatiflerine bakacağız" diye konuştu. 
Tarafların el sıkışmasının ardından tesislerde bulunan Carew'e de imza attırıldı. Ayrılık nedeniyle oldukça hüzünlenen Carew "Beşiktaş'ı hiçbir zaman unutmayacağım. Burası her zaman kalbimde olacak" ifadelerini kullandı. Tesislerde Rıza Çalımbay ve çalışanlarla vedalaşan Carew, Lyonlu yöneticilerle birlikte yeni kulübünün jet imza törenine katılmak için Fransa'ya uçtu. 

CSKA'dan geri adım 

CSKA Moskova, "Sözleşmesinin iki yıl olması pazarlık şansımızı kırdı" diyerek Daniel Pancu'nun transferini şimdilik dondurdu 

BÜNYAMİN OSMAN 

Daniel Pancu için Beşiktaş'ın kapısını çalan CSKA Moskova, karşısına çıkan 6 milyon Euro'luk bonservis faturasından dolayı geri adım atmak zorunda kaldı. 
Rumen futbolcunun iki yıllık daha sözleşmesinin bulunmasının eksi puan olduğunu ifade eden Ruslar, "Eğer mukavelesinin bitmesine bir sezon kalmış olsa, daha kolay pazarlık yapabilirdik. Ancak Beşiktaş bunun rahatlığı içerisinde karşımıza çıkıyor. Bu şartlarda transferi zor görünüyor" diyerek temasları dondurma kararı aldı. 
CSKA'nın buna rağmen "Bekle - gör" politikası güdeceği, menajerler kanalıyla birkaç hafta sonra yeniden Beşiktaş'ın kapısını çalacağı öğrenildi. 
Romanya'da tatilini yapan Pancu ise gelişmelerden fazla haberi olmadığını belirterek, "İş kulüpler arasında. Benim sözleşmem devam ediyor. Anlaşamazlarsa bu sezon yine İstanbul'dayım ve Beşiktaş'ın başarısı için çalışacağım" ifadesini kullandı. 

Aile saadeti 

Mesaisinin büyük bölümünü Beşiktaş için harcayan Rıza Çalımbay, boş zamanının tamamını ailesi için harcıyor. Yoğun bir döneme girecek olan Rıza hoca, fırsat buldukça Sapanca'da babası, kardeşleri, eşi ve kızlarıyla piknik yapıyor. 

'Gitmek istemiyorum' 

SÜLEYMAN HATISARU 

Teknik Direktör Rıza Çalımbay'ın bir sezon kiralık göndermek istediği kaleci Ramazan, Siyah - Beyazlılar'dan ayrılmak istemediğini açıkladı. Çalımbay ile bir görüşme yapan genç file bekçisi, kalarak diğer kalecilerle rekabet etmek istediğini vurguladı. 
Ramazan'ın bu talebine olumlu yaklaşan Rıza hocanın, "Bizim senden yana bir sorunumuz yok. Tek düşüncemiz, senin tecrübe kazanarak gelecekte Beşiktaş'a faydalı olabilmen. Tüm maçlarda oynaman gerekir ki, geleceğin milli takımında da yerini alabilesin" diyerek genç file bekçisini ikna etmeye çalıştığı öğrenildi. 

Tatil bitti iş zamanı 

RAHMAN SAĞIROĞLU 

Kartal'da bir aydan bu yana devam eden tatil bugün bitiyor. Ümraniye Nevzat Demir Tesisleri'nde bir araya gelecek futbolcular, akşam saatlerinde yemek yiyecek, burada yeni arkadaşlarıyla tanışacak. Siyah - Beyazlılar, yeni sezonun ilk çalışmasını da yarın 10.30'da Ümraniye'de yapacak. 
Beşiktaş, perşembe günü de yeni sezon hazırlık kampı için Almanya aktarmalı olarak Avusturya'ya hareket edecek. Kampın bu bölümü daha çok kondisyona yönelik olacak. Buradaki ikinci etap çalışmalarında ise taktik ve hazırlık maçları ön planda tutulacak. 

'Para sorunu aşılamıyor' 

İspanyol basını, eski takımı Celta Vigo ile flört ettiği belirtilen Juanfran'ın dönüşünde parasal sorunların aşılamadığını yazdı. 
İspanya Birinci Ligi'ne yeniden yükselen Celta'nın, Fran için Beşiktaş ile görüştüğünü yazan gazeteler, bonservisi için Siyah - Beyazlılar'ın 1.2 milyon Euro istemesinin transferi engellediğini savundu. 
Haberde, Celta Vigo'nun Beşiktaş'tan indirim beklediği, şu anda Valencia'da bulunan Juanfran'ın Celta'ya dönmek istediği de yazıldı. 


</TEXT>
</DOC>
