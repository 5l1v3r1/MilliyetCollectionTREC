<DOC>
<DOCNO> 350328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/soneko33.html </URL>
<DATE> 2005/06/09/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Unakıtan Bağ-Kur ve SSK sorununu çözmek istiyoruz 
</HEADLINE>
<TEXT>

     Maliye Bakanı Kemal Unakıtan, Bağ-Kur ve SSK sorununu köklü olarak çözmek istediklerini söyledi. 
     Unakıtan, makro ekonomik göstergelerdeki değişmeler ve Ocak-Mayıs dönemi bütçe uygulama sonuçları hakkında bilgi vermek üzere düzenlediği basın toplantısının ardından, gazetecilerin sorularını yanıtladı. 
     Unakıtan, ''SSK ve Bağ-Kur borçlarının yeniden yapılandırılması konusunda çalışmaların ne aşamada olduğu ve bununla ilgili IMF'nin ne düşündüğünün'' sorusu üzerine, SSK ve Bağ-Kur ile ilgili birikmiş borçların bir şekilde halledilmesi, problemin çözülmesi gerektiğini söyledi. 
     Ancak bu işin hemen üzerinden bir iki maddeyle arzedilip, meselenin çözülmesinin çok zor olduğunu belirten Unakıtan, ''Yüzbinlerce Bağ-Kurlu var. Adam Bağ-Kurlu olmuş haberi yok. Adam dünyasını değiştirmiş, ölenler var. Halen Bağ-Kur bizim borcumuzu ödemedi diyor, adam ölmüş'' şeklinde konuştu. 
     Unakıtan, Bağ-Kur sisteminde çok büyük bir değişiklik yapılması, Bağ-Kur ve SSK prim alacaklarının tam manasıyla tahsil etme kabiliyetinin ortaya çıkması gerektiğini söyledi. 
     Vergi idarelerinde olduğu gibi, sistemin teknolojik altyapısının kuvvetlendirilmesi gerektiğini ifade eden Unakıtan, vatandaşlık numaralarının SSK veya Bağ-Kur numarası olarak takip edilmesi gerektiğini kaydetti. 
     ''Sistem öyle bir hale gelmiş ki bütün sosyal güvenlik şemsiyesi altındaki vatandaşlarımızı topluyorsunuz, nüfusumuzdan fazla çıkıyor. Bunlar vahim durumlar'' diyen Unakıtan, bunların düzeltilmesi, borçlu olanların niye borcunu ödenmediğinin bilinmesi gerektiğini kaydetti. 
     
     ''BAZILARININ ÖDEME KABİLİYETİ SIFIR'' 

     Bazılarının ne kanun getirilirse getirilsin, ne önlem alınırsa alınsın ödeme kabiliyetlerinin sıfır olduğunu ve bunların bulunması gerektiğini anlatan Unakıtan, ''ödeme kabiliyeti olup belli bir zamanda ödeyecek ya da daha uzun zamanda ödeyebilecekler var. Bir de hinliğinden ödemeyenler var'' dedi. 
     Bu sorunu köklü olarak çözmek istediklerini vurgulayan Unakıtan, şöyle devam etti 
     ''Bu istek ve arzumuzdan dolayı da çalışmalarımız uzuyor. Getirdiğimiz kanunda acilen bunları çözelim. Neden Problem acil ve çözülmesi lazım. Bir önergeyle getirildi. Genel Kurul'a kadar da burada detaylı bir çalışma yapar, detaylı bir çözüm getiririz diye düşündük ve halen de çalışıyoruz. Ama illa hadiseyi çözelim diye geçici çözümlerle de hareket etmek istemiyoruz. İşe köklü çözüm getirmek istiyoruz. Şu anki çalışmalarımız devam ediyor. Bunları eğer bu kanunumuza yetiştirirsek, yetiştireceğiz. Yetiştiremezsek daha köklü çözümler üzerinde çalışmalarımız devam edecek.'' Bakan Unakıtan, primlerini ödeyen vatandaşı da üzmek istemediklerini anlatırken, burada bir affın değil ''kalıcı bir çözümün'' söz konusu olduğunu bildirdi. 
     
     SİGARA SEKTÖRÜNE YENİ DÜZENLEME 

     Maliye Bakanı Unakıtan, sigara sektörüyle çalışma ve toplantılar yaptıklarını hatırlatarak, bu toplantıların sonunda belirli noktalara geldiklerini ve yakında konuyla ilgili yeni düzenlemenin geleceğini söyledi. 
     ''Oran olarak ne gelir, ne gelmez Onu ben bilmiyorum'' diyen Unakıtan, şöyle devam etti 
     ''Ama toplayacağım parayı ben sonunda bu sektörden alırım arkadaş. Benim bir hedefim var. Sektörün de buna karşı bir tutumu yok. O bakımdan sektörle bu konuları enine boyuna konuştuk. İki de bir vergi değişikliğiyle karşı karşıya kalınmayacak. Sigara sektörünün üzerindeki vergilerin daha istikrarlı, daha kalıcı ve herkesin daha uzun dönemde ne vergi ödeyebileceğinin hesabını yapabilir bir düzeyde olmasına dikkat ediyoruz. 
     Eski dönemlerde bazı hızlı, şok değişmeler oldu. Ama o zaman şartlar onu gerektiriyordu, mecburduk. Ben sadece sigaracıları değil, 70 milyonu düşünmek mecburiyetindeyim.'' Bundan sonraki vergi politikasının çok daha istikrarlı ve kalıcı bir şekilde olacağına dikkati çeken Unakıtan, vergi politikasının artık sektörlerle konuşularak yapılacağını ve sektörlerin önceden bilgilendirileceğini kaydetti. 
     
     KAÇAK SİGARA 

     Unakıtan, vergilerin yüksek olduğu yerlerde kaçakçılığın olacağını, ama şu an ''ÖTV arttı, kaçak arttı'' şeklindeki yaklaşıma katılmadığını söyledi. 
     Bununla ilgili önlemlerin alınması gerektiğine işaret eden Unakıtan, Avrupa'da sigaradan alınan ÖTV'nin daha yüksek olmasına rağmen kaçak oranının daha az, kabul edilebilir bir seviyede olduğuna dikkati çekti. 
     Unakıtan, ''Dolayısıyla ben bu yaklaşıma katılmıyorum. Onun önleminin alınması lazım. Biz şaibeli olan her şeyin üzerine gidiyoruz. Freeshop'larda bunun içine girer, diğerleri de... Biz ve denetim elemanlarımız riskli sektörleri tespit ediyor ve bu sektörlerin üzerlerine gitmede de asla tereddüt göstermiyorlar. Bundan sonra da daha fazla gideceğiz. Kaçak sigara ve akaryakıtı önlemek için elimizden gelen her tedbire başvuracağız'' diye konuştu. 
     Çiftçilere ve tarım kesimine yönelik son zamanlarda alınan kararları uygulamaya devam edeceklerini belirten Unakıtan, tarım kesimini desteklemeye devam edeceklerini, ancak desteği üretime vereceklerini kaydetti. 
     
     SOSYAL GÜVENLİK 

     Sosyal güvenlik açıklarının bütçede faiz ve ücret giderlerinden sonra yer aldığını bildiren Unakıtan, devlet olarak sağlık ve sosyal güvenlik açısından çok önemli düzenlemeler ve çalışmalar yaptıklarını hatırlattı. 
     Maliye Bakanı Unakıtan, Türkiye'de yerli yatırımcının yatırıma başladığını, Cumhuriyet tarihinin en büyük yatırımlarının yapıldığını ifade etti. 
     Türkiye'nin gelişmesi ve sermaye birikimi açısından yabancı sermayenin gelmesi şartının yıllardan beri özlenen bir şey olduğunu vurgulayan Unakıtan, Türk insanının da, dışarıdakilerin de artık Türkiye'ye güvendiğini, yabancı sermayenin de gelmeye başladığını söyledi. 
     Unakıtan, yabancı sermaye gelirken veya da özel sektör yatırım yaparken sektörel bazda birtakım vergi indirimi ya da özel teşvik istemi şeklinde bazı değişik görünümlerin ortaya çıktığını söyledi. 
     Sektör bazında herhangi bir istisna tanımayacaklarını belirten Unakıtan, bu arada eski delik deşik olmuş kanunları kaldırarak, yeni herkesin bildiği, anlaşılır vergi kanunları getireceklerini kaydetti. 
     Bu kanunlarda muafiyet ve istisnaları daraltacaklarını, vergi indiriminin ise devam edeceğini, ancak herkesin istifade edebileceğini bildiren Unakıtan, ''İstisnalara katiyen yer vermeyeceğiz. Sektöre has düzenleme kesinlikle yapmayacağız'' dedi. 
     İstihdam üzerindeki vergi yükünün Türkiye'nin problemi olduğunu ifade eden Unakıtan, bunun çözümü çalışmalarının da başladığını kaydetti. 
     Döviz bürolarından kredi kartıyla taksitli döviz satışının Hazine ile ilgili konular olduğunu belirten Unakıtan, ''Hazine'nin bildiği bir şey. Satacaksa ben ona ne diyebilirim'' dedi. 
     
     YABANCILARA MÜLK SATIŞI 

     Unakıtan, yabancılara mülk satışına ilişkin yeni kanun hazırladıklarını bildirerek, bu düzenlemede ülkenin menfaatlerinin çok iyice hesaplanması gereğinin önemine işaret etti. 
     İlgili kurumların mutabakatıyla hazırlanan tasarının Başbakanlığa sunulduğunu ifade eden Unakıtan, meclisin gündemine bakıldığında tasarının bu dönem yetişmesinin mümkün olmadığını söyledi. 
     Maliye Bakanı, başka bir soruya da kendisinin, Başbakan'ın ABD Başkanı George Bush ile görüşmesinde ne diyeceğini bilmediğini belirterek, ''Ben maliyeye bakarım'' dedi. Unakıtan, yine konuya ilişkin ekonomisi kuvvetli olan ülkelerin vatandaşlarının da, yöneticilerinin de başka olacağını söyledi. 
     
</TEXT>
</DOC>
