<DOC>
<DOCNO> 363227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/ekonomi/eko06.html </URL>
<DATE> 2005/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Malezya parasını dalgalanmaya bıraktı 
</HEADLINE>
<TEXT>



Çin'in para birimi yuanın değerini yükseltmesinin ardından Malezya da ulusal para birimi ringgiti kontrollü olarak dalgalanmaya bırakacağını açıkladı. Malezya Merkez Bankası Başkanı Zeti Ahtar Aziz, Çin'in bu yöndeki kararının duyulmasından birkaç dakika sonra yaptığı açıklamada, kendilerinin de ulusal para birimi ringgiti, ABD Doları'na karşı sabitlemekten vazgeçtiklerini ve dalgalı kur sistemine geçtiklerini belirtti. Kararın açıklanmasının ardından Japon para birimi yen, dolar karşısında yüzde 2 değer kazandı. Malezya, ringgiti dolara karşı 2 Eylül 1998 yılından beri 3.8'e sabitlemiş durumda bulunuyordu. Ekonomistler, Malezya'nın 1998 yılında gerçekleşen Asya mali krizini en çabuk atlatan ülke olmasının, parasını dalgalanmaya bırakması konusunda önemli etki yarattığını düşünüyor. 


</TEXT>
</DOC>
