<DOC>
<DOCNO> 391563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/ekonomi/eko02.html </URL>
<DATE> 2005/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Sosyal güvenlik için yeni çalışma grubu 
</HEADLINE>
<TEXT>


Sosyal güvenlik reformunda uzlaşma sağlamak üzere yeni bir çalışma grubu kurulacak. Grupta TÜSİAD, MÜSİAD gibi daha önce ESK'da temsil edilmeyen dernekler de yer alacak 

ABDULLAH KARAKUŞ Ankara 

Ekonomik ve Sosyal Konsey ESK dün sosyal güvenlik reformunu görüşmek üzere toplandı. Başbakan Erdoğan, toplantının açılışında yaptığı konuşmada "Sosyal güvenlik sisteminin giderek büyüyen açıkları önlem alınmadığı takdirde gelecek on yıllarımızı ipotek altına alacak boyutta. Mevcut sistemin giderek ağırlaşan sorunlarının bedelini gelecek nesillere ödetmeyi hükümet olarak, bir baba olarak asla kabul etmiyoruz" dedi. 
Toplantıda, Türk - İş, tasarının yükümlülüklerin artırılmasına ve hakların daraltılmasına dayandırıldığını öne sürdü. Hak - İş yalnızca bazı kanunlar ya da bazı maddelerin değiştirilmesiyle sistemin yenilenemeyeceğini vurguladı. TİSK, reformun işverenler üzerindeki sosyal güvenlik prim yükünü ağırlaştıracağı iddia etti. 
DİSK Başkanı Süleyman Çelebi de Erdoğan'ın, Emek Platformu'nun tasarıya yönelik 29 maddede topladığı görüşlerinden 8'inin,"reformun temelini bozan, dinamitleyen düzenlemeler olduğunu, bunlara olanak tanımanın mümkün olmadığını söylediğini" ileri sürdü. 
Toplantı sonunda sosyal güvenlik reformu konusunda uzlaşma sağlanana kadar bir çalışma grubu oluşturulması kararlaştırıldı. Başbakan Yardımcısı Abdüllatif Şener, grubun çalışmalarının aralık ortasına kadar tamamlanmasının beklendiğini açıkladı. Toplantıya, hükümet dışında 8 grup katıldığını belirten Şener, çalışma grubuna ESK'da temsil edilmeyen taraflardan bazı temsilcilerin alınacağını söyledi. 

IMF savunması 
ESK'ya sosyal tarafları temsilen TOBB, TİSK, Türk - İş, Hak-İş, DİSK, Türkiye Kamu - Sen başkanlarının yanı sıra bugüne kadar ESK'da temsil edilmeyen TÜSİAD ve MÜSİAD da Başbakan Erdoğan'ın özel daveti ile katıldı. 
Bu arada Başbakan Erdoğan, ESK'da toplantısında hükümetin IMF politikalarının eleştirilmesi üzerine "Ben de gençlik yıllarımda IMF'ye karşıydım. Ama sorumluluk alınca işin öyle olmadığını görüyorsunuz" dedi. 

'Köklü reform yapılabilirdi' İlk kez ESK'ya davet edilen TÜSİAD'ın Sosyal İşler komisyonu Başkanı Arzuhan Yalçındağ, TÜSİAD olarak sosyal güvenlikle ilgili bir rapor hazırladıklarını hatırlatarak şöyle konuştu 
"Tasarının olumlu tarafları var ama daha köklü bir reform yapılabilir miydi, 'evet' yapılabilirdi. Özellikle emeklilik konusunda 3 ayaklı bir emeklilik sistemi önerisinde bulunmuştuk. Finansal piyasalara derinlik getirebilecek bir süreç olabilirdi. Bizim bu yaklaşımımıza karşılık hükümet, şimdilik öyle bir yaklaşım içinde değil. Ancak, şimdiki tasarının da bir an önce yasalaşması, çıkması yararlı olacaktır." 


</TEXT>
</DOC>
