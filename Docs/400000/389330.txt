<DOC>
<DOCNO> 389330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sonyas09.html </URL>
<DATE> 2005/10/24/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Küresel ısınmaya farklı bir bakış 
</HEADLINE>
<TEXT>

     
     CNNTURK 

     
Şimdiye kadar canlı hayatı olumsuz yönde etkilemesi düşüncesiyle gündemden düşmeyen küresel ısınma tartışmasına ABD'li bir grup profesör yeni bir soluk getirdi. 
     Bilim adamlarına göre ısınma devam ederse birçok yer sular altında kalacak. Ancak uzmanlar bunun kutup bölgesine birçok değişiklik katacağını da savunuyor. 
     Eriyen buzlarla ortaya çıkacak kara toprakları üzerinde tarım, ulaştırma, enerji ve limancılık açısından birçok faaliyet yürütülebilecek. 
     Kutuplarda uzun zamandan beri sadece bilimsel etkinlikler yürütebilen ABD, Rusya ve Japonya gibi ülkeler, şimdiden ortaya çıkacak bu yeni bölgeleri paylaşma telaşına düştü. 
     
     Limandan 100 milyon dolar hedefi 

     Pat Broe isminde Denver'lı bir milyarder ise sembolik bir fiyata satın almış olduğu Churchill Limanı'ndan yılda yaklaşık 100 milyon dolar gelir sağlayacağını düşünüyor. Broe, bölgedeki demiryolları için 11 milyon dolarlık yatırım yaptı. 
     Şu anda yılın sadece dört ayında aktif olan Churchill Limanı'nın buzların erimesi ile birlikte sezonunu sekiz hatta 10 aya çıkarabileceği tahmin ediliyor. Tesisler için şimdiye dek 50 milyon dolarlık modernizasyon yatırımı yapıldı. 
     Uzmanlara göre buzullar eriyince güney seferi yapan gemilerin yolları kısalacak ve gemi trafiği artacak. 
     
     Erimenin diğer etkileri 

     Buzulların erimesi, beraberinde yeni balıkçılık merkezlerinin kurulmasını ve kırmızı somon bakımından zengin olan nehirlerin denizlerle buluşarak zengin balık çeşitlerinin Atlantik Okyanusu'na taşınmasını sağlayacak. 
     Bilim adamları, Kuzey Kutbu açıklarında keşfedilmemiş petrol ve doğalgaz yatakları bulunduğunu ve buzulların erimesiyle dünyanın petrol ihtiyacının bu yataklarla karşılanacağını da savunuyor. 
     Rusya, Kanada, Danimarka, Finlandiya, ABD ve İngiltere gibi birçok ülke bundan yararlanmanın planlarını yapıyor. 
     Ayrıca bazı bilim çevreleri buzulların erimesiyle kutup ayılarının neslinin tükenmesinden endişelenirken, diğer yandan bazı uzmanlar da yeni habitat ortamlarının oluşacağını savundu. 
     
</TEXT>
</DOC>
