<DOC>
<DOCNO> 363909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/son/sontur12.html </URL>
<DATE> 2005/07/24/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
ETS 5 kayıp Türk yolcunun sadece birinden haber alındı... 
</HEADLINE>
<TEXT>

     Etstur Basın Halkla İlişkiler Departmanı Müdürü Pervin Yapar, Mısır'ın Şarm El Şeyh tatil beldesindeki saldırılarda kaybolan 5 yolcudan sadece Çağla Yalçın'dan haber alındığını belirterek, ''Kendisi yaralı olarak Kahire Devlet Hastanesi'nde tedavi edilmektedir. Kalan 4 yolcumuzdan şu ana kadar haber alınamamıştır'' dedi. 
     Yapar, yaptığı yazılı açıklamada, 16-23 Temmuz 2005 tarihleri arasında Etstur tarafından düzenlenen Mısır Şarm El Şeyh turuna katılan 112 kişilik yolcu grubunun, 5 yolcu dışında bu sabah 06.00'da İstanbul'a döndüğünü bildirdi. 
     Yapar, açıklamada şunları kaydetti 
     ''5 kayıp yolcumuzdan sadece Çağla Yalçın'dan haber alınmıştır. Kendisi yaralı olarak Kahire Devlet Hastanesi'nde tedavi edilmektedir. Kalan 4 yolcumuzdan şu ana kadar haber alınamamıştır. Bu yolcularımız için tüm hastanelerde aramalarımız devam etmektedir. Çağla Yalçın'ın annesi Necla Cura ve babası Halil Cura, dün akşamki Atlasjet uçağı ile İskenderiye'ye götürülüp oradan da kendilerine firmamız tarafından tahsis edilen bir araçla Kahire'deki hastaneye ulaştırılmışlardır. Bu arada haber alınamayan yolcularımızdan Erhan Divlecen ile birlikte seyahat eden ve Divlecen bulunana kadar Mısır'da kalmak isteyen Sevil G'nin yakını Zeynep Hanım, dün akşamki uçakla Şarm El Şeyh'e ulaştırılmıştır. Kendilerinden hala haber alamadığımız yolcularımızın isimleri Safiye Güler Yavuz, Bülent Adalı, Erhan Divlecen ve Bilgehan Yalçın'dır.'' Yapar, dün akşam saat 22.30'da Atatürk Havalimanı'ndan hareket eden Atlasjet uçağının Mısır seyahatlerini ertelemeyen 100 kişilik yolcu grubuyla kalktığını da ifade ederek, ''Otellerin, patlamanın dışındaki koylarda olması, Türk tatilcilerimizin olaydan fazla etkilenmemesini sağlamıştır. Atlasjet'in Mısır seferleri, ara verilmeden devam edecektir'' dedi. 
     
</TEXT>
</DOC>
