<DOC>
<DOCNO> 387047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/16/spor/axspo03.html </URL>
<DATE> 2005/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Klavuz Kaptan 1-2 
</HEADLINE>
<TEXT>


Cim - Bom, ligde henüz yenilgisi bulunmayan rakibi önünde tecrübeli yıldızı ile öne geçti, gole sevinemeden Cenk eşitliği getirdi. Uzatmalarda Kral yeniden sahneye çıktı, hem üç puanı, hem de liderliği kurtardı 


90 dakika 

ERHAN TELLİ 

Galatasaray'ın, Samsunspor deplasmanıyla vermeye başladığı ve Tromso elenmesiyle devam ettirdiği kötü sinyaller -Trabzonspor karşısında kazanılan farklı galibiyete rağmen- Erciyes deplasmanında yeniden ortaya çıktı. Dünkü maçı son dakika golüyle kazanmalarına karşın, Gerets'in oynadığı üç forvetli kumar, Galatasaray'a fazlaca lüks oldu. Eğer Hakan Şükür gününde olmasaydı sonuç hüsrandı. 
Erciyes gibi bu sezon Süper Lig'in flaş takımlarından birine karşı Gerets'in, öğrencilerini bu mücadeleye daha ciddi hazırlaması gerekirdi. Bu maça kadar oynadığı 8 lig karşılaşmasında 4 galibiyet ve 4 beraberlik alarak namağlup Galatasaray'ın karşısına çıkan Erciyesspor, pek de hak etmediği bir yenilgi aldı. Gerets, orta sahayı boşta bırakıp, ilerideki üç adamına, kaleci Mondragon'un uzun degajlarıyla pozisyon yaratmaya çalışınca, ortaya konan futbol ve oyun, tam anlamıyla hayal kırıklığı yarattı. 
İlk yarıda ne doğru dürüst bir pozisyon, ne de izleyene zevk veren güzel bir görüntü vardı. Her iki takımda da, yere düşen, kalkmıyor, Mondragon bile topu ağırdan alıp, sanki zaman çalmaya çalışıyordu. Bu yarıda düğümlenen oyun, sahadaki futbolu da katletti. 
27'de Emre'nin kafasından giden şut Erciyesliler'i, 37'de Necati'nin yan ağlara yolladığı top, Galatasaraylılar'ı heyecanlandıran iki cılız atak olarak notlarımıza düştü. 

Tomas uyardı 
Beklenen ilk gol, 38'de Necati'nin kaleci Fadhel'den dönen şutunu tamamlayan Kaptan Hakan Şükür'den geldi. 1-0 ile beklemediği anda öne geçen Galatasaray, sevinçle santraya dönerken, Tomas, "Dikkat edin" diye kendini paralıyordu. Tomas'ın korktuğu başına geldi. Santra atışından iki pas yaparak topu Cenk ile buluşturan Erciyesli futbolcular, golcü oyuncunun attığı güzel golle bir dakika sonra bu kez beraberlik sevincini yaşayan taraftı. 
İkinci yarıda da kör dövüş devam etti. 54'te Song'un büyük hatasından yararlanan Timuçin, müsait durumda topu Mondragon'un kucağına nişanladı. 83'te Heinz'in yerden ortasına Ümit Karan dokunamadı. Maç bitti bitiyor derken, eski Galatasaraylı Burak, son dakikada kaçırdığı mutlak pozisyonla saç, baş yoldurdu. Bu pozisyonda Mondragon'un başarısı da büyüktü. 
Dördüncü hakem, dört dakikalık uzatmayı işaret ettiğinde sahneye yine Hakan Şükür çıktı. Uzatmanın son dakikasında attığı şık golle, hem geçen yıl bu sahada kardeş takımı Kayserispor'un kendilerini şampiyonluktan etmesinin öcünü aldı, hem de gemisini kurtaran kaptan olarak maça damgasını vurdu. 

MAÇIN YILDIZI 
Hakan Şükür 
Zaman geçiyor, ama o asla eskimiyor. Kaptan, gemisi ne zaman su alsa, batmaktan kurtarıyor. Tıpkı dün attığı iki golle üç puanı takımının cebine indirdiği gibi... 

MAÇIN HAKEMİ 
Formsuzdu 
Serdar Tatlı pek iyi görüntü veremedi. Özellikle ilk yarıdaki kasti faulleri süzemedi. Kartlarını yerinde kullandı, ama çıkaramadığı kartlar hanesine eksi olarak yazıldı. 

Rekortmen Gerets 

Galatasaray, Belçikalı teknik adam ile lig tarihinin en iyi başlangıcına imza attı. 25 puan toplayan Gerets Lucescu ve Derwall'i geride bıraktı 

Teknik Direktör Eric Gerets, Cim Bom'daki ilk yılında rekor kırdı. Galatasaray, rakibini zorda olsa mağlup ederek zirvedeki yerini sağlama alırken, 9 maçta 8 galibiyet, 1 beraberlikle elde edilen 25 puan, en iyi başlangıç rekoru olarak tarihe geçti. Sarı - kırmızılı takım, daha önce 1987-88 sezonunda Derwall'le, 2001-02'de ise Lucescu yönetiminde ilk 9 haftada 7 galibiyet, 2 beraberlik almıştı. 
Gerets önemli bir galibiyet aldıklarını söyledi. Milli arada çok az oyuncuyla çalıştıklarına dikkat çeken tecrübeli teknik adam, "Gün geldi, 5-6 kişiyle idman yaptık. Açıkça konuşursak beraberlik de normaldi ancak futbolcularım son saniyeye kadar mücadele ederek, galibiyet için çok istekli olduklarını gösterdi. Hakan Şükür, Türkiye'nin bir numaralı ismidir. Onun katkıları için ayrıca sevinçliyiz" dedi. 

NOTLAR 
Uzatmada gülüyor 
GALATASARAY bu sezon son dakika golleriyle hayat buldu. Uzatmalarda üç gol atmayı başaran sarı - kırmızılılar böylece yenilgi veya berabere bitebilecek maçlardan toplam 5 puan çıkarmayı bildi. Aslan'ı, 2. haftada Ankaragücü'nde Ümit Karan, 4. haftada Gaziantep'de Hasan Kabze, son olarak Kayseri'de Hakan Şükür ipten aldı. 

Uğur Bir anlık hata 
ERCİYESSPOR Teknik Direktörü Mustafa Uğur, bir anlık dikkat kaybı yüzünden sahadan puansız ayrıldıklarını söyledi. Uğur, "Burak golü atsa 90. dakikada biz öne geçerdik ancak olmadı. Cezar'ın ilk devrede sakatlanması da bizi çok olumsuz etkiledi" dedi. 

Protestogeleneği 
CİM-BOMLU taraftarlar, sarı - kırmızılı yönetime karşı sezon başından bu yana süren protestolarına Kayseri'de de devam etti. Kale arkası tribünde oturan taraftarların açtığı yönetimi hedef alan pankartlar dikkat çekti. 

Song'a ilgi 
GALATASARAY'IN Kamerunlu savunmacısı Rigobert Song maç öncesi vatandaşlarının hücumuna uğradı TED Kayseri Kolejspor Bayan Basketbol Takımı'nın iki oyuncusu, Song'un yanına koşarak hatıra fotoğrafı çektirdi. 

Gürsoy Başkan'ı üzdüm, pişmanım 

Galatasaray İkinci Başkanı "Fenerbahçe bizi her alanda geçti" sözlerinin Başkan Özhan Canaydın'ı üzdüğünü belirterek, "Pişmanlık duyuyorum" dedi 

Ergun Gürsoy, sarı - kırmızılı camiada geçtiğimiz hafta adeta deprem yaratan ve büyük tartışmalara neden olan sözlerinin Başkan Özhan Canaydın'ı üzdüğünü vurguladı. Galatasaray İkinci Başkanı, karşılaşma öncesi konuyla ilgili kendisine yöneltilen bir soruya, "Fenerbahçe ile ilgili yaptığım açıklamalar yönetim kurulu içinde gündeme geldi. Bu sözlerimle Başkanımız Özhan Canaydın'ı üzdüğüm için pişmanlık duyuyorum" ifadesini kullandı. 
Gürsoy maç sonrası ise iyi mücadele ederek galibiyete ulaştıklarını söyledi. Deneyimli yönetici, "Kazanmak için büyük çaba harcadık ve nizami goller atarak son dakikalarda da olsa istediğimizi almayı başardık. Hakan Şükür attığı gollerle takımı galibiyete taşıdı. Üç puanı taraftarımıza hediye ediyoruz" diye konuştu. 

'Haysiyetli goller' 
Sarı - kırmızılı kulübün Sportif Direktörü Bülent Tulun ise yaptığı açıklamalarla, olaylı Konyaspor maçında Anelka'nın eliyle gol bulan Fenerbahçe'ye göndermede bulundu. Tulun, "İki tane haysiyetli, tartışılmayacak gol attık. Takımdan memnunuz. Sıcak hava ve maçın ilginç bir saatte oynanmasına rağmen kazanmayı başardık. Yolumuza devam ediyoruz" dedi. 
Yönetici Fatih Gökşen de galibiyet için sevinçli olduklarını kaydetti. Geçen sezon son dakikada yedikleri golle Kayserispor'la berabere kaldıklarını hatırlatan Gökşen, "Bu kez son anlarda gülen taraf biz olduk. İyi oynayıp, hedefimize ulaştık" ifadesini kullandı. 

Nice 100 yıllara... 

Galatasaray'ın 100. kuruluş yıldönümü törenlerle kutlandı. Lisede toplanan Başkan Özhan Canaydın, yöneticiler, kulüp üyeleri ve amatör branşlardaki sporculardan oluşan grup, Atatürk Anıtı'na yürüyerek çelenk bıraktı. Başkan Canaydın, "Galatasaray, Türkiye'nin en büyük kulübü ve en çok kişinin sevdiği kulüptür. Türkiye'nin aydınlık yüzü olarak her alana vurduğumuz silinmez damgayı ikinci yüzyılımıza ve sonsuza kadar taşıyacağız" dedi. Törende daha sonra toplantıda bulunan en yaşlı üye olan 97 yaşındaki Fuat Bezmen, başkan Canaydın'ın da yardımı ile yaş kütüğüne 100. yıl plaketini çaktı. 

'Şans golü' 

Hakan Şükür, maçın 14.00'te oynanmasının kendilerini etkilediğini söyledi. Tecrübeli forvet, "Ama şans diyebileceğimiz bir golle kazandık. Bize maçtan önce bu skoru söyleselerdi, kabul ederdik' dedi. Gerets'in isteğiyle üç gündür oruç tutmadıklarını da belirten Hakan, "Ramazan sonrası telafi ederiz. Biz görevimizi biliyoruz" diye konuştu. 


</TEXT>
</DOC>
