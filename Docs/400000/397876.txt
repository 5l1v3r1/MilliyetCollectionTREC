<DOC>
<DOCNO> 397876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sondun07.html </URL>
<DATE> 2005/11/25/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
DTP'den Rasmussen'e Roj TV'yi kapatmayın mektubu 
</HEADLINE>
<TEXT>

     Demokratik Toplum Partisi Eşbaşkanları Aysel Tuğluk ve Ahmet Türk, Danimarka Başbakanı Anders Fogg Rasmussen’e ROJ Tv ile ilgili düşüncelerini içeren bir mektup gönderdi. 
     DTP’den yapılan açıklamada, Eşbaşkanların Danimarka Başbakanı Rasmussen’e mektup gönderdiği bildirildi. 
     Türkiye’de yaşayan "25 milyon civarında Kürdün" mücadelesi ve AB’nin baskısıyla Kürtçe konusunda çeşitli açılımlara gidildiği belirtilen mektupta, ROJ Tv’nin Kürt halkı için taşıdığı öneme yer verildi. 
     Kürt halkının kendi diline, kültürüne duyduğu ihtiyaçtan dolayı ROJ TV’yi izlediğini, kapatılma talebinin Kürt halkında kaygı ve endişelere yol açtığını aktaran Eşbaşkanlar, kapatmanın Kürt halkının kendi dilinde haber alma hakkını engellemeye yönelik bir girişim olacağını savundu. 
     Bu girişimi basın ve ifade özgürlüğüyle bağdaştırmanın mümkün olmadığını ifade eden Eşbaşkanlar, Türkiye’nin ROJ Tv’nin kapatılmasını istemek yerine, çok kimlikli ve çok kültürlü yapısına uygun düzenlemeler yapmasını, kendi yurttaşları olan Kürtlerin dil ve kültürleri önündeki engelleri kaldırmasını, AB’nin demokrasi kriterlerini eksiksiz olarak yerine getirmesini istedi. 
     Eşbaşkanların Rasmussen’e gönderdiği mektupta, ROJ Tv’nin Süryanice, Lazca gibi kaybolma tehlikesiyle karşı karşıya bulunan dilerde yaptığı yayınlarla bu dillerin varlığını sürdürmesine, Türkçe, Arapça ve Farsça yayınlarıyla da halklar arası hoşgörü ve kardeşliğin yerleşmesini katkıda bulunduğu iddia edildi. 

ANKA 
     
</TEXT>
</DOC>
