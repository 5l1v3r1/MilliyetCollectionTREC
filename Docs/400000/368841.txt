<DOC>
<DOCNO> 368841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/yasam/yas03.html </URL>
<DATE> 2005/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Müdürün sezgisi 60 can kurtardı 
</HEADLINE>
<TEXT>


Şırnak Emniyet Müdürü, Bayındırlık ekiplerinin 'Tehlike yok' demesine rağmen, 60 kişinin yaşadığı bir binayı boşalttırdı. Koca bina, 6 saat sonra yerle bir oldu 


Şırnak Emniyet Müdürü Ali Osman Kahya, büyük bir faciayı önledi. Gazipaşa Mahallesi Cumhuriyet Caddesi'nde, Osman Avcı'ya ait tek katlı evin yıkımı sırasında, bitişiğindeki Gazi Som'a ait 6 katlı bina da hasar gördü. Binayı inceleyen Bayındırlık Müdürlüğü ekipleri, hemen yıkılma tehlikesi olmadığı yönünde görüş bildirdi. Daha sonra olay yerini inceleyen Emniyet Müdürü Kahya ise, yıkılma tehlikesi bulunduğunu sezince, apartmanla çevresindeki 10 binanın daha boşaltılması talimatı verdi. 
Bunun üzerine, yaklaşık 60 kişinin yaşadığı, altında da Halkbank Şırnak Şubesi'nin bulunduğu bina, önceki akşam saat 18.00 sıralarında tahliye edildi. Tamamen boşaltılan bina, 6 saat sonra saat 23.30 sıralarında büyük gürültüyle çöktü. 

'Büyük faciayı önledik' 
"Bayındırlık ekiplerinin, 'Şu an yıkılma tehlikesi yok. Binaya bir şey olmaz' demesine rağmen, tehlikeyi sezdik" diyen Kahya, şöyle konuştu 
"Edindiğim izlenim, binanın sağlam olmadığıydı. Bunun için bina ile çevredeki binaları boşalttık. Böylece büyük faciayı önlemiş olduk. Olanlar hoş değil. Can kaybı olmadığı için sevinçliyiz. Enkaz altında vatandaşlarla bankaya ait eşya bulunuyor. Enkaz kaldırılana kadar güvenlik önlemimiz sürecek." 

'Hayatımızı borçluyuz' 
Şırnak Emniyet Müdürü Kahya'nın isteği üzerine binayı terk ettiklerini belirten vatandaşlar ise, "Müdürün uyarısı sayesinde çıktık. Hayatımızı ona borçluyuz" dediler. Bayındırlık Müdürlüğü ekiplerinin raporu doğrultusunda enkaz kaldırma çalışmalarına başlanacağını kaydeden Belediye Başkanı Ahmet Ertak ise, "Enkaz kaldırma işlemi uzun sürebilir" diye konuştu. 




</TEXT>
</DOC>
