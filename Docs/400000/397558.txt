<DOC>
<DOCNO> 397558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/yazar/uras.html </URL>
<DATE> 2005/11/24/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Kredilerin toplamında artış 44, bireyselde 93 
</HEADLINE>
<TEXT>


Geçen eylül ayından bu eylül ayına banka ve özel finans kuruluşlarının toplam net kredileri 87 milyar YTL'den yüzde 44 oranında artarak 126 milyar YTL'ye yükseldi. 
Toplam net kredilerde bireysel krediler ile kredi kartlarının payı yüzde 14,6 iken, yüzde 19,6 oldu. Açık anlatımıyla, bankaların kullandırdığı her 100 YTL kredinin 19,6 YTL'si bireysel kredi. 
Geçen yıl bankaların bireysel konut kredileri 3,0 milyar YTL idi. Bir yılda yüzde 189 oranında arttı, 8,9 milyar YTL'ye ulaştı. Bankaların ve özel finans kuruluşlarının toplam kredilerinde bireysel konut kredilerinin payı yüzde 7'ye yükseldi. 
Bankalar konut ve inşaat için, bireysel kredi dışında, inşaat sektöründeki firmalara da kredi kullandırıyor. Geçen eylülden bu yana bankaların inşaat sektörüne kullandırdıkları net krediler yüzde 34 artarak 6,3 milyar YTL'ye ulaştı. 

Bireysel krediler patladı 
Dikkati çeken şu Bankaların ferdi konut kredilerinin toplamı, tüm inşaat sektörüne konut yapanlara, yol yapanlara, kamu ihalesine, yurtdışı ihalelere katılanların toplamına kullandırdıkları kredilerden daha yüksek. 
Bankalarımız ve özel finans kuruluşlarımız eskiden beri inşaat sektörünü kredilendirmekten çekinir. Bu sektörü riskli bulur. Fakat ferdi kredi uygulamasında tersi bir gelişme ortaya çıktı. Bankalar bireysel kredilerde konut kredilerine ağırlık verir hale geldi. 
Şimdilerde tartışılan, inşaat sektöründeki bir krizin, konut kredileri riski nedeniyle bankaları üzüp üzmeyeceği. Bankalar ferdi konut kredilerinde, teminat olarak aldıkları ipoteklere güveniyor. Toplam kredilerde yüzde 7 ağırlığı olan ferdi konut kredilerinin tamamının sorunlu hale gelmeyeceğini varsayıyor. 

Tarım, gıda, tekstil kredi alamıyor 
Merkez Bankası tarafından bankalardan ve özel finans kuruluşlarından derlenen bilgilere hazırlanan eylül ayı sektör raporuna göre, toplam krediler içinde ferdi krediler ve kredi kartlarının ağırlığı yüzde 19,6 oranında. İkinci sırada yüzde 14,2 ağırlıkla toptan ve perakende ticaret sektörü yer alıyor. Toplam kredilerden tüm tarım sektörünün aldığı pay sadece yüzde 3,7, gıda sektörünün aldığı pay yüzde 52, tekstil ve giyim sanayiinin aldığı pay yüzde 7,0 oranında. Bu dağılım ekonominin önemli üretken sektörlerinin banka kredilerinden önemleri ölçüsünde yararlanamadığını gösteriyor. 





</TEXT>
</DOC>
