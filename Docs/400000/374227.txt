<DOC>
<DOCNO> 374227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/ekonomi/eko03.html </URL>
<DATE> 2005/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çin modaya yetişemiyor, pazar Türkiye'ye kayıyor' 
</HEADLINE>
<TEXT>


İngiliz Financial Times gazetesi, modanın hızına yetişmek isteyen İngiliz giyim şirketlerinin Çin'den Türkiye'ye doğru kaymaya başladıklarını belirtti 

EKONOMİ SERVİSİ 

Financial Times FT , dünyada moda alanında oldukça hızlı bir biçimde yaşanan yeniliklere aynı hızda cevap vermek isteyen İngiliz giyim şirketlerinin yatırımlarını Çin'den Türkiye, Hindistan, Doğu Avrupa'ya kaydırmaya başlamasına neden olduğunu yazdı. 
Perakendeci milyarder Philip Green, gazeteye yaptığı açıklamada, aralık ayından bu yana Çin'den kopmaya başladıklarını ve pazara daha yakın olan Türkiye ve Doğu Avrupa'yla çalışmaya başladıklarını kaydetti. Çin'de kalitenin çok yüksek, fiyatların da çok düşük olduğunu söyleyen Green, ancak Çin'in, pazarın ihtiyaçlarına yeterince hızlı cevap veremediğini ifade etti. 
AT Kearney şirketine göre fiyatlar söz konusu olduğunda Çin tartışmasız lider. Şirkete göre bir bluzun maliyeti Çin'de 6.50 sterlinken aynı bluz Doğu Avrupa'da 7 sterline, Türkiye'de 8 sterline ve İngiltere'de 10 sterline mal oluyor. Ancak taleplere hızlı yanıt vermek söz konusu olduğunda ise liderlik Türkiye'ye geçiyor. Bir sipariş, Çin'den denizyolu ile 22 günde İngiltere'ye ulaşırken şiparişin Türkiye'den gelmesi halinde bu süre 5 güne kadar düşüyor. 

'Yüzde 7.5 büyürüz' 
İstanbul Tekstil ve Hammaddeleri İhracatçıları Birliği İTHİB Başkanı İsmail Gülle, büyük alıcıların Çin'den hayal kırıklığıyla döndüklerini söyledi. Gülle, "Bunu fuarlarda da görüyoruz. İstenilen numunelerde hareketlenme var. Bu yılın ilk yarısında konfeksiyon ve hazırgiyimde yüzde 7.5'lik büyüme bekliyoruz" dedi. 
Ramsey Genel Müdürü Hüseyin Doğan, Çin'in Uzakdoğu'nun üretim üssü olmaya devam edeceğini söyledi. Doğan, Türkiye'nin ise Avrupa'ya yakın olması nedeniyle bu bölgenin en önemli üretim üssü olacağını belirtti. 




</TEXT>
</DOC>
