<DOC>
<DOCNO> 394656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/spor/axspo02.html </URL>
<DATE> 2005/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Anelka'nın yeri garanti 
</HEADLINE>
<TEXT>


Üç yıl sonra yeniden Fransa Milli Takımı'na davet edilen Fenerbahçeli futbolcu, şansını iyi kullandı. Fransız oyuncunun, 2006 Dünya Kupası'na gidecek milli takım kadrosuna girmeyi şimdiden garantilediği ifade edildi 

SAADET ORUÇ DHA 


Nicolas Anelka, milli takım şansını iyi kullandı, Dünya Kupası'na gidecek Fransa Milli Takımı'nın kadrosuna girmeyi şimdiden garantiledi. 
Üç yıllık aranın ardından yeniden milli formaya kavuşan Fransız oyuncu, Martinik'te oynanan maçta Kosta Rika karşısına çıktı, oyunda kaldığı 71 dakikalık sürede bir de gol buldu. Önceki gün de Almanya karşısında ikinci 45 dakikada sahaya çıkan Fenerbahçeli futbolcu, olumlu pasları ve çalışkanlığıyla dikkat çekti. 
Son iki maçta, sakatlığı nedeniyle görev yapmayan Zinedine Zidane de, Anelka'nın milli takıma dönmesinden çok memnun olduğunu söylerken, Fransız basını da yıldız futbolcunun şansını iyi değerlendirdiğini yazdı. 

Fener her yerde 
Öte yandan Fransa'da bir açıklama yapan Anelka, Fenerbahçe taraftarına hayranlığının Kosta Rika maçında bir kez daha arttığını söyledi. Uzun bir aradan sonra ilk kez milli takımla idmana çıktığı Martinik Adası'nda, Fenerbahçeliler'in kendisini yalnız bırakmamasını unutmayacağını söyleyen Anelka, "Binlerce kilometre uzakta, sarı - lacivertli formalı taraftarların bana tezahürat yapması müthişti" dedi. 

Acil önlem planı 

YUSUF KOBAL 

Fenerbahçe Teknik Direktörü Daum, yoğun maç programında daha fazla yararlanmak için son zamanların formsuz oyuncusu Nobre'yi hazırlamaya çalışacak. Alman teknik direktör, Anelka ve Tuncay'ı tercih ettiği için, takımın 11'inden kestiği Brezilyalı golcüyü yeniden kazanmak ve onu maçlarda kullanmak amacıyla yardımcısı Koch'u görevlendirdi. 
Geçtiğimiz sezonlarda Fenerbahçe'nin önemli oyuncularından olan, ancak yedek başladığı maçlarda huysuzluk yapan Nobre'yi tekrar takıma kazandırmak için çabalayacak olan Daum, "Devre arası gönderileceğim" tedirginliğini gidermek için de oyuncusuna güvence verecek. 

Fener yeniden topbaşı yapıyor 

Geçen haftayı Daum'un yardımcısı Koch'un nezaretinde yapılan antrenmanlarla geçiren Fenerbahçe, bir günlük iznin ardından bugün yeniden Vestel Manisaspor maçının hazırlıklarına başlıyor. Sarı - lacivertliler, İsviçre milli maçını izlemeye giden Daum gözetiminde çalışmalara başlayacak. Milli oyunculardan yoksun sürecek çalışmalar, perşembe günü yapılacak toplu antrenmanla ancak raya girecek. Alman çalıştırıcı, takımın tamamlanmasının ardından Vestel Manisaspor karşılaşmasının taktik idmana başlayabilecek. 


</TEXT>
</DOC>
