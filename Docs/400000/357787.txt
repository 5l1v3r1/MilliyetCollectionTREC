<DOC>
<DOCNO> 357787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/yazar/civaoglu.html </URL>
<DATE> 2005/07/03/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Dank 
</HEADLINE>
<TEXT>


Dank edinceye kadar "o kafa"ya vurmaya devam... 
Türk Telekom'un yüzde 55'i, 6 milyar 550 milyon dolara satıldı. 
"Özelleştirmede rekor büyüklük..." 
Toplam değeri 12 milyar dolar dolaylarında. 
Bundan 5 yıl önceki değeri 33 milyar dolardı. 
Yani... Bugünkü değerinin 3 katı. O zaman küresel Telekom fiyatları çok yüksekti. 
Bu sütunda daha önce robot resmini yansıttığım "o kafa", satışı engellemişti. 
Türkiye'ye, sadece Telekom nedeniyle 21 milyar dolar zarar vermiştir. 
Nasrettin Hoca'nın, kaybolan eşeğini bulduğu zamanki sevincini yaşıyoruz. 
......................... 
"O kafa", eğer bu ihaleyi alanlar arasında "Başbakan Erdoğan'ın yakın dostu Berlusconi'nin koruması altındaki İtalyan TİM" Telecom İtaliano Mobile olmasaydı, acaba ne yapıp edip gene tekere çomak sokmaz mıydı "O kafa"yı Aria'nın eski Genel Müdürü ve şimdi TİM adına mücadele eden Türkiye dostu Giuseppe Farina iyi bilir. 
......................... 
"O kafa" neleri engellemedi ki .. 
Özelleştirme büyüklüğünde bir önceki rekoru elinde tutan TAV, Atatürk Havalimanı'nı 18 ayda bitirdi ama ihaleye çıkmak için "o kafa", ihale dosyasını, bakanlık kasalarında, makam odası raflarında 5 yıl bekletti. 
"O kafa", zaten her iyi ve güzele karşıdır. 
Önce televizyona karşı çıktı, sonra Boğaziçi Köprüsü'ne... 
Renkli televizyona ve özel televizyona da karşıydı. 
Özel hastanelere, vakıf üniversitelerine "hayır" kampanyaları yürüttü. 
Türkiye'nin yüz akı olan Ford tesislerinin kurulacağı arazinin verilmemesi için elinden geleni yaptı. 
Gazetelerin ofset baskı yapmasına bile karşıydı. 
Şimdi, yabancıların Türkiye'de ikinci konut almalarına da karşıdır. 
Yabancı sermayeye karşıdır. 
Rekabet ekonomisine karşıdır. 
"Varsıl"da buluşmayı değil, "yokluk" paylaşımını sever. 
Yerel düşünür, küresellikten ürker. 
Küresel düşünüp yerel değerleri korumaktan habersizdir. 
........................... 
Oysa çağımızın gerçeklerini algılaması, içine sindirmesi gerekir. 
Şöyle ki 
- Kişi başına düşen milli geliri 10 bin dolardan aşağı olan ülkelerde, demokrasi çiçeğini yaşatmak zordur. 
Türkiye'nin öncelikli hedefi, fert başına milli gelirini 10 bin doların üstüne çıkarmak olmalıdır. 
2014'e kadar 10 bin dolar çıtasını aşmak, Türkiye'nin AB'ye tam üyeliği için yazılı olmayan fakat asli ölçütlerinden biridir. Fert başına 10 bin dolar milli gelir, gelir adaletine yaklaşan sosyal adalet ve bölgesel kalkınmada dengeler için de gerekli tabandır. Daha aşağı düzeylerde yapılan ayarlamalar, birinden kesip diğerine aktarmak, göz boyamasıdır. 
- Türkiye'nin, bu rakamı yakalamak için yatırıma ve üretime dönüşecek iç kaynakları yetersizdir. 
Dış finans kaynaklarıyla beslenmesi gerekir. 
Ekonomi soğuk algınlığına yakalanınca k rını toparlayıp kaçan yabancı sıcak para değil, gerçek dış yatırımcıya ihtiyaç var. Gerçek ekonomiyi paylaşacak, ateşleyecek dış yatırımcıya... 
Bu da, ya "özelleştirme" ile olur ya da Türkiye'deki özel kesimle ortak olmakla... Yeni yatırımlar yapmakla. 
"O kafa", bunların tümüne engeldir. 
.......................... 
Orta büyüklükte fakat etkin bir TV kuruluşunun -bir kısım hissesini- almak üzere 5 aydır temaslar yapmakta olan bir yabancı sermaye, tam final çizgisine varmışken frene bastı. 
5 ay önce bu televizyon kanalında performans ölçütleri için uygulama süreci saptamışlardı. 
Öngörülenin hayli üstünde sonuçlara ulaştılar. 
Ama... Doğan TV hisselerinin Alman Deutche Bank'a satışının engellenmesi üzerine yeniden hukukçular toplandı. Araştırıyorlar 
"O kafa", acaba mayın gibi bizim dosyamızda da patlar mı 
Sadece onlar değil, Almanya'dan Türkiye'ye yatırım yapmak isteyen yabancı sermaye de, Deutche Bank'tan "kuşkularına" yanıt arıyor. 
Almanya'nın en büyük ve adeta ekonomilere "güven" simgesi olmuş bir bankanın yatırımında "canlı bomba" gibi patlamak için ancak "o kafa" olmak gerekir. 
Kafa ya da kafasızlık... 
Gerçi "Türkiye'de h kimler var" inancındayım ama gene de... Bu yazıları, kafasına dank edinceye kadar sürdüreceğim 



</TEXT>
</DOC>
