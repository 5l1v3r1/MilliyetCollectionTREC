<DOC>
<DOCNO> 359750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/magazin/amag.html </URL>
<DATE> 2005/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanyollar 'Şımarık'la göbek attı 
</HEADLINE>
<TEXT>


Avrupa'nın en önemli 3 festivalinden biri olan 'La Mar de Musicas'da sahne alan Sezen Aksu, 1500'ü aşkın izleyiciyi 'oynattı' 

MEHMET ÇİFTÇİ DHA 

İspanya'nın Cartagena kentinde düzenlenen 'La Mar de Musicas' festivalinde sahne alan Sezen Aksu, İspanyollara müthiş bir gece yaşattı. 1500 kişilik amfitiyatro tıklım tıklım doluydu. İzleyicileri İspanyolca "hoş geldiniz" diye selamlayan Aksu, 2 saate yakın sahnede kaldı. 

3 kez çağrıldı 
Aksu, İspanya'da da ünlenen 'Şımarık' şarkısını müzikseverlere armağan ederek onlarla göbek attı. 
Konser sonrasında yoğun istek üzerine 3 kez sahneye dönen sanatçıya izleyiciler alkış ve danslarıyla eşlik etti. 
Aksu adına açılan standda sanatçının hayatını anlatan kitap kısa sürede tükenirken, CD'leri büyük ilgi gördü. 

'Ortak kültürün kanıtı' 
Konseri izleyenler arasında Türkiye'nin Madrid Büyükelçisi Volkan Vural da vardı. "Festival, Türkiye'nin kimlik ve kültürünün sorgulandığı bir Avrupa'da, ortak kültüre sahip olduğumuzun en güzel bir kanıtı oldu" diyen Vural, konserle ilgili şunları söyledi 
"Aksu müthişti. Bir Türk divası olarak takdim edildi. Konserin en etkileyici anı 'Türkçe bilmeseniz de beni çok iyi anladığınıza inanıyorum. Çünkü kalplerimiz aynı dili konuşuyor' demesiydi. Salon alkıştan yıkıldı. Ayrıca 14 yaşındayken sözlerini bilmeden öğrendiğini söylediği 'poron pon pero' şarkısı da çok etki yaptı. Herkes ayakta beraber söyledi." 

İşte festivaldeki diğer sanatçılar 

Bu yıl tamamen Türk sanat ve kültürüne adanan ve Neyzen Kudsi Ergüner ile Burhan Öçal'ın sahne aldığı festivaldeki diğer sanatçılar 
Bu akşam Erkan Oğur ile İsmail H. Demircioğlu 
13 Temmuz Galata Mevlevihanesi 
15 Temmuz Mercan Dede 
17 Temmuz Aynur 
19 Temmuz Kardeş Türküler 
20 Temmuz Ömer Faruk Tekbilek 
23 Temmuz Harem 


</TEXT>
</DOC>
