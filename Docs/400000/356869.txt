<DOC>
<DOCNO> 356869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/spor/spo05.html </URL>
<DATE> 2005/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolun efendisi 4-1 
</HEADLINE>
<TEXT>


Konfederasyon Kupası finalinde Brezilya karnavalı vardı. Son Dünya Şampiyonu, Arjantin karşısında şov yaptı, Adriano 2 , Kaka ve Ronaldinho'nun golleriyle farklı zafere imza attı 


Mini Dünya Kupası olarak gösterilen 7. FIFA Konfederasyon Kupası'nın finalinde mutlu sona Brezilya ulaştı. 
Almanya'nın Frankfurt kentindeki zorlu randevuda Arjantin ile karşılaşan Brezilya, rakibini adeta sahadan sildi. Kupayı ikinci kez müzesine taşıyan Sambacılar, böylece üç hafta önce 3-1 yenildiği rakibinden rövanşı da aldı. Brezilya, yıldız oyuncuları Adriano 11 ve Kaka'nın 16 golleriyle ilk yarıyı 2-0 önde geçti. Sambacılar, ikinci yarıda da sahadaki şovunu sürdürüp, Ronaldinho 47 ve yine Adriano'yla 63 4-0 üstünlüğü yakaladı. Arjantin tek sayısını 65'te Pablo Aimar'ın ayağından kazandı. Son Dünya Kupası'nın sahibi, böylece 1997'de Suudi Arabistan'daki organizasyondan sonra ikinci kez Konfederasyon Kupası'nı müzesine götürme başarısını gösterdi. 

Almanya üçüncü 
Kupadaki diğer mücadelede ise normal süresi 3-3 biten maçta uzatma bölümünde Meksika'ya Ballack'ın attığı golle 4-3 üstünlük sağlayan Almanya üçüncülüğü elde etti. 

Maçın karnesi 
HAKEMLER Lubos Michel, Slysko Roman, Balko Martin Slovakya 
BREZİLYA Dida 7 - Cicinho 6 D.Maicon Dk.87 , Lucio 7 , R.Junior 8 , Gilberto 7 - Emerson 7 , Kaka 8 Renato Dk.86 , Ze Roberto 7 , Ronaldinho 8 - Robinho 8 J.Pernambucano Dk.90 , Adriano 8 
ARJANTİN German Lux 6 - J.Zanetti 5 , Coloccini 5 , Heinze 6 , Placente 6 - Bernardi 6 , Cambiasso 5 P.Aimar Dk.56 6 , Riqulme 7 , Sorin 6 - Delgado 5 Galletti Dk.81 , Figueroa 5 C.Tevez Dk.72 5 
GOLLER Adriano 11 ve 63 , Kaka 16 , Ronaldinho 47 , Aimar 65 
SARI KARTLAR Ronaldinho Brezilya , Coloccini, Sorin, Cambiasso, Aimar Arjantin 

Ciddiyeti yeter 

Kritik KAAN BORA 

Kaka, Ronaldinho, Robinho, Adriano, Lucio ve hatta Cicinho... Bir futbolsever Allah'tan, ülkesinin milli takımı için başka kimi ister Brezilya dün futbol sahalarındaki en büyük rakibi karşısında sadece Konfederasyon Kupası'nı kazanmadı, aynı zamanda çok anlamlı ve muhteşem bir zafer elde etti. Çünkü Arjantin Dünya Futbolu'nda Brezilya'ya üstünlük sağlayan tek takımdı. "El Classico" diye tanımlanan ezeli rekabette düne kadar 34-33 Tangocular öndeydi. Ama sambacılar hem futbol, hem skor olarak ezdikleri rakibinin elinden bu unvanı aldılar. 
Parreira, turnuvada kullandığı ideal kadroyu sahaya sürmüştü. Arjantin'de ise iki sürpriz isim on birde başladı. Cezalı Saviola'nın yerine oynaması beklenen Tevez yoktu, Delgado vardı sahada... Plecente'de Almanya'da ilk kez forma şansı buldu finalde... Mücadelenin ilk 10 dakikası iki pehlivanın birbirine el ense çekmesi şeklinde geçti. Adriano bu karşılıklı denemelere fazla dayanamadı ve Arjantin'e ilk darbeyi vurdu. Interli yıldız önünü boşalttığı zaman gerçekten durdurulması imkansız bir silaha dönüşüyor. Kaka mükemmel bir plaseyle Lux'u avlayıp maçı daha 17. dakikada kopma noktasına getirdi. Önce Ronaldinho, ardından Adriano "İkinci yarıya neden olmasın" ümidiyle çıkan Tangocuları bitiren darbeleri vurdu. Ancak bu iki isim kadar Cicinho da bu iki yıldıza attırdığı gollerdeki katkısıyla artık milli takımda Cafu'nun devrinin kapandığını gösterdi. 
Grup maçlarında pek iyi gözükmeyen Brezilya, Almanya'da Arjantin karşısında işi ciddiye aldığı zaman neler yapabileceğini ve neden Dünya'nın en büyüğü olduğunu dün gece ispatladı. 


</TEXT>
</DOC>
