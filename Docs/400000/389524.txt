<DOC>
<DOCNO> 389524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sonsiy03.html </URL>
<DATE> 2005/10/25/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Diyanet Yatarak Kur'an okunabilir 
</HEADLINE>
<TEXT>

     Diyanet İşleri Başkanlığı, saygısızlık kastı yoksa yatarak Kuran okumakta bir sakınca bulunmadığına işaret etti. 
     Diyanet, Kuran-ı Kerim’i okumak isteyen kimsenin abdest alıp kıbleye doğru oturarak okumasının, Kuran’a saygının bir ifadesi olduğuna değindi. Başkanlık, Kuran’da, ayaktayken, otururken ve "yanları üzerine yatarken" Allah’ı anmanın tavsiye edildiğini ve herhangi bir saygısızlık kastı olmaksızın, yatarken Kuran okumak ve dinlemekte sakınca olmadığını ifade etti. 
     "KURAN’I LATİN HARFLERİYLE OKUMAYIN" Kuran-ı Kerim’in Arapça olduğunu anımsatan Diyanet, kullanılmakta olan Latin alfabesinde yer alan harflerin Arapça’daki bütün sesleri karşılamadığını belirtti. Diyanet, bu nedenle bir takım özel harf ve işaretler kullanılmadan, Kuran-ı Kerim’in Latin alfabesiyle eksiksiz ve doğru olarak yazılması ve hatasız okunmasının mümkün olmadığına dikkat çekti. 
     Diyanet, "’Transkripsiyon’ denilen özel harf ve işaretler ise, Arap harflerini bilmeyenler için bir anlam taşımaz. Bu itibarla Latin harfleriyle yazılmış Kuran-ı Kerim’i doğru ve düzgün okuma imkanı olmadığından, bu harflerle yazılan Kur’an’ı okumak uygun değildir. Arap harflerini bilmeyen kişilerin, ezbere bildikleri sureleri ve yüzünden de Kur’an’ın mealini okumaları daha isabetli olur" dedi. 
     
</TEXT>
</DOC>
