<DOC>
<DOCNO> 395978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/yasam/yas02.html </URL>
<DATE> 2005/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Filme hürmet etmeyenleri kovdum' 
</HEADLINE>
<TEXT>


Ara Güler Fotoğrafa hoyrat davrananlara tahammülüm yok. Hayat'ta filme hürmetsizleri kovdum 


Türk fotoğrafının 'duayeni' Ara Güler, geçtiğimiz günlerde, Cumhurbaşkanlığı Kültür ve Sanat Ödülü'nü Cumhurbaşkanı Ahmet Necdet Sezer'in elinden aldı. Devlet sanatçılığına karşı olduğunu, bu kavramın ancak komünist ülkelerde bulunduğunu belirten Güler, aldığı ödülün ise devlet sanatçılığının üzerinde olduğunu belirtti. 
Filmlere, fotoğraflara hoyrat davrananlara tahammül edemediğini vurgulayan Güler, matbaalara filmlerini şu notla gönderdiğini anlattı 
"Elinizdekiler Ara Güler fotoğrafıdır. Çay, kahve, gazozla fotoğraflara yaklaşılmaz, civarında yemek yenmez ve içki içilemez, fotoğraflar ıslak veya sıcak yere konulamaz, üzerine öksürülemez, ıslak veya pis ellerle tutulamaz, yakınında sigara içilemez ve yüksek sesle konuşulamaz." 
Güler, "Hayat mecmuasında çalışırken bir sürü adamı 'filme hürmetsizlik' suçundan kovdum" dedi. Fotoğrafın çok önemsenmediğini belirten Güler, "Bir romancı geliyor, fotoğrafımı çek diyor. Ben ona 'Sen de yazarsın benim bir romanımı yaz' diyor muyum " dedi. 


</TEXT>
</DOC>
