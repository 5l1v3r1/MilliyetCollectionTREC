<DOC>
<DOCNO> 368028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/soneko18.html </URL>
<DATE> 2005/08/08/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Paranın dolaşım oranı yavaşlıyor... 
</HEADLINE>
<TEXT>

     Piyasaların nabzını ölçmede önemli bir gösterge olarak kabul edilen paranın dolaşım oranı yavaşlıyor. Mayıs ayı ortalamasında 3.57’ye yükselen, haziranda ise 3.27’ye gerileyen paranın dolaşım oranı, temmuzda da azalmaya devam ederek 3.11’e geriledi. 
     ANKA’nın Merkez Bankası verilerinden yaptığı belirlemeye göre, temmuz ayında Elektronik Fon Transferi EFT -Elektronik Menkul Kıymet Transferi EMKT sisteminden yapılan toplam ödemeler 665.23 milyar YTL oldu. Toplam ödemeler bir önceki aya göre yüzde 10.6 arttı. 
     Merkez Bankası’ndan EFT-EMKT’ye çıkan para miktarı da geçen ay yüzde 16.3 artarak 213.68 milyar YTL’ye yükseldi. 
     
     PARANIN DOLAŞIM ORANI 
     Paranın dolaşım oranı ise azalıyor. Bu yıl ocakta 3.11 olan, şubat ayı ortalamasında 3.72’yle son dönemin en yüksek düzeyine çıkan paranın dolaşım oranı, izleyen dönemde azalarak martta 3.52’ye, nisanda 3.02’ye inmişti. Mayısta yeniden artarak 3.57’ye yükselen sözkonu oran, haziran ortalamasında 3.27’ye gerilemişti. Temmuzda da azalmaya devam eden paranın dolaşım oranı, ay ortalamasında 3.11 düzeyinde oluştu. 
     Söz konusu oran 5 Temmuz’da 4.22’yle ay içindeki en yüksek, 22 Temmuz’da ise 2.75’le en düşük düzeyinde gerçekleşti. 
     EFT-EMKT sisteminden yapılan ortalama ödemelerin, Merkez Bankası’ndan EFT-EMKT’ye çıkan ortalama para miktarına bölünmesiyle hesaplanan söz konusu oranın düşüklüğü piyasalardaki durgunluğu, yüksekliği ise canlanmayı ifade ediyor. 
     
     1999’DA 4.75’E KADAR ULAŞMIŞTI 
     Paranın dolaşım oranı, 1999’da 4.75’le en yüksek düzeyine yükselmişti. İzleyen dönemde azalan söz konusu oran, 2000 yılı ortalamasında 4.31, 2001 yılında 2.57, 2002 yılında 2.47, 2003 yılında 2.39, 2004 yılında ise 2.62 olmuştu. 
     
</TEXT>
</DOC>
