<DOC>
<DOCNO> 361817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/spor/spo05.html </URL>
<DATE> 2005/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu kale yıkılmaz 
</HEADLINE>
<TEXT>


Kalede Buffon, önünde Avrupa'nın sayılı stoperleri Cannavaro ve Thuram. Onları orta sahadan Emerson destekliyor. Mevkisinin en iyisi Vieira'nın da gelişiyle Juventus'un gol yemesi iyice zorlaştı 

HABER YORUM - KAAN BORA 


Avrupa'da yeni futbol mevsiminin başlamasına az bir süre kala takımlar transfer çalışmalarını sürdürüyorlar. Hareketsiz geçen yaz döneminin en flaş transferini Juventus gerçekleştirdi. Arsenal'den 20 milyon Euro karşılığında Patrick Vieira'yı renklerine bağlayan Siyah - Beyazlılar yararlılık açısından bakıldığında da kendilerine maksimum fayda sağlayacak bir oyuncuyla kadrolarını güçlendirdiler. Arsenal formasını giydiği 9 sezon boyunca sayısız başarı kazanan Fransız yıldız, takımının en kilit oyuncusuydu. Arsene Wenger'in taktik anlayışının en önemli parçası olan Senegal asıllı ön libero mevkiinin de en dünyadaki sayılı isimlerinden biri olarak kabul ediliyor. 

Ustanın elinde 
Vieira, çalıştırdığı her takımda defansif kurgudaki başarısıyla ön plana çıkıp, zaferlere uzanan Fabio Capello için de bulunmaz hint kumaşı niteliğinde bir oyuncu. Capello'nun Roma'sı iki sezon önce ligi 2. bitirmesine rağmen 34 maçta 19 gol Maç başına 0.55 ort. yerken, geçen sezon da Juventus 38 karşılaşmada 27 gol Maç başına 0.71 ort. kalesinde gördü. Burada ortalamanın biraz daha arttığı görülse de özellikle Juve'nin San Siro'da Milan'ı 1-0 yendiği maç gözönüne alındığında futbolseverler Capello'nun rakibe tek pozisyon bile vermeyen müthiş savunma anlayışını hatırlayacaktır. 

Rakipler zorlanacak 
Son iki sezonda Capello'nun görev aldığı takımlar 72 lig maçın sadece ikisinde ikiden fazla gol yedi. Zaten kolay kolay gol yemeyen Siyah - Beyazlılar'ın kadro yapısına Vieira'nın da eklenmesiyle rakiplerin kaleyi görmesi bile zorlaşacak. Öyle bir takım düşününki, dünyanın en pahalı kalecisi Buffon, önündeki iki süper stoperi Thuram ile Cannavaro... Onları destekleyen Emerson ve şimdi de ön liberonun en iyisi kabul edilen Vieira... Gelecek sezon Juventus'a karşı mücadele edecek takımlara gerçekten çok zorlanacaklar. 

Yine yolları kesişti 
Capello, 1995'te Milan'ı çalıştırdığında henüz 20 yaşında bir çaylak olan Vieira'nın o zaman belki farkına varamamıştı ama şimdi ondan çok yararlanacak. 
Vieira iki süperstar Michel Platini ve Zinedine Zidane'ın bir simgeye dönüştüğü Juventus tarihine damga vuran 3 numaralı Fransız yıldızı olmaya aday. 
Tabii akılları kurcalayan en önemli sorulardan biri de Arsenal'in Vieira'nın boşluğunu nasıl dolduracağı ve Arsene Wenger'in onsuz bir hayata nasıl alışacağı... 


</TEXT>
</DOC>
