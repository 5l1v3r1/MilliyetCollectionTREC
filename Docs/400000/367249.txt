<DOC>
<DOCNO> 367249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/yasam/ayas.html </URL>
<DATE> 2005/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Eda ve annesini sanki ölüm çağırdı 
</HEADLINE>
<TEXT>


Baba Trabzonspor maçını seyrediyordu. Sıcaktan bunalıp çay içmeye çıktılar. Dönüşte kestirme yolu kullandılar. Karşıdan gelen bir araca yol verdikleri anda bomba patladı... 

GÖKHAN KARAKAŞ, BURCUM DEVREZ İstanbul 

Pendik'te, dün gece meydana gelen patlamada hayatını kaybeden 22 yaşındaki Eda Muslu ile annesi Hatice Muslu'nun bir dizi korkunç tesadüfün kurbanı oldukları ortaya çıktı. 
Evde baba Halil Muslu, Trabzonspor - A. Famagusta karşılaşmasını izliyordu. Sıcaktan bunalan anne Hatice Muslu 45 , 'Bir yerlerde çay içelim' dedi. 
Bunun üzerine ağabey Can Muslu, arkadaşı Umut Barış Müftaki, annesi ve kız kardeşi Eda'yı alarak, otomobiyle dışarı çıktı. 1 kilometre uzaklıktaki bir çay bahçesine gittiler. Dönüşe geçtiklerinde direksiyonda ağabey Muslu, yanında arkadaşı Müftaki, arkada ise anne ve Eda oturuyordu. 
Ağabey Muslu, dönüşte kestirme yolu tercih etti. Çiğdem Sokak'tan İhsan Uygur Caddesi'ne girmeye hazırlanırlarken, karşıdan bir otomobil geldi. Ağabey Muslu yol vermek için otomobili kenara çektiği sırada büyük bir patlama sesi duyuldu. Eda ve annesi olay yerinde can verirken, ağabey Muslu ve Müftaki ile yoldan geçen Emine ve Seyit Ekşioğulları yaralandılar. 

Emniyet Kesin bomba 
Emniyet yetkilileri ise, patlamaya bir bombanın yol açtığını açıkladılar. 
Tahrip gücü yüksek bombanın zaman ayarlı C-4 tipi plastik patlayıcı olma ihtimali üzerinde durulurken, bu tür bombanın özellikle PKK tarafından kullanıldığı belirtildi. Polis, teröristin bombadan kurtulmak için çöpe atma ihtimalini de göz önünde bulunduruyor. 
Öte yandan patlamada yaralanan Emine ve Seyit Ekşioğulları'nın da durumunun iyi olduğu bildirildi. 

ÖSS'den 336 puan almıştı 

Pendik sahilindeki Çitlembik Kafe'de arkadaşlarıyla buluşan Eda Muslu, keyifli bir sohbetin ardından eve dönerken yolda annesiyle ölüme yakalandı. Liseyi dışarıdan bitiren Eda, 2 yıldır üniversite sınavına hazırlanıyordu. Bu yıl ÖSS'de 336 puan almış, tercihini Marmara Üniversitesi İşletme Bölümü'nden yana kullanmıştı. 

PKK'dan bombacılara talimat 
Yabancı turiste zarar vermeyin 

PKK'nın Kandil Dağı'ndaki lider kadrosunun Türkiye'de bombalı saldırılara girişen teröristlere, hedef seçimini yaparken "yabancılara zarar verilmemesine özen gösterilmesi" yolunda bir talimat verdiği ortaya çıktı. Alınan bilgilere göre, özellikle tatil yörelerine yönelen bombalı saldırıların planlanması aşamasında yabancı turistlerle Türk vatandaşları arasında ayırım gözetiliyor. 
Planlamada stratejik hedef, Türkiye'nin turizmine darbe vurmak, ama bunu turistlerin mal ve canına zarar vermeden yapmak şeklinde belirleniyor. PKK, can kaybı olduğu takdirde vatandaşı ölen ülkenin tepkisini üzerine çekmek istemiyor. 
Buna karşılık, yaklaşık 3 hafta önce, 16 Temmuz'da Kuşadası'nda bir İngiliz, bir İrlandalı ve 3 Türk'ün öldüğü patlamanın, PKK'lı teröristin yaşadığı bir paniğin sonucu olduğu ortaya çıktı. 
Buna göre, üzerinde patlayıcı ile minibüse binen terörist, bombayı bırakmak üzere farklı bir istikamete gitmekteyken, yolda ileride arama yapıldığını fark edince panikledi ve patlayıcıyı minibüste bırakarak indi. Bombanın patlaması, 25- 30 yaşlarındaki esmer, bıyıksız bir erkeğin minibüsten inmesinden sonra gerçekleşti. Saldırıda Ufuk Yücedeniz, Eda Okyay, Deniz Tutum, İngiliz Hellen Louise Bennett ve İrlandalı Tana Whalen hayatlarını kaybetti. 
PKK, buna karşılık, önceki günkü son eyleminde mek n olarak Pendik'i seçerek herhangi bir yabancı turistin zarar görmesini önlemiş oldu. 


</TEXT>
</DOC>
