<DOC>
<DOCNO> 357705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/son/sontur23.html </URL>
<DATE> 2005/07/02/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
İznik'te uyuşturucu operasyonu... 
</HEADLINE>
<TEXT>

     Bursa’nın İznik İlçesi’nde, bir otomobilde 10 kilogram eroin ele geçirildi. Olayla ilgili 3 kişi gözaltına alındı. 
     Alınan bilgiye göre, Bursa Emniyet Müdürlüğü Kaçakçılık ve Organize Suçlar Şubesi ile İznik Emniyet Müdürlüğü ekipleri, istihbarat çalışması sonucunda, dün Ankara’dan itibaren takibe aldıkları 34 VM 1913 plakalı otomobili İznik’teki bir benzin istasyonu yakınında durdurdu. 
     İznik Emniyet Müdürlüğü’ne götürülen otomobilde, Bursa Emniyet Müdürlüğü Narkotik Büro Amirliği’nin "Dingo" adlı polis köpeğinin yardımıyla arama yapıldı. Arama sırasında Dingo’nun gösterdiği yakıt deposu, kaportacı çağrılarak açtırıldı. 
     Depoda, özel olarak yapılmış bölümde 10 kilogram eroin ele geçirildi. Otomobilde bulunan, kimlikleri açıklanmayan 3 kişi gözaltına alınarak Bursa’ya götürüldü. 
     
</TEXT>
</DOC>
