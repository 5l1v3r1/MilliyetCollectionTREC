<DOC>
<DOCNO> 370323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/sonspo36.html </URL>
<DATE> 2005/08/16/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Fenerbahçeli Servet'in sakatlığında ilginç bir bulguya rastlandı 
</HEADLINE>
<TEXT>

     Aşil tendonundaki sakatlığı nedeniyle bir süredir Almanya'da tedavi gören Fenerbahçeli futbolcu Servet Çetin'in durumunda gelişme görülmemesine, boğazındaki bir bakterinin neden olduğu bildirildi. 
     Kulübün internetteki web sitesinde yapılan açıklamada, yoğun tedaviye rağmen sarı-lacivertli oyuncunun iyileşmemesinin nedenini araştıran doktorların ilginç bir bulguya ulaştığı belirtildi. 
     Servet'in boğazına yerleşen bir bakterinin vücut direncini düşürdüğü ve aşil tendonunun tedavisinde kullanılan ilaçların etkisini ortadan kaldırdığı sonucuna ulaşıldığı ifade edildi. 
     Futbolcunun İstanbul'a dönüş tarihi, bugün bir başka hastanede yapılacak bir dizi testin ardından, 18 Ağustos Perşembe günü çıkacak rapor sonucunda belli olacak. 

     
</TEXT>
</DOC>
