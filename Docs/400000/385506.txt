<DOC>
<DOCNO> 385506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/soneko52.html </URL>
<DATE> 2005/10/10/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
TİM Başkanı Polar kumaşlarla ilgili iddialar asılsız 
</HEADLINE>
<TEXT>

     Türkiye İhracatçılar Meclisi TİM Başkanı Oğuz Satıcı, ''Türkiye menşeli polar kumaşta kanserojen boya kullanıldığı gerekçesiyle AB ve ABD sağlık örgütleri tarafından satışının yasaklandığı'' yönündeki iddiaların, asılsız ve sektörü karalamaya yönelik olduğunu bildirdi. 
     Satıcı, basında gündeme gelen ve sanal ortamda elektronik posta e-mail olarak dolaşan, ''Kaliforniya Berkeley Üniversitesi tarafından yapılan araştırmalar sonucunda Türkiye'de üretilen polar kumaşların üretiminde kanserojen etki yapan boyar maddeler kullanıldığı gerekçesiyle, Amerika ve Avrupa Sağlık Örgütleri tarafından satışının yasaklandığı'' yönündeki iddialar konusunda açıklama yaptı. 
     TİM'in internet sitesinde yayımlanan açıklamada, söz konusu haberin, ''tamamen asılsız ve sektörümüzü karalamaya yönelik bir girişim olduğu düşünüldüğü'' belirtilerek, haberde kaynak olarak belirtilen Kaliforniya Berkeley Üniversitesi ile ABD ve AB Sağlık Örgütleri'nin ilgili web sayfalarında da böyle bir bilgi olmadığı vurgulandı ve söz konusu kurumların web adresleri verildi. Başta ABD resmi gümrük sitesi, ABD Tekstil ve Konfeksiyon Ofisi, ABD resmi gazetesi niteliğindeki Federal Registe web sitelerinde, ayrıca AB Komisyonu Sitesi'nde de bu yönde bir bilgi olmadığı belirtilen açıklamada, şu bilgiye yer verildi 
     ''Ayrıca, polar kumaşlarda kullanılan boyar maddeler diğer sentetik kumaşlardan farklı değildir. Bu nedenle herhangi bir kanserojen boya iddiası söz konusu olduğunda yalnızca polar kumaşlardan yapılan giysilerin değil tüm sentetik kumaşlardan yapılan giysilerin aynı tehlikeyi taşıyor olması gerekmektedir. Bunun için herhangi bir kurum ya da örgüt tarafından alınan böyle bir önlemin polar kumaşlarla sınırlı tutulması gerçekçi değildir.'' Satıcı, açıklamasında, ''Bazı Boyar Maddelerin İthaline İlişkin Tebliğ'' ve Sağlık Bakanlığı'nın 1994'de yayımladığı genelge ile kanserojen etkisi olan boyar madde ve aminlerin yurtiçinde deri, tekstil ve hazır giyim üretiminde kullanımı ve bunların ithalatının yasaklandığını hatırlattı. 
     
     DTÖ'YE BİLDİRİM GEREKLİ 
     Herhangi bir Dünya Ticaret Örgütü DTÖ üyesi ülkenin diğer bir DTÖ üyesi ülkenin mallarına yönelik bir önlem almak istediğinde bunu DTÖ'ye ve önlem almak istediği üye ülkeye bildirmek durumunda olduğuna da dikkati çeken TİM Başkanı Satıcı, şöyle devam etti 
     ''Konuyla ilgili olarak bugüne kadar ABD ve AB'nin önlem talebine yönelik ulaşmış bir bilgi bulunmamaktadır. Kaynağı doğru bir şekilde belirlenemeyen bu haberin basınımızca, kamuoyumuzca ve ilgili tüm çevrelerce dikkate alınmaması ve Türk tekstil ve konfeksiyon sektörünü karalamaya yönelik bu girişime alet olunmaması önemle rica olunur.'' 
     
</TEXT>
</DOC>
