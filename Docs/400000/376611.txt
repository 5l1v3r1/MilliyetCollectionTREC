<DOC>
<DOCNO> 376611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/spor/spo07.html </URL>
<DATE> 2005/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Komşu'ya piyango 1-2 
</HEADLINE>
<TEXT>


Kazakistan karşısında 53. dakikada yediği şok golle mağlup duruma düşen Yunanistan, beraberliği güçlükle sağladı, ancak 90 3'te galibiyete ulaştı. Ev sahibi ilk puan fırsatını kaçırdı 


Dünya Kupası elemelerinde Milli Takımımız ile aynı grupta ikincilik mücadelesi veren Yunanistan, Kazakistan deplasmanında uzatma dakikalarında bulduğu 'altın' golle güldü. 
Grupta beraberliği bile bulunmayan zayıf Kazakistan önünde ilk yarıyı golsüz kapatan Yunanistan, 53. dakikada Zumaskaljev'in şok golüyle yenik duruma düştü. Savunmaya çekilen rakibi önünde büyük bir baskı kuran konuk ekip, sonunda aradığı gole, 78. dakikada Giannakopoulos'un ayağından kavuştu. 
Karşılaşmanın bu skorla biteceği beklenirken, beş dakikalık uzatma bölümünün 3. dakikasında Liberopoulos Yunanistan'ı zafere taşıyan golü attı. Rumen hakem Tudor, Kazakistan'da 87'de Karpovich ve 90 4'te Rodinov'a kırmızı kart gösterdi. Yunanistan bu galibiyetle, grupta ikincilik iddiasını sürdürdü. 

İngiltere vuruldu 1-0 

2006 Dünya Kupası elemelerinde 6.Grup'ta yer alan İngiltere, ilk yenilgisini Kuzey İrlanda'dan aldı. Avusturya'nın deplasmanda Azerbaycan ile golsüz berabere kalmasıyla ikinciliği garantileyen İngiltere, 74'te Healy'nin ayağından yediği golle 33 yıl sonra K.İrlanda'dan 1-0 mağlup ayrıldı. 4.Grup'ta Zidane'lı Fransa, İrlanda'yı Henry'nin tek golüyle geçerek yarım asır sonra Dublin'de güldü. 3.Grup'ta Rusya, evinde lider Portekiz ile 0-0 berabere kalarak fırsat tepti. En farklı skoru ise San Marino'yu 8-0 yenen Belçika aldı. 

Danimarka farkı 6-1 

İRFAN KURTULMUŞ 

2.Grup'ta play - off mücadelesi veren Danimarka, Gürcistan engelini 6 - 1'lik skorla rahat geçti. Khizanishvili'nin 19. dakikada kırmızı kart görmesiyle 10 kişi kalan zayıf rakibi karşısında zorlanmayan Danimarka'nın gollerini Jensen, Poulsen, Agger, Tomasson ve Larsen 2 attı. Konuk Gürcistan'ın tek sayısını ise penaltıdan Demetradze kaydetti. 
Teknik Direktör Morten Olsen, "Bu galibiyete sevinmek zor. Maça çıkmadan önce Türkiye'nin 1-0 önde olduğunu bilmemize rağmen futbolcularım mükemmel oynadı. Ukrayna - Türkiye maçını izlemedim, bu yüzden yorum yapamam. Türkiye'nin, çok deneyimli bir takım olduğu için deplasmanda Arnavutluk'u yeneceğine inanıyorum. Şansımız çok az. Fakat son iki maçta kendi taraftarımız ve diğerlerine iyi takım olduğumuzu göstermeliyiz. Ama grupta sürpriz de olabilir" dedi. 


</TEXT>
</DOC>
