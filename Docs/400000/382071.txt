<DOC>
<DOCNO> 382071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sonyas16.html </URL>
<DATE> 2005/09/27/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Türkiye'nin ilk otomotiv mühendisliği bölümü açılıyor 
</HEADLINE>
<TEXT>

     Türkiye’de ilk kez Ankara Hacettepe Üniversitesi bünyesinde açılan Otomotiv Mühendisliği Bölümü, eğitime Ekim ayında başlayacak. 
     Bu yıl açılan ve 30 öğrencinin kabul edildiği bölüme, Almanya’daki Esslingen Üniversitesi ve Mercedes Aksaray Fabrikası destek veriyor. 
     Hacettepe Üniversitesi Mühendislik Fakültesi Dekanı Prof. Dr. H. 
     Selçuk Geçim, AA muhabirine yaptığı açıklamada, Türkiye’de, otomotiv sektörünün geliştiğine dikkat çekerek, Türkiye’nin otomotiv ihracatının 10 milyar dolar gibi bir rakama ulaştığını söyledi. 
     Bu nedenle böyle bir bölüme gereksinim duyulduğunu kaydeden Geçim, "Otomotiv sektöründe öne çıkmış ülkelerdeki durum nedir diye baktık. 
     Özellikle Almanya’da yapılan araştırmalar sonucunda, Türkiye’de otomotiv mühendisliği bölümüne ve otomotiv mühendislerine belli bir ihtiyaç olduğunu gördük" dedi. 
     Güney Kore’nin de otomotiv sektörüne Türkiye ile aşağı yukarı aynı yıllarda girdiğini hatırlatan Geçim, şimdi her yerde bu ülkenin markalarının olduğunu, her şeyden önce yetişmiş insanın gerektiğini kaydetti. 
     Prof. Dr. Geçim, Türk otomotiv endüstrisinin kendi tasarımını yapacak düzeye erişmediğini belirterek, şöyle konuştu 
     "Örneğin bir otobüs fabrikasında, güçlü motorlar hala dışardan geliyor. Burada yapılan kısım çok fazla değil. Birtakım tasarımların da yapılabiliyor olması lazım. Bu da bilgi, deneyim gerektiriyor. 
     Rekabete dayanma gücünüzün olmasını gerektiriyor. Onun için de uzmanlaşmış insanlar lazım." 
     
     ALMANYA’DAN DESTEK 
     Mercedes’in projeye destek olduğunu vurgulayan Geçim, para yardımı ve bölümün labaratuvarlarında kullanılacak bazı teçhizatın firma tarafından sağlanacağını bildirdi. 
     Geçim, öğrencilerin yaz aylarında Mercedes’in Aksaray’daki fabrikasında staj yapacağını, konaklamayı ise Aksaray yerel yönetiminin sağlayacağını söyledi. 
     Almanya’daki Esslingen Üniversitesi ile de işbirliği içinde olacaklarını bildiren Geçim, şunları kaydetti 
     "Esslingen Üniversitesi Otomotiv Mühendisliği Bölümü, genellikle Mercedes’e araştırma ve geliştirme yapıyor. Üniversite öğretim üyeleri bize yardımcı olacak, zaman zaman buraya gelecek ve dersler verecekler. Mercedes’in bize sağladığı maddi yardımla da 3 öğretim üyemizi birer yıllığına Almanya’ya göndereceğim. Esslingen Üniversitesi’nde ve Mercedes tesislerinde deneyim kazanacaklar." Prof. Dr. Geçim, Otomotiv Mühendisliği’nde tasarım yapılacağını, üretime koyacak ve yönetecek insanların yetiştirilmesini hedeflediklerini ifade ederek, işin temelinin makina ve elektronik mühendisliğine dayanacağını söyledi. 
     Bölümde, Almanca ve İngilizce olmak üzere 2 yıl hazırlık sınıfı olacağın dile getiren Geçim, "Eğitim İngilizce yapılacak. Uzun bir staj dönemi olacak, öğrencinin 3 yaz tatili var, biz üçünü de değerlendirmek istiyoruz" dedi. 
     Geçim, yarın da üniversitenin Beytepe Kampüsü’nde, para ve eğitim için gerekli aletler için yapılacak hibe konusunda Mercedes ile bir protokol imzalayacaklarını kaydetti. 
     Hacettepe Üniversitesi Otomotiv Mühendisliği Bölümü, ilk yılında 359.037 sayısal taban puanıyla 30 öğrenci aldı. 
     
</TEXT>
</DOC>
