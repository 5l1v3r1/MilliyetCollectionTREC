<DOC>
<DOCNO> 382343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sontur04.html </URL>
<DATE> 2005/09/28/ </DATE>
<TIME> 03.20 </TIME>
<AUTHOR>  </AUTHOR>
<HEADLINE>
Antalya'da gıda güvenliği eylem kurulu toplandı... 
</HEADLINE>
<TEXT>

     Antalya’da Gıda Güvenliği Eylem Kurulu toplantısı yapıldı. 
     İl Tarım Müdürlüğü’nde düzenlenen Gıda Güvenliği Eylem Kurulu toplantısına katılan Vali Alaaddin Yüksel, ilde yapılan gıda denetimlerinin sadece Antalya’da yaşayan vatandaşları değil, tatil amacıyla Antalya’ya gelen binlerce kişiyi de ilgilendirdiğini söyledi. 
     Yüksel, dün gazetelerde yer alan bir habere değinerek, şunları söyledi 
     "Antalya bu noktada dünyanın dört bir tarafından ülkemize gelen binlerce insana karşı sorumludur. Dün, sorumlu bir turizmcimiz sorumsuz bir açıklama yaparak, içkilere katkı maddesi konulduğunu söyledi. Herkesin beyanında sorumlu davranması gerekmektedir. Bu konuyu tarımda çalışan ekipler ve güvenlik güçlerimiz araştırıyor. Her işletme didik didik incelenecek." Yüksel, 15 yıldan bu yana Antalya’da sürekli konuşulan ve bir türlü yaşama geçirilemeyen, İl Kontrol Laboratuvar Müdürlüğü’nün temelinin atıldığını ve bu laboratuvarın gelecek yıl hizmete gireceğini belirtti. 
     Gıda güvenliği kavramının topluma geç girdiğini dile getiren Vali Yüksel, "Bu kavram çerçevesinde iyi tarım uygulamaları, iyi üretim uygulamaları ve kritik kontrol noktalarında tehlike analizlerinin iyi incelenmesi gerekiyor" diye konuştu. 
     
     GÖNÜLLÜ GIDA MÜFETTİŞLERİ İŞ BAŞINDA 
     İl Tarım Müdürü Bedrullah Erçin de Gıda Güvenliği Eylem Kurulu toplantıları çerçevesinde "Gönüllü gıda müfettişliği" kavramının gündeme geldiğini ve Antalya’da bu kapsamda gönüllü gıda müfettişlerinin denetime başlayabileceğini söyledi. 
     Erçin, bu çerçevede gıda müfettişi olma özelliği taşıyan kişilerin evraklarının değerlendirilmesi ve koordinasyonu sağlamak amacıyla İl Tarım Müdürlüğü bünyesinde Gıda Güvenliği Bürosu oluşturulduğunu söyledi. 
     Toplantıda, gönüllü gıda müfettişlerinde aranan özellikler gözden geçirildi. 
     Antalya’da gönüllü gıda müfettişi olarak çalışacak kişilerin sayısının, Gıda Güvenliği Eylem Kurulu tarafından belirleneceği dile getirildi. 
     Toplantının ardından Vali Yüksel, İl Tarım Müdürlüğü bünyesinde oluşturulan Gıda Güvenliği Bürosu’nu gezdi. Yüksel, ilk gönüllü gıda müfettişlerine, kartlarını verdi ve çalışmalarında başarı diledi. 
     
</TEXT>
</DOC>
