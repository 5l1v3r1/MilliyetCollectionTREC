<DOC>
<DOCNO> 383988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sontur24.html </URL>
<DATE> 2005/10/04/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Bazı turistler AB ve Türk bayrakları açarak kutlamada bulundu 
</HEADLINE>
<TEXT>

     Türkiye’nin Avrupa Birliği AB ile müzakerelere başlamasına, tatil için Türkiye’yi seçen bazı turistler, AB ve Türk bayrakları açarak destek verdi. 
     İzmir’in Foça İlçesi’ndeki Fokai otelde kalan ve dün sabahtan bu yana gündemi takip eden Fransız, İngiliz ve Alman turistler, Türkiye’nin AB ile tam üyelik müzakerelerine başlaması kararını, sevinç gösterileriyle karşıladı. 
     AB ve Türk bayrakları açan turistler, "Türkiye hoşgeldin" sloganları attı. Tatillerini her yıl Türkiye’de geçiren turistler, "Biz bu ülkeyi çok seviyor ve destekliyoruz. Tatillerimizde burada olmaktan çok memnunuz" dediler. 
     Turistler, kutlama sırasında orkestra eşliğinde Tarkan’ın şarkılarını söylediler. 
     
     BALIKÇILAR MEMNUN 
     Bu arada Foça Balıkçılar Kooperatifi üyeleri de, AB ve Türk bayraklarıyla kutlamada bulundular. 
     Kooperatif Başkanı Yaşar Balta, AA muhabirine yaptığı açıklamada, şunları kaydetti 
     "AB yasalarına uyumlu bir şekilde birliğe girmemizin, bizim için faydalı olacağına eminiz. En azından bir trol teknesi veya diğer bir balıkçı teknesi belli bir kiloya göre balık yakalayabilecek. Yani bir trol teknesi 50 kasa balık yakalayamayacak, kota uygulanacak. Bu da balığın azalmasını önleyecek, üremesine yardımcı olacak." 
     
</TEXT>
</DOC>
