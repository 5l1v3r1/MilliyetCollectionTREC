<DOC>
<DOCNO> 382370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sontur31.html </URL>
<DATE> 2005/09/28/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Diyanet İşleri Avrupa'da yeni nesil din açısından boşluk içerisinde 
</HEADLINE>
<TEXT>

     Diyanet İşleri Başkanı Prof. Dr. Ali Bardakoğlu, Hollanda’ya gitti. 
     Prof. Dr. Bardakoğlu, hareketinden önce Atatürk Havalimanı VIP Salonu’nda yaptığı basın açıklamasında, Hollanda’da Türk-İslam Diyanet Vakfı’nın Olağan Kongresi’nin yapılacağını, ayrıca Türk vatandaşlarıyla görüşeceklerini ve Ramazan öncesi moral vereceklerini söyledi. 
     Yurtdışındaki soydaş ve dindaşlarla biraraya gelmeyi önemsediklerini belirten Bardakoğlu, konuşmasına şöyle devam etti 
     "Aradaki gönül bağını güçlendirmeye önem veriyoruz. Çünkü oraya sunacağımız din hizmeti, sağlıklı dini bilgi, aynı zamanda inanıyoruz ki dünyanın barışına da hizmet edecektir. Çünkü Türkiye, İslam anlayışıyla, modern dünyaya açılan penceresiyle İslam’ı, dindarlığını birlikte yaşatan örnek bir ülke. Türkiye’nin bu birikimini yurtdışında temsil etmemiz ve sahip olduğumuz birikim ve güzellikleri daha çok anlatmamız gerekiyor. 
     Bizim, yurtdışında 1200 civarında din görevlimiz var. Bunların 700-800 kadarı devlet bütçesinden, geri kalanı oradaki sivil halk ve 
     cemaatten karşılanıyor. Batılılarla görüşmelerimizde onlara, Avrupa’da bugün 4 milyona yakın soydaş ve dindaşımız arasında sağlıklı bir dini hayat varsa ve onlar asimile olmadan entegrasyonu, Avrupa ülkesi vatandaşı olmayı benimsemiş ve bu konuda güzel örnekler sergilemişse, bunda bizim payımız çoktur. Din görevlilerimizin sunduğu sağlıklı din hizmetinin büyük payı vardır." Ramazan ayının yaklaştığının hatırlatılması üzerine Prof. Dr. Ali Bardakoğlu, Türkiye dışında Avrupa hizmetlerine yoğunluk verdiklerini vurgulayarak, "Başarılı il müftülerini, vaizleri ve din görevlilerini ekipler halinde Avrupa’ya gönderiyoruz. Ulaşmadık bir köşe, bir cemaat, bir toplum bırakmamaya çalışıyoruz. Gönül arzu ediyor ki, bu kadrolar daha artsın. Ama bütçemiz, personel sayımız elvermiyor" dedi. Bardakoğlu, Avrupa’ya özel bir Ramazan programı hazırlandığını dile getirerek, "Ekipler halinde gidip konferanslar, vaazlar, dini programlar yapılacak ve oradaki insanımızla hem dini bilgilendirme açısından bağ kurulacak, hem de dostluk bağı pekiştirilmiş olacak" diye konuştu. 
     
     "AVRUPA’DAKİ GENÇLER BOŞLUK İÇİNDE" 
     Diyanet İşleri Başkanı Prof. Dr. Bardakoğlu, Avrupa’da sorunlar olduğunu ifade ederek, şunları kaydetti 
     "Arkadaşlarımız, onların üstesinden gelmeye çalışıyor. Üçüncü nesil ve yeni nesiller, din ve maneviyat açısından ciddi boşluklar içerisindeler. Onlara bizim din hizmeti sunmamız, hem kendi insanımıza sahip çıkmamız açısından önemli, hem de dine dayalı barışın, huzur ve güvenin korunması açısından önemli. Dinle ilişkili şiddet ve terörün alternatifi veya çaresi dine dayalı barıştır, dine dayalı sağlıklı bilgidir. Biz dini doğru anlatamaz, doğru veremez, güzel din hizmeti sunamazsak, inanıyoruz ve yakınen biliyoruz ki bu, farklı kesimlerce hep yanlış amaçlar için kullanılabilir bir alan, boşluk demektir." Ali Bardakoğlu, bir televizyon programıyla adını duyuran Ata Türk adlı gencin ölümü ve bazı kişilerce "şehit" denmesiyle ilgili görüşünün sorulması üzerine, "Dini açıdan şehitliğin ne olduğu bellidir, çok açıktır. Dini nitelendirme olan şehitlik, kuralları, kaideleri, esası belli bir payedir. İnsanın demesiyle değil, Yüce Mevla’nın kabul etmesiyle insanlar şehit olurlar" dedi. 
     "Manken Tuğçe Kazaz’ın din değiştirmesini nasıl değerlendirdiği" yolundaki soru üzerine de Bardakoğlu, "Yasal açıdan, mevzuat, Anayasal haklar açısından bakarsak, insanların bir dini kabul edip etmemesi, bir dinden diğerine geçmesi vatandaşlık hakkıdır, insan hakkıdır. Ama biz Diyanet olarak, elbette ki İslam’ı hak din olarak görürüz. İslam’dan ayrılan herkesin kendine yazık ettiğine inanırız. Bu itibarla İslam’ı bırakan, ayrılan, başka dine geçen insan kendine yazık etmiştir" diye konuştu. 
     Bardakoğlu, "ABD Dışişleri Bakanlığı Kamu Diplomasisinden Sorumlu Müsteşarı Karen Hughes ile bugün bir görüşme yapacağına" ilişkin bilgi olduğunun söylenmesi üzerine ise "kendisine böyle bir talep gelmediğini" bildirdi. 
     
</TEXT>
</DOC>
