<DOC>
<DOCNO> 355898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/sonsiy15.html </URL>
<DATE> 2005/06/27/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Bakan Eker İthalat yasağında evraklarda sahtecilik de yol açmış 
</HEADLINE>
<TEXT>

     Tarım ve Köyişleri Bakanı Mehdi Eker, Rusya’nın Türkiye’den bazı ürünlerin ithalatını yasaklamasında "Akdeniz meyve sineği"nin yanı sıra bazı evrakta sahtecilik yapıldığının belirlenmesinin de etkili olduğunu bildirdi. 
     Eker, TBMM Genel Kurulu’nda, AK Parti Hatay Milletvekili İsmail Soylu’nun konu ile ilgili yaptığı gündemdışı konuşmayı yanıtladı. 
     İthalat yasağının kaldırılması yönünde yürütülen çalışmalar hakkında bilgi veren Eker, Rusya’nın 30 Mayıs’ta, sadece meyve-sebze ile ilgili olarak değil, 136 ürün için yasak kararı aldığını belirtti. 
     Başbakan Recep Tayyip Erdoğan başta olmak üzere hükümet düzeyinde gerçekleştirilen girişimler sonunda 109 ürün için ithalat yasağının kaldırıldığını ifade eden Eker, 27 ürünün yasağının ise sürdüğünü kaydetti. Geçen hafta Rusya’ya gerçekleştirdiği ziyaret sonunda Rus uzmanların Türkiye’ye gelerek ön kontrol yapmaları konusunda mutabakat sağlandığını belirten Eker, bu uzmanların bu hafta içinde Türkiye’ye geleceklerini söyledi. Bakan Eker, Rusya’nın bazı ülkelere bu yönde koyduğu yasakların 14 aya kadar uzadığını, Rus yetkililerin, ilk kez Türkiye ile ilk görüşmede anlaşma sağlandığını söylediklerini bildirdi. 
     İthalat yasağı ile ilgili olarak sadece "Akdeniz meyve sineği"nin gerekçe olarak kamuoyuna yansıdığını belirten Eker, Rus yetkililerin, yasak kararında bazı evrakta sahtecilik yapıldığının belirlenmesinin etkili olduğunu söylediklerini de bildirdi. 
     Uluslararası boyutları da olan bazı sertifikalar ve evrakta sahtecilik yapıldığına ilişkin belgelerin kendilerine gösterildiğini anlatan Eker, bununla ilgili soruşturmanın başlatıldığını ifade etti. Eker, hiç kimsenin, Türk halkının emeğinin karşılığını almasını sabote etmeye, halkın büyük çoğunluğu hakkında olumsuz izlenim yaratmaya hakkı olmadığını kaydederek, "Bunları bulup çıkarıp, cezalandırılmalarını sağlayacağız. Bunu yapanlar cezasız kalmayacak" dedi. 
     Hükümetin denetim konusunda üzerine düşeni yapacağını belirten Eker, ancak üreticiler ile ihracatçıların da hassasiyet göstermesi gerektiğini söyledi. 
     
     "AB KRİZ İÇİNDE" 
     CHP Uşak Milletvekili Osman Coşkunoğlu, yaptığı gündemdışı konuşmada, Avrupa Birliği’nde yaşanan sorunlara değindi. AB’de kriz yaşandığını kaydeden Coşkunoğlu, TBMM’de 3 Ekim’den önce tüm sorunların değerlendirileceği bir oturum düzenlenmesini istedi. 
     
     GÜNDEM DEĞİŞİKLİĞİ 
     TBMM Genel Kurulu’nda, gündem değişikliğine ilişkin Danışma Kurulu kararı da oylanarak kabul edildi. Böylece, Belediye Yasası Tasarısı, Büyükşehir Belediyesi Yasası’nda değişiklik öngören teklif, İl Özel İdaresi Yasası’nda değişiklik yapılmasına ilişkin yasa tasarısı, SSK Yasası’nın bazı maddelerini değiştiren yasa teklifi, Sendikalar Yasası’nda değişiklik yapan teklif, Telsiz Yasası Değişikliği ile Atatürk Kültür, Dil ve Tarih Yüksek Kurumu Yasası’nda değişiklik yapılmasına ilişkin yasa tasarısı gündemin ilk sıralarına çekildi. 
     Danışma Kurulu kararının kabul edilmesinden sonra, Hakimler ve Savcılar Yasa Tasarısı üzerindeki görüşmelere kaldığı yerden devam edildi. 
     
</TEXT>
</DOC>
