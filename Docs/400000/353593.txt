<DOC>
<DOCNO> 353593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/yazar/oztrak.html </URL>
<DATE> 2005/06/20/ </DATE>
<TIME>  </TIME>
<AUTHOR> Faik ÖZTRAK  </AUTHOR>
<HEADLINE>
Anayasasız, bütçesiz AB, küresel dengesizlik ve Türkiye 
</HEADLINE>
<TEXT>


Fransa ve Hollanda'da Anayasanın reddi ile başlayan AB krizi Brüksel'de geçtiğimiz haftanın sonunda yapılan zirveden sonra daha da derinleşti. Artık Avrupa'nın sadece anayasası değil bütçesi de yok. İngiltere'nin Teatcher zamanında kopardığı Topluluk bütçesinden kendisine yapılan iadelerin yıllık tutarlarının yeni bütçe döneminde dondurulmasına karşı çıkması, Fransa'nın da İngiltere'nin önerdiği tarım sübvansiyonlarının düşürülmesine direnmesi sonunda zirve uzlaşmazlıkla tamamlandı. 
Anayasa sürecinin başarısızlığa uğramasının, AB politikacılarını, kendi ülke çıkarlarını topluluk çıkarlarının daha fazla önüne almaya zorlaması bekleniyordu. Kriz geniş bir pazardan yana olan ancak daha güçlü bir siyasi birliğe karşı olanların başarısı olarak yorumlanıyor. 

G-7 etkisini kaybedecek 
Ancak küresel gelişmeler dikkate alındığında AB macerasının er veya geç politik bir birlikle sonuçlanmasını kaçınılmaz görünüyor. ABD'nin Dünya ekonomisindeki ağırlığı, başta Çin ve Hindistan olmak üzere, yükselen piyasa ekonomileri karşısında azalıyor. Küresel ekonomik dengesizliklerin çözümünde gelişmiş ülkelerin bulunduğu G-7 Forumunun yakında etkisini kaybedeceği ve bizim de dahil olduğumuz G-20 Forumunun daha önemli hale geleceği çok sık dile getirilmeye başlandı. Dünyada söz sahibi olabilmek için küresel ekonomi içindeki ağırlığın önem kazandığı bir dönemde AB'nin sadece geniş bir pazar hüviyetinde kalması mümkün görülmüyor. Uzun dönemde Avrupa'nın küresel ekonomik sorunların çözümünde veya uluslararası terörizmle mücadelede söz sahibi olmaktan, politik birliği bir yana bırakarak, vazgeçme lüksü olmadığı söyleniyor. Türkiye'nin de kendi çıkarları açısından, küresel çözümlere ortak olmak için gereken AB iradesine ortak olmaktan vazgeçemeyeceği açık. 
Ancak kısa vadede bu durumun euro açısından önemli sonuçları olmasını bekleyenlerin sayısı oldukça fazla. Son kriz bu ülkelerde euroya duyulan tepkiyi açığa çıkardı. 
AB ekonomileri içinde ekonomik bakımdan en kritik durumda olanı İtalya. İtalya'da hükümet üyeleri euroya geçişin hayat pahalılığını artırdığını, rekabet baskısının küçük ve orta ölçekli işletmeleri saf dışı ettiğini ve yeniden lirete dönmek gerektiğini yüksek sesle söylemeye başladılar. İtalya içine girmekte olduğu yapısal durgunluğu AB ve euro üyeliğinin koyduğu sıkı maliye ve para politikalarının cenderesinde atlatamayacağından endişe ediyor. 
Bu belirsizlik ABD doları karşısında euronun değerini düşürecek bir baskı yaratıyor. Diğer taraftan ABD'nin dış açıklarındaki artış da tam tersi bir baskı yapıyor. Nitekim ABD dış ticaret verilerinin açıklanmasından sonra euro AB krizine rağmen yeniden değer kazandı. Çin ve Asya ülkeleri paralarının dolar karşısında değer kazanmasına izin vermemekte direniyorlar. 
Avrupalıların faturasını Brüksel'e kestikleri pahalılığın, işsizliğin, rekabet gücü kaybının düzelebilmesi için emek piyasalarını daha esnek hale getirecek reformları tamamlamaları gerekiyor. Ancak iş güvencesinde ve sosyal desteklerde azalmayı getirecek bu reformların başlangıçta bireylerin gelecek endişesini artırarak talebi daha da kısması söz konusu. Hem ABD hem de AB ekonomisindeki bir yavaşlamayı diğer küresel oyuncuların telafi etmesi mümkün değil. 

Taviz vermeden devam 
Bu durumda ABD'nin dış ticaret açığının belirleyici olduğu küresel dengesizlik giderek artıyor. Bunun sert bir inişle düzelmesi olasılığı da yükseliyor. AB krizinin kısa vadede küresel dengesizlikleri artırıcı yönde etki yapacağı anlaşılıyor. 
Türkiye hem uzun vadedeki eğilimleri hem de kısa vadedeki küresel riskleri dikkate almak ve AB sürecini buna göre kullanmak zorunda. İngiltere'nin, dönem başkanlığı sırasında, genişlemeden yana bir tavır alması bekleniyor. Ortak tarım politikasında yapılacak değişiklikler ise Türkiye'nin AB bütçesine getireceği yük konusundaki endişeleri azaltabilir. AB süreci, riskin giderek arttığı küresel piyasalarda Türkiye için bir çapa görevini, zayıflasa da, görebilir. Türkiye, Avrupa'nın iradesine ortak olma hedefinden hiçbir şekilde taviz vermeden ve soğukkanlılıkla, AB sürecini kullanmaya devam etmelidir. 



</TEXT>
</DOC>
