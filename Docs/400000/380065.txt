<DOC>
<DOCNO> 380065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/sontur40.html </URL>
<DATE> 2005/09/20/ </DATE>
<TIME> 19.15 </TIME>
<AUTHOR>  </AUTHOR>
<HEADLINE>
Catherine Deneuve, Antalya'ya geliyor 
</HEADLINE>
<TEXT>

     Fransızların ulusal gururu, dünyaca ünlü sinema oyuncusu Catherine Deneuve, 42. Antalya Altın Portakal Film Festivali'ni uluslararası boyuta taşıyacak olan ''1. Uluslararası Avrasya Film Festivali''nin konuğu olarak Antalya'ya gelecek. 
     Alınan bilgiye göre, 24 Eylül-1 Ekim 2005 tarihlerinde düzenlenecek festivale katılacak güzel yıldıza, ''dünya sinemasına yaptığı değerli katkılardan dolayı'' onur ödülü verilecek. 
     Sanatçı ödülünü, Aspendos Antik Tiyatro'da 1 Ekim Cumartesi günü düzenlenecek kapanış gecesinde alacak. 
     
     CATHERİNE DENEUVE KİMDİR 
     Fransız sinemasının saygın yüzlerinden Catherine Deneuve, 1943 yılında Paris'te doğdu. Kameralarla 13 yaşında tanışan oyuncu, Luis Bunuel ve Roman Polanski'nin filmlerinde canlandırdığı karakterlerle sinema seyircisinin hafızasına kazındı. Deneuve, özellikle Bunuel'in ''Bell de Jour-Gündüz Güzeli'' filmiyle anılmaya başladı. 
     Ünlü Fransız yönetmen François Truffaut ile de beraber çalışan Deneuve, Lars Von Trier'in ses getiren filmi ''Karanlıkta Dans'' filminde Björk ile rol aldı. Deneuve, Fransa'nın en deneysel film yaratıcılarından biri olarak bilinen yönetmen Andre Techine'nin son filmlerinden ''Changing Times-Değişen Zamanlar'' ve ''Köprü Üstü Aşıkları''nın yönetmeni Leos Carax'ın ''Pola X'' filmiyle, ''1. Avrasya Uluslararası Film Festivali'' seyircisiyle buluşacak. 
     
</TEXT>
</DOC>
