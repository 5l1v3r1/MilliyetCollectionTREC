<DOC>
<DOCNO> 362870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sonyas05.html </URL>
<DATE> 2005/07/20/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Hewlett Packard, 14 bin 500 çalışanını işten çıkaracak... 
</HEADLINE>
<TEXT>

     Dünyanın en büyük printer ve önde gelen bilgisayar üreticisi durumundaki Hewlett Packard şirketi, personel sayısında yüzde 10 indirime giderek, 14 bin 500 kişiyi işten çıkarma kararı aldı. 
     Şirketten yapılan açıklamada, personel yapısının yanı sıra emeklilik sistemini yeniden yapılandıracak olan Hewlett Packard’ın yılda 1,9 milyar dolarlık tasarruf sağlamayı amaçladığı belirtildi. 
     Şirketi yakından takip eden uzmanlar, Şubat 2005’te eski başkan Carly Fiorina’nın şirketin yönetim kurulu tarafından istifaya zorlanmasından sonra göreve getirilen ve masrafları kısmasıyla tanınan Mark Hurd’un 14 bin 500 kişilik işten çıkarmayla yetinmeyeceğini, bu sayıyı 25 bine çıkaracağını ileri sürüyorlar. 
     Şirket, işten çıkarmalarda satış departmanına fazla dokunmazken, işten çıkarılacakların ağırlıklı olarak bilgi teknolojileri, insan kaynakları ve muhasebe bölümünden olacağı belirtiliyor. 
     Şirket, işten çıkarmaların bu yılın son çeyreğinde başlayarak önümüzdeki yıl boyunca devam edeceğini açıkladı. İşten çıkarmalar sonucu 2006 yılında tasarruf edilecek 1,05 milyar doların yarısının yeni yatırımlara, diğer yarısının ise şirketin karlılığını artırmaya ayrılacağı duyuruldu. 
     
</TEXT>
</DOC>
