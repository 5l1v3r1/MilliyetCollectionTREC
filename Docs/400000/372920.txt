<DOC>
<DOCNO> 372920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sonyas14.html </URL>
<DATE> 2005/08/25/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Beyşehir Gölü'nde yeni adalar ortaya çıktı 
</HEADLINE>
<TEXT>

     Türkiye'nin en büyük tatlı su gölü olan Beyşehir Gölü'nde, suların çekilmesiyle yeni adacıkların ortaya çıktığı bildirildi. 
     Beyşehir Tarım İlçe Müdürü Nurettin Karşıyaka, kuraklık ve tarımsal sulamanın artmasıyla, gölde su seviyesinin giderek düştüğünü söyledi. 
     Su çekilmesi sonucu ortaya büyüklükleri 300-500 metrekare arasında değişen küçük adacıklar çıktığını belirten Karşıyaka, ''Su seviyesinin daha da azalması durumunda yeni adacıklar ortaya çıkabilir. Ancak yaz aylarında görünen bu küçük adacıkların kış mevsiminde yağışlardan sonra kaybolacağını düşünüyoruz'' diye konuştu. 
     Beyşehir Gölü'ndeki adalara yat turu düzenleyen Ahmet Bülbül ise gölde 33 ada olduğunu, ancak su seviyesinin düşmesiyle Beyşehir kent merkezine en yakın ada olarak bilinen Yılanlı Adası yakınlarında, yeni bir ada ortaya çıktığını ifade etti. 
     Geçen yıllarda da suların çekilmesiyle benzer adacıkların görüldüğünü anlatan Bülbül, ''Ama böyle büyük bir ada daha önce çıkmamıştı. Demek ki gölde su seviyesi düşündüğümüzün de altına indi. Balıkçılarla bu adaya Eşrefoğlu Adası ismini verdik'' dedi. 
     
</TEXT>
</DOC>
