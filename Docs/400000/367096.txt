<DOC>
<DOCNO> 367096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sontur01.html </URL>
<DATE> 2005/08/04/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
Pendik'te meydana gelen patlama çöp konteynerinde meydana geldi... 
</HEADLINE>
<TEXT>

     Pendik’te, 2 kişinin ölümüne, 4 kişinin yaralanmasına neden olan patlamanın, cadde üzerindeki çöp konteynerinde meydana geldiği belirlendi. 
     Edinilen bilgiye göre, Batı Mahallesi Çiğdem Caddesi üzerindeki patlamanın ardından, olay yerinde yapılan incelemelerde, patlamanın buradaki bir çöp konteynerinde olduğu anlaşıldı. 
     Patlama sırasında olay yerinde bulunan Can Muslu yönetimindeki 34 SCM 70 plakalı araçtaki Hatice Muslu ve kızı Eda Muslu hayatını kaybetti. 
     Olayda yaralanan Can Muslu da kaldırıldığı Pendik Devlet Hastanesi’nde yapılan ilk müdahalenin ardından Kartal Dr. Lütfi Kırdar Eğitim ve Araştırma Hastanesi’ne sevk edildi. 
     Patlamada yaralanan Emine ve Seyit Ekşioğulları, Kartal Dr. Lütfi Kırdar Eğitim ve Araştırma Hastanesi’ne, Umut Mutaflı da Özel Özkan Hastanesi’ne kaldırılarak tedavi altına alındı. 
     Yaralıların hayati tehlikelerinin bulunmadığı öğrenildi. 
     Patlama sonucu olay yerine yakın park halindeki 34 VAY 56, 34 LA 821, 34 Y 3008 plakalı araçlarda da büyük çapta maddi hasar meydana gelirken, çevredeki çok sayıda araçta da hasar oluştu. 
     Olay yerine gelen uzman ekipler, patlamanın nedeninin belirlenmesi için çalışmalarını sürdürüyor. 
     Bu arada, İstanbul Emniyet Müdürü Celalettin Cerrah da incelemelerde bulunmak üzere olay yerine geldi. 
     
</TEXT>
</DOC>
