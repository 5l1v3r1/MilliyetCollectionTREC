<DOC>
<DOCNO> 385420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sondun11.html </URL>
<DATE> 2005/10/10/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Fransız basınında Türk pazarına övgü Ekonomik düşler ülkesi 
</HEADLINE>
<TEXT>

     SAADET ORUÇ Paris DHA 

      FRANSA’da pazar günleri yayımlanan ’Le Journal du Dimanche’ JDD , Türkiye’nin, hiçbir büyük şirketin gözardı edemeyeceği bir ’ekonomik düşler ülkesi’ haline geldiğini yazdı. 
     JDD, İstanbul çıkışlı haberinde, başta Türkiye’de yatırım yapan ve SIM kart alanında dünya üçüncüsü olan Oberthur ve diğer Fransız şirketlerinin yetkilileriyle görüşerek hazırladığı haber-yorumunda, "Avrupalı olsa da olmasa da, Türkiye’yi hiçbir yatırımcı gözardı edemiyor" yorumunu yaptı. 
     Oberthur Türkiye Genel Müdürü Pierre Deck, Türkiye’deki yatırımlarını, dünyada güvenlik alanında yaptıkları en önemli projeleri olarak niteledi. Orduya yönelik projelerinin, Türkiye pazarına girişlerindeki önemine dikkat çeken Deck, 73 milyonluk dinamik nüfusuyla Türkiye’nin Avrupa’da İngiltere ve Almanya’nın ardından üçüncü pazar haline gelebileceğini vurguladı. 
     Fransa’nın Türkiye’deki yatırımlarıyla 7’nci sırada bulunduğunu yazan gazete, 277 Fransız şirketinin Almanya, Hollanda ve İtalya’nın arkasında geldiğini hatırlattı. Ancak Renault, Carrefour, Axa, Danone, L’Oreal, Lafarge ya da Sodexho gibi şirketlerin önemli bir yere sahip olduğu ve bu şirketlerin yanı sıra Peugeot’nun da hafta içinde bir temsilcilik açacağı belirtildi. 
     Türk pazarının yıldızının yükseldiği yorumunu yapan JDD, nüfusun 3’te 2’sinin 30 yaşın altında ve tüketimin çok yüksek olduğuna dikkat çekerek, Türkiye için ’yanı başımızdaki Çin’ tanımlamasını yaptı. 
     Avrupa Birliği ile birlikte siyasi açıdan istikrarlı bir şekilde ilerleyecek olan Türkiye’de 5 yıl içinde iç pazarda bir patlama yaşanacağı yorumu da gazeteye konuşan COFACE’ın Türkiye Temsilcisi Jean-Marc Pons tarafından dile getirildi. 
     
</TEXT>
</DOC>
