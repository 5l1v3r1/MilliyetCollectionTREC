<DOC>
<DOCNO> 374770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sonsiy16.html </URL>
<DATE> 2005/09/01/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Türkiye'nin ev sahipliğinde İsrail ve Pakistan'dan tarihi görüşme... 
</HEADLINE>
<TEXT>

     İsrail Dışişleri Bakanı Silvan Şalom, Pakistan Dışişleri Bakanı Hurşit Mahmud Kasuri ile tarihi bir toplantı gerçekleştirdikleri bildirdi. 
     Konuk Bakan Şalom, İstanbul’da yaptıkları görüşmenin ardından düzenlenen basın toplantısında, "Pakistan Dışişleri Bakanı Kasuri ile çok önemli, tarihi bir toplantı gerçekleştirdiklerini" belirterek, bu toplantıyı yeni bir dönemin, karşılıklı ilişkilerin, açık ve yararlı ilişkilerin bir başlangıcı olarak değerlendirdiklerini vurguladı. 
     Bu tarz görüşmelerin İsrail halkına umut ve destek verdiğini ifade eden Şalom, böylece İsrail ile dünyanın geri kalanı arasında yeni diyalog ve anlayış kanalları oluşturulduğunu kaydetti. 
     Şalom, bu tarz çabaların Filistinliler arasındaki ılımlılara da yardımcı olduğunu anlatarak, terörizm ve aşırıcılık yerine diyaloğun önemine dikkat çekildiğini söyledi. 
     Silvan Şalom, "Bu toplantının İstanbul’da, Türkiye’de yapılması bir tesadüf değil. Burası çok büyük bir demokrasi, laik bir ülke, İsrail’in çok önemli bir dostu. İsrail’in Türkiye ile ilişkileri, İsrail’in Müslüman komşularıyla karşılıklı faydalı ilişkiler kurabileceğinin bir kanıtı" dedi. 
     Konuşmasında Başbakan Recep Tayyip Erdoğan’a da teşekkür eden Şalom, bu toplantının önemli bir dönemde yapıldığını bildirdi. 
     Yeni bir diyalog, yeni bir barış fırsatı ortaya çıktığını ifade eden İsrail Dışişleri Bakanı Şalom, "Bu toplantı, barış, bölgesel işbirliği ve güvenliğin yararına, bütün halkların yararına. Pervez Müşerref’e teşekkür ediyoruz, göstermiş olduğu cesaret için. İsrail ile Müslüman dünya arasındaki barışa destek verdiği için teşekkür ediyoruz" diye konuştu. 
     Daha sonra Pakistan ve İsrail dışişleri bakanları, tokalaşarak basın mensuplarına poz verdi. 
     
</TEXT>
</DOC>
