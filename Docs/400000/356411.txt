<DOC>
<DOCNO> 356411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sonyas07.html </URL>
<DATE> 2005/06/28/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Dünyanın en zengin 11. kişisi olan John Walton uçak kazasında öldü 
</HEADLINE>
<TEXT>

     Dünyanın en büyük marketler zinciri Wal-Mart’ın kurucusu Sam Walton’ın oğlu ve dünyanın en zengin 11. kişisi olan John Walton uçak kazasında hayatını kaybetti. 
     Forbes dergisinin dünyanın en zenginleri listesinde 18,2 milyar dolarlık servetiyle 11’inciliği kardeşi Jim Walton ile paylaşan 58 yaşındaki Walton’un, kendi kullandığı özel uçağının Grand Teton Ulusal Parkı’ndaki Jackson Hole Havalaanı’ndan kalktıktan kısa bir süre sonra düştüğü bildirildi. 
     1992’den beri Wal-Mart mağazalar zincirinin yönetim kurulu üyesi de olan Walton’un daha önce bir uçak kazasından eşi, oğlu, annesi, iki erkek ve bir kız kardeşi ile birlikte kurtulduğu ifade edildi. 
     Amerikan ordusundaki Yeşil Bereliler mensubu olarak Vietnam Savaşı’na katılan ve ateş altında pek çok Amerikan askerinin hayatını kurtardığı için ’Gümüş Yıldız’la ödüllendirilen Walton, başta ilk ve orta öğretime verdiği destek olmak üzere yaptığı hayır işleriyle de tanınmaktaydı. 

     
</TEXT>
</DOC>
