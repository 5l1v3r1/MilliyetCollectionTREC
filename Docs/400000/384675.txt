<DOC>
<DOCNO> 384675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/spor/spo02.html </URL>
<DATE> 2005/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Deniz yol arıyor 
</HEADLINE>
<TEXT>


Teknik Direktör Daum'dan izin alarak Almanya'ya giden ve antrenmanlara çıkmayan tecrübeli oyuncu, sahalara dönmenin arayışı içine girdi 

YUSUF KOBAL 


Fenerbahçe kulübünün Gençlerbirliği'nden transfer ettiği Deniz Barış, eski kulübüne ödemek zorunda olduğu bir milyon Euro nedeniyle iyice köşeye sıkıştı. 
Futbol oynayamadığı gibi, Türkiye'de para da bulunduramayan tecrübeli oyuncunun hesaplarının sürekli kontrol edildiği belirtildi. Deniz'in, Teknik Direktör Daum'dan izin alarak Almanya'ya gittiği, nasıl bir yol çizeceğini planladığı öğrenildi. 
Bu arada Fenerbahçe Kulübü, Deniz Barış'ın 2004 - 05 sezonundan alacaklı olmadığını bildirdi. Sarı - lacivertli kulübün Hukuk İşleri Müdürü Metin Özer imzasıyla yapılan açıklamada, "Deniz Barış'ın kulübümüzden 2004-05 sezonuna ilişkin alacağı mevcut değildir. Şampiyonluk primi keşide edilen çekle kendisine ödenmiştir. 2005-2006 sezonuna ilişkin 400 bin avro peşin alacağı çekle ödenmiş bulunmaktadır" denildi. 

Anelka'nın golü TBMM'de 

Fenerbahçe'nin Konyaspor'la yaptığı futbol karşılaşmasında Anelka'nın elle attığı golle başlayan tartışma TBMM'ye taşındı. CHP Konya Milletvekili Nezir Büyükcengiz, maçın iptal edilmesini istedi. Büyükcengiz, "Bu maçta, Fenerbahçeli bir futbolcu eli ile gol atıyor. Herkes bu yanlışlığı görüyor, ancak maçtaki 4 hakemin gözlerinin önüne perde iniyor ve bu yanlışlığı görmüyorlar. Maç iptal edilmeli" dedi. 

Krampon krizi 

Ankaragücü maçının hazırlıklarını dün çift antrenmanla sürdüren Fenerbahçe'de sabahki çalışmada antrenör Koch ile Luciano arasında küçük bir kriz yaşandı. Sahaya kramponla çıkmamak için bir süre direnen Brezilyalı futbolcu, Alman antrenörün uyarısı üzerine geri adım attı. İlk yarım saati Daum yönetiminde gerçekleşen akşam idmanında ise sakatlıkları süren Tuncay ile Zafer düz koşu yaptı. 


</TEXT>
</DOC>
