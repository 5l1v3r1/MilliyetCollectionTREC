<DOC>
<DOCNO> 392667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/spor/aspo.html </URL>
<DATE> 2005/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Hızlı tramvay 3-2 
</HEADLINE>
<TEXT>


Sarı-lacivertliler, Sivas deplasmanında Fransergio'nun golüyle sarsıldı ama Aurelio ile eşitliği çabuk sağladı. Alex ile rahatladı ancak Andersson huzurunu kaçırdı. Tuncay Şanlı lideri yine hedefe ulaştırdı 


90 dakika 

YUSUF KOBAL 

Lorant'a maçtan önce soruyorlar, "Ne olur " diye. O da, "Yaşamımın en kolay maçına çıkıyorum" diyerek gülümsüyor. Sonuç, Lorant'ın dolduruşu ile "Hürra hücum" oynayan Sivasspor, puanın dibinden dönüyor. Bu rakımda, hava basıncından etkilenen sadece Lorant değil belli ki, Sivassporlu oyuncular da, karşılarındaki takımın, her şeye rağmen uluslararası arenada önemli takımlara kafa tutan yapısını hiçe sayarak, haftalık şöhret uğruna bastırıyor da bastırıyor. Elindeki tesbihe bakılırsa, Fenerbahçe'nin eski, Sivasspor'un yeni teknik direktörü sanki maça "Bir elham, üç kuluvallah" okuyup da çıkmış, kendinden emin. Bu özgüvenini, Sivasspor'un attığı 6. dakikada golden sonra da gösteriyor zaten. Musa korner kullanıyor, Fransergio altı pasın önünde düzeltiyor, vuruyor. Sivas 1-0 öne geçiyor, tesbihli Lorant, daha da hücum emri veriyor. 
Maçtan önce kimle konuşsanız aynı şeyi söylüyor. "Fenerbahçe burada puan kaybedecek." Niyesi ise hiç yok. Bu bağlamda 11'deki Fenerbahçe golü bile Sivaslı oyuncular ile Lorant'ı düşler sokağı gezisi uykusundan uyandıramıyor. Appiah'ın ortasını Alex geriye doğru kafa ile indirince Aurelio, önündeki boş alanı topa abanarak kullanıyor. Bu bir füze gol 1-1 
Daum'un "İki maçta 4 gol attığı" için Selçuk'a tercih ettiği Mehmet ile "Kolye" gazisi Tuncay, Fenerbahçe'nin tüm maç boyu en verimsiz oyuncuları. 42'de gelen Fenerbahçe golü, fırsat ve teknik dehası. Appiah'ın kafa ile önüne orta alanda indirdiği topu asiste çeviren Aurelio, Alex'i de golle burun buruna getiriyor. Alex, Hakkı'nın hükmündeki topu, sinsice uzattığı ayağı ile kaleye yolluyor 1-2 
İkinci yarıda Fenerbahçe tümüyle oyunun insiyatifini eline geçiriyor. Bu ta ki Sivasspor'un ikinci golüne kadar sürüyor. Ne zaman, ne tür hata yapacağı belli olmayan Fenerbahçe bu pozisyonda infilak ediyor. 73'te Tuncay'ın orta alanda kaptırdığı topu Hayrettin ortalıyor, Andersson Fenerbahçe'nin fizikli savunmasının arasında kafasını uzatıyor. "Tık" ve gol 2-2 
Fenerbahçe'nin bu kadar açılıp savrulan bir teknik adam karşısında 73'ten sonra maçı çevirmesi öyle zor değil. Nitekim, 84'te Alex, kendisine yapılan faulü "Buz adam" sertliğinde kullanıyor ve Tuncay'a halı saha pası, asisti veriyor. Sivas halkı ile birlikte Sivasspor takımı da seyrediyor 2-3 
Ansızın hata yapma olasılığı yüksek Fenerbahçe, ansızın goller de atabiliyor. Fizik gücü Bakınız dünkü maç, zira Sivas ili denizden 1250 metre yüksekte dinmiyor, bitmiyor. Bu ligde, deplasmanda da olsa, evde de olsa, kazanma olasılığı, 90 dakikaya serpiştirdiği teknik ve fizik insiyatif ile mutlak gibi görünüyor. 

Adım adım rekora 

Fenerbahçe, lig tarihindeki en başarılı sezonlarından birini yaşıyor. 1959 - 1960 sezonunda yine ilk 12 haftada 10 galibiyet, 2 beraberlik alan sarı - lacivertliler, 22 gol atıp, 7 gol yemişti. Bu sezon ise 29 gole karşılık kalesinde 12 gol gördü. 
1988 - 89 sezonunda ise Veselinoviç yönetiminde 11 maç üst üste kazanma başarısını gösteren Fenerbahçe, Vestel Manisa'yı yenerse kendi rekorunu egale edecek. Ligin ilk iki haftasında dört puan kaybetmesine rağmen müthiş bir grafik çizen sarı-lacivertliler, Ali Sami Yen'de Galatasaray ile oynayacağı derbide ise bir rekorunu daha tarihe gömmenin peşinde koşacaklar. 
Bu arada Sivasspor ve Fenerbahçe bu sezon rakiplerine ilk kez karşılaşmanın 1. çeyreğinde gol atmayı başardılar. Ev sahibi ekip Musa Kuş'un asistinde Fransergio'nun 6. dakikada attığı gol ile 1-0 öne geçti, Fenerbahçe ise 11. dakikada Alex'in asistinde Aurelio'nun golü ile 1-1'lik eşitliği sağladı. 

MAÇIN YILDIZI 
Alex 
Brezilyalı yıldız, Schalke'yi pas geçtikten sonra futbolu özlemiş olacak ki, Sivas'ta sahne aldı. Aurelio'nun golünde asist ondan geldi. Attığı golü zeka ve fırsatçılık kokuyordu. Tuncay'ın golünde de pası harikaydı. 

MAÇIN HAKEMİ 
Penaltı değildi 
İsmet Arzuman skoru etkilemedi. Aureilo'nun göğsüne çarpan ve penaltı itirazına yol açan topa en yakın isimdi, dolayısıyla doğru karar verdi. Ancak ev sahibi lehine olması gereken bazı faullerde hata yaptı. 

MAÇTAN NOTLAR 
Fener'e sitem 
Sivaspor Başkanı Mecnun Otyakmaz, Fenerbahçe yönetimine sitem etti. Otyakmaz, "Her yerde tepki alan Fenerbahçeli yöneticiler çok şey kaçırdılar. 38 yıllık özlemi bulunan Sivas'a gelmemeleri manidar" diye konuştu. 

Acele ettiler 
Devre arasında Sivasspor'un Brezilyalı oyuncusu Fransergio, vatandaşı Alex'in yanına gelerek formasını istedi. Daha maç bitmeden böyle bir istekle karşılaşan yıldız oyuncu önce şaşırsa da formayı verdi. 

Şener de maçta 
Başbakan Yardımcısı ve Devlet Bakanı Abdüllatif Şener de maçı izledi. Şener ile birlikte Sivas Valisi Hasan Canpolat ve BBP Genel Başkanı Muhsin Yazıcıoğlu da Şeref Tribünü'nde yer aldı. Maça 110 gazeteci akredite oldu. 

Tuncay'a kontrol 
Schalke maçında taktığı kolye yüzünden Tuncay Şanlı'yı maç öncesi hakemler adeta didik didik aradı. Almanya'da dili yanan genç yıldızın üzerinden bu kez herhangi bir takı çıkmadı. 


</TEXT>
</DOC>
