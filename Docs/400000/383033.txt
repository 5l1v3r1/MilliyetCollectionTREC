<DOC>
<DOCNO> 383033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/spor/spo04.html </URL>
<DATE> 2005/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Şahin bombaladı 
</HEADLINE>
<TEXT>


Trabzonspor Basın Sözcüsü, camianın içindeki bulunduğu huzursuzluktan yararlanılmak istendiğini, federasyonda düşmanları olduğunu iddia etti 


Bordo-Mavili kulübün Basın Sözcüsü İbrahim Şahin, Futbol Federasyonu'nda Trabzonspor düşmanlarının bulunduğunu iddia etti. 
Şahin, düzenlediği basın toplantısında, hafta sonunda Galatasaray ile önemli bir karşılaşmaya çıkacaklarını belirterek, "Trabzonspor futbol takımının futbolcuları, Trabzonspor'a yakışır şekilde konsantre olup oynarsa bu maçı kazanmamamız için hiçbir neden yoktur diyecektim ki geçen yıl Fenerbahçe maçında Cem Papila ve arkadaşlarının yarattığı Şükrü Saracoğlu faciasını yaratan aktörlerden biri, Trabzonspor taraftarlarının dava açtığı Adil Sinem, Galatasaray maçına atanmıştır. Futbol Federasyonu yetkilileri, Fenerbahçe maçında Cem Papila'nın suçlu olmadığını, yardımcılarının hatalı olduğunu ve artık yardımcılarının uzun yıllar maç yönetmeyeceğini bize söylemişlerdi. Yine böylesine çok önemli bir maçta bu yardımcı hakemi, deplasmanda oynayacağımız bu maça atamak cüretini ve cesaretini gösterdiler" dedi. 
Trabzonspor camiasında bir iç huzursuzluk dönemi yaşandığını kaydeden İbrahim Şahin, "Bundan yararlanmak isteyen beyler, Trabzonspor düşmanlığını bırakın. Trabzonsporsuz yarışın bir anlamı yoktur" diye konuştu. 

Trabzon'a göz kontrolü 

Pazar günü Galatasaray ile karşılaşacak olan Trabzon dün İstanbul'a geldi. Belinden sakatlığı bulunan Fatih ve sol ayak bileğine problem olan Celaleddin'in oynayacakları bildirildi. Bordo - Mavili oyuncular Memorial Hastanesi'nde göz kontrolünden geçtiler. 

Halilhodziç'e davet 

Yöneticiler Metin Akbaşoğlu ve Önder Bülbüloğlu'nun prensipte anlaştıkları Boşnak çalıştırıcı Vahid Halilhodziç'in Türkiye'ye davet ettiği bildirildi. Tecrübeli çalıştırıcının bugün İstanbul'a gelerek Galatasaray maçını izleyeceği ve kesin kararını vereceği öğrenildi. Halilhodziç'in gelecek hafta büyük bir olasılıkla imza atacağı belirtildi. 


</TEXT>
</DOC>
