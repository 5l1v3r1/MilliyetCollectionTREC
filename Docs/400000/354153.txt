<DOC>
<DOCNO> 354153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sontur59.html </URL>
<DATE> 2005/06/21/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Emniyet müdürü, polis aracına ceza yazdırdı 
</HEADLINE>
<TEXT>

     Isparta Emniyet Müdürü Ahmet Kemal Seyhan, Kaymakkapı Meydanı'nda hatalı park yaptığını gördüğü resmi polis aracının şoförüne ceza yazdırdı. 
     Isparta İl Emniyet Müdürü Ahmet Kemal Seyhan, şehirde incelemeler yapmak üzere aracı ile dolaşırken, Mimar Sinan Caddesi Kaymakkapı Meydanı'nda, Önleyici Hizmetler Şube Müdürlüğü'ne ait bir polis aracının hatalı park ettiğini gördü ve şoförüne ceza kestirdi. 
     Vatandaşların yoğun olduğu Kaymakkapı Meydanı'nda emniyete ait bir aracın hatalı park halinde bulunmasının, araçların ve insanların geçişine engel olduğunu vurgulayan Seyhan, aracın şoförüne 45 milyon lira ceza yazıldığını bildirdi. 
     Emniyet mensuplarının her konuda olduğu gibi trafik kuralları konusunda da vatandaşlara örnek olması gerektiğini ifade eden Seyhan, her zaman vatandaşın aynası olan emniyet mensuplarının özellikle de resmi araçlarla hata yapmalarının kesinlikle affedilemeyeceğini kaydetti. 
     
</TEXT>
</DOC>
