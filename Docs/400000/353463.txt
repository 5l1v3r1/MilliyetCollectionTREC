<DOC>
<DOCNO> 353463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/son/soneko09.html </URL>
<DATE> 2005/06/19/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Gayrimenkule talep stokları eritiyor... 
</HEADLINE>
<TEXT>

     Kredi faiz oranlarında yaşanan düşüşün ardından adeta kira öder gibi gayrimenkul sahibi olunması talebini artırırken, bu artışın da mevcut stokların tüketilmesine neden olduğu bildirildi. 
     En karlı yatırım aracı olarak gösterilen gayrimenkul sektöründe, 2000-2001 yıllarındaki ekonomik açıdan yaşanan sıkıntılı dönem nedeniyle yeni yatırımların yapılmaması, stokların hızlı tüketiminde önemli bir pay sahibi oldu. 
     Anadolu Yapım Müteahhitleri Federasyonu Başkanı İsmail Babacan, AA muhabirine yaptığı açıklamada, geçen yıllarda yaşanan ekonomik sıkıntılar nedeniyle inşaat sektörünün zor günler yaşadığını hatırlattı. 
     Babacan, bu sıkıntılı günlerde, müteahhitlerin yatırımdan uzak kaldığını, bu nedenle, bugün nüfusa oranla yeterli konutun bulunmadığını dile getirdi. 
     Bankaların konut kredisi faizi oranlarında uyguladığı düşüşün, halkı yeniden gayrimenkule yönlendirdiğini anımsatan Babacan, İstanbul, Ankara, İzmir ve Adana'da ''Sıfır konut'' olarak tabir edilen yeni bina stoğunun bitmek üzere olduğunu vurguladı. 
     Babacan, stoklardaki azalmayla birlikte gayrimenkul sektörünün hızla yükselişe geçtiğini, talebin artmasıyla da konutların fiyat açısından değerini bulmaya başladığını belirtti. 
     Emlak sektörünün hak ettiği yere ulaşmaya başladığının altını çizen Babacan, şunları kaydetti 
     ''Geçen yıllarda sektör istediği yatırımları yapamadı. Döviz kurunun ve maliyetlerin yüksek olması yeni yatırımların önünü kesmişti. Ancak, son dönemde ekonomik göstergelerin sürekli iyi yöne ilerlemesiyle bir çok sektörde olduğu gibi inşaat sektöründe de hareketlilik yaşandı. Kredi faiz oranlarının düşmesiyle kriz döneminde parasını değerlendiremeyen vatandaşlar da gayrimenkule yöneldi. Gayrimenkul giderek değer kazanıyor. Yatırım araçları içinde de en karlı durumda. Fiyatlar daha fazla yükselmeden vatandaşlar hızlı davranmalı. Elindeki yatırımını değerlendirmek isteyen için gayrimenkul almanın tam zamanı.'' Babacan, stokların erimesiyle yeni yatırımlarda da gözle görülür bir hareketliliğin yaşandığını, bu hareketliliğin sadece inşaat sektörünü değil, ekonominin bir çok unsurunu da ateşlediğini söyledi. 
     
     TALEP FİYATLARI YUKARI ÇEKTİ 

     Adana Tüm Emlakçılar Meslek Odası Başkanı Burhan Coşkun ise talep yoğunlu nedeniyle konut fiyatlarının tırmanışa geçtiğini, bu nedenle vatandaşların gayrimenkul alımında aceleci davranmaları gerektiğini söyledi. 
     Coşkun, vatandaşların faizlerdeki düşüşlerden de yararlanarak gayrimenkule yönelmesiyle metropol kentlerde konut stoklarının bitime yaklaştığını bunun da fiyatları artırdığını belirtti. 
     Parasını dövize yatıranların yatırımlarını askıya almaları, stoklardaki erime ve buna bağlı olarak yaşanan fiyat artışına rağmen, gayrimenkulun halen önemli bir yatırım aracı olduğunu ifade eden Coşkun, şöyle devam etti 
     ''Stoklardaki hızlı tüketim ve fiyatlardaki artışa rağmen halen ekonomi otoriteleri tarafından en karlı yatırım aracı olarak gayrimenkul gösteriliyor. Vatandaşlar orta ve uzun vadede yatırımlarının değerlenmesini istiyorsa gayrimenkulden vazgeçmemeli. Banka mevduatlarına uygulanan düşük faiz devam ediyor. Bu da elindeki yatırımını değerlendirmek isteyenleri yine gayrimenkule yönlendiriyor. Bu nedenle konut satın almak isteyenler, bu dönemi en iyi şekilde değerlendirdiklerinde karlı çıkacaklar.'' Coşkun, hangi dönemde olursa olsun gayrimenkulun hiçbir zaman zarar ettirmeyeceğine dikkati çekerek, ''Birkaç yıl öncesine kadar neredeyse yatırım aracı olmaktan çıkan gayrimenkulun dirilişi bundan sonra da sürecek. Çünkü, gayrimenkul, her türlü yatırım aracından daha fazla gelir getiriyor'' dedi. 
     
     ADANA'DA KONUTLAR 30-100 BİN YTL ARASINDA 

     Coşkun, Adana'da da gelir seviyesi ortalamanın üzerinde olan grubun yoğunlukla yaşadığı Mahfesığmaz, Güzelyalı, Barajyolu ve Gazipaşa semtlerinde, konut fiyatlarının 100-150 bin YTL arasında değiştiğini bildirdi. 
     Gelir seviyesi ''orta'' tabir edilen grubun yoğunlukta olduğu Pınar, Belediye Evleri, Yurt ve Beyazevler mahallelerinde ise bir dairenin 50-100 bin YTL arasında olduğunu belirten Coşkun, gelir seviyesi ortanın altında olanların oturdukları semtlerde ise daire fiyatlarının 30 bin YTL'den başladığını vurguladı. 
     
</TEXT>
</DOC>
