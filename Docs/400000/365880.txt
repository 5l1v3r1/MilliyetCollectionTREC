<DOC>
<DOCNO> 365880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/son/sonspo04.html </URL>
<DATE> 2005/07/31/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Trabzonspor'un resmi sitesi Kentte ilk futbolu Rumlar oynadı 
</HEADLINE>
<TEXT>

     Trabzon'da ilk futbolun Rumlar tarafından oynandığı belirtiliyor. 
     Avrupa Şampiyonlar Ligi 2. ön eleme turu rövanş maçında Kıbrıs Rum Kesimi'nin Anorthosis Famagusta takımıyla karşılaşacak olan Trabzonspor'un resmi internet sitesinde, Trabzon'da futbol tarihi hakkında bilgilere yer veriliyor. 
     Sitede kuruluşundan itibaren ''Trabzon'da futbol'' başlığı altında yer alan açıklamada, Trabzon'da futbolun başlangıcının Birinci Dünya Savaşı öncesine dayandığı belirtilerek, şu ifadelere yer veriliyor 
     ''O tarihlerde şehrin en kalabalık mahallesi olan bugünkü Ortahisar Mahallesi'nde ilk kez Rumlar tarafından futbolun oynandığı bilinmektedir. Trabzonlu gençler şehrin dört bir yanından Ortahisar Mahallesi'ne gelerek Rumların futbolunu seyrediyorlardı. Sonraları Rumlar, Trabzonlu gençleri de aralarına alarak o daracık sokaklarda futbolu yaygınlaştırıyorlardı. Futbol tutkusu her geçen gün bir çığ gibi büyüyordu. Tıpkı horon gibi Trabzon insanının bünyesine uygun bir oyundu. Bu nedenle kısa sürede büyük ilgi görmüştü.'' 
     
     TRABZONLU GENÇLERE YASAKLAMA 
     Bir gün sadece Trabzonlu gençlerin futbol oynadığı sırada topun hemen karşıdaki Rum evinin açık penceresinden içeriye girdiğinin anlatıldığı sitede, şöyle devam ediliyor 
     ''Elindeki topla dışarı çıkan yaşlı bir Rum, Trabzonlu gençleri azarlayarak kovmuştu. Bu olaydan sonra Rumların ileri gelenleri Ortahisar Mahallesi'nde futbol oynanmasını yasakladılar. Özellikle Trabzonlu gençlere. Çünkü Rum gençleri zaten fazla oynamıyordu. Ara sıra oyunlarına da izin veriliyordu. 
     Trabzonlu gençler için büyük bir tutku haline gelen ve yeni yeni doğmakta olan futbola vurulmuş bir darbeydi yasaklama olayı. Bir kere kaptırmışlardı futbola kendilerini bu gençler. Yapacak başka bir işleri de yoktu. Ortahisar Mahallesi dışında da futbol oynamaya elverişli saha pek yoktu. Olsa bile oralarda Rumların baskıları daha fazla idi. Bütün tehlikelere ve baskılara rağmen, gençler kaçamak yaparak futbol oynamaya devam ettiler. Ta ki Birinci Dünya Savaşı'na kadar. Savaş tüm ülkede olduğu gibi Trabzon'da da birçok genci futbol sahalarından alıp savaş meydanlarına sürüklemişti. Gençler artık top yerine silaha sarılmışlardı.'' 
     
     İLK KULÜP KURULUYOR 
     Sitede, Birinci Dünya Savaşı sonrası yeniden yapılanmaya giren gençlerin, futbolu yaşatma ve geliştirme gayretine girdiği belirtilerek, şunlar kaydediliyor 
     ''Gençler, şehrin dört bir yanında boş buldukları arsalarda topun peşinden koşmaya devam ettiler. Bu arada Lise Fransızca öğretmeni Burhanettin Kahyaoğlu, Beden Terbiyesi öğretmeni Sami Bey, Hifzirrahman Raşit Oymen, Tevfik Yunusoğlu, Kemal Özsubaşi ve Ali Yusufoğlu'nun başını çektiği bir grup genç Trabzon'da ilk kulübü kurma gayretine girdiler. Bu gençlerin gayretleri şehrin bütün semtlerinde büyük destek görüyordu. Bütün gayretler 20 Ocak 1921 günü mutlu sonla noktalanıyor ve Trabzon'un ilk kulübü kuruluyordu. Sarı-kırmızı renkleri seçtikleri kulübe İdmanocağı adını verdiler. İki yıl süreyle Trabzon'un tek kulübü olan İdmanocağı, aynı zamanda Trabzon futbolunun da temelini teşkil ediyordu.'' 
     
</TEXT>
</DOC>
