<DOC>
<DOCNO> 352999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sonspo31.html </URL>
<DATE> 2005/06/17/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Bayan futbolcu gol sevincini abartınca... 
</HEADLINE>
<TEXT>

     Milliyet İNTERNET 

İngiltere'de düzenlenen Kadınlar Avrupa Futbol Şampiyonası'nda heyecan artıyor. Turnuvada son yarı finalist nefes kesen bir karşılaşma sonucunda belli oldu. Yarı finalistlerden Norveç, İsveç'i uzatmalar sonucunda 3-2 yenerek finalde Almanya'nın rakibi olmayı başardı. 
     Maçın en iyi oyuncusu Norveçli Solveig Gulbrandsen de uzatma dakikalarında attığı galibiyet golü sonrası sevincine hakim olamayarak erkek oyuncular gibi formasını çıkardı. 
     Norveç turnuvada grup maçlarında da Almanya ile karşılaşmış ve mağlup olmuştu. Almanya ise diğer yarı final karşılaşmasında Finlandiya'yı 4-1 mağlup etmişti. 
     
     BAYAN FUTBOLCULARIN GÜZELLİK SORUNU 

     Öte yandan bayan futbolundaki "pazarlama" tartışması da gün geçtikçe büyüyor. 
     Daha önce bayan futbolcuların daha dar şortlar giymeleri gerektiğini ifade eden FIFA Başkanı Sepp Blatter'in ardından UEFA Başkanı Lennart Johansson'dan benzer bir yorum geldi. 
     BBC Radyo'ya konuşan Johansson, sahada futbol oynayan çok güzel ve terlemiş bir kız görüntüsünün "satacağını" belirterek tartışmaya yeni bir boyut kattı. 
     


     
</TEXT>
</DOC>
