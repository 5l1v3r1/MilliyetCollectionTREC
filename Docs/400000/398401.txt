<DOC>
<DOCNO> 398401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/soneko04.html </URL>
<DATE> 2005/11/27/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Tüzmen 500 bin kişiye iş bulmak 7-8 milyar dolarlık yatırım demektir 
</HEADLINE>
<TEXT>

     Halide Özkul 

Devlet Bakanı Kürşad Tüzmen, Türkiye'de her yıl istihdam piyasasına 500 bin yeni işsiz katıldığını belirterek, ''500 bin kişiye iş bulmak demek neresinden bakarsanız bakın 7-8 milyar dolarlık yeni yatırım demektir'' dedi. 
     Romanya-Türkiye arasında 22. dönem Karma Ekonomik Komisyon KEK toplantısına katılmak amacıyla Bükreş'e giden Tüzmen, buradan ayrılmadan önce Havaalanında gazetecilerin çeşitli konulardaki sorularını yanıtladı. 
     Bir soru üzerine Türkiye'nin IMF ile ilişkilerinin gayet güzel devam ettiğine işaret eden Tüzmen, belki de Türkiye'nin, IMF'nin en başarılı uygulama yaptığı ülkelerden biri olacağını söyledi. 
     
     ''CARİ AÇIK, FİNANSE EDİLDİĞİ ŞEKİLDE SIKINTI YARATMIYOR'' 
     IMF'nin cari açığa bakış açısının sorulması üzerine Tüzmen, bu konuda IMF'nin yavaş yavaş bazı şeyler söylemeye başladığını belirterek, ''Ama bazı şeyleri önümüzdeki dönemde göreceğiz. Şu anda Türkiye'nin ekonomik gelişmeleri iyi. Açıkçası cari açık finanse edildiği şekilde bir sıkıntı yaratmıyor'' dedi. 
     İtalya'nın önemli üst yöneticilerinin Türkiye'ye gelmesi ile ilgili olarak da değerlendirmede bulunan Tüzmen, İtalyanların ellerindeki parayı daha iyi değerlendirebilecekleri yerler aradıklarını ve bunu yaparken de kendilerine en uygun girdi maliyeti imkanı sağlayan ülkeleri tercih ettiklerini ifade etti. 
     Tüzmen, kaliteden de ödün vermek istemeyen İtalyan yatırımcılarının bu yüzden çok uzak ülkelere gidemediğini, Türkiye'nin yatırım için uygun bir merkez olduğunu kaydederken, ''Bizde girdi maliyetleri faktör şartları açısından düşük sayılabilir. Yani eğitilmiş iş gücü ucuz. Türkiye'de iyi iş gücü var. Özellikle yeni yatırımlar konusunda İtalya'daki her yatırımı şu anda Türkiye'ye kaydırabilirsiniz ve Türkiye'de şu anda yüksek teknolojiye çok çabuk adapte olabilecek bir iş gücü var. İtalyanlar da bunun farkında ve bunu değerlendirmek için geliyorlar'' değerlendirmesinde bulundu. 
     
     ''ENFLASYONU AŞAĞI ÇEKERKEN BÜYÜDÜK'' 
     Türkiye'de enflasyon düşerken bir yandan da büyümenin devam ettiğine işaret eden Tüzmen, ikisini bir arada gerçekleştirmenin ise kolay bir iş olmadığına vurgu yaparak şunları kaydetti 
     ''Unutmayın ki enflasyonu aşağı doğru çeken bir ülkede çok çeşitli sıkıntılar yaşanır. Türkiye bütün bu sıkıntıları aslında hissetmeden, hissettirmeden bu dönemi geçirmeye çalıştı. Bu kolay değildi. Yani bir taraftan enflasyonu aşağıya doğru çekeceksiniz, ama enflasyonu aşağıya doğru çekerken büyüme hızını yukarı doğru hiçbir zaman götüremezsiniz. Bu tam terstir. Biz ülke olarak enflasyonu bir taraftan aşağıya doğru indirme becerisini gösterirken diğer taraftan da büyümeyi yine belli bir rakamın üzerine çıkarabilme başarısını da yakaladık.'' Ancak bu olumlu gelişmelerin Türkiye'de istihdama yansımadığının hatırlatılması üzerine de Tüzmen, belki 2 milyona yakın yeni istihdam sağlandığını, ancak bunun işsizlikte sadece yüzde 0.02 oranında bir gerileme yarattığını söyledi. 
     Tüzmen, ''Niye Çünkü arkadan çok yeni iş gücü geliyor. İki milyona yakın yeni iş yaratıldı, ama bütün bunlara rağmen arkadan gelen o kadar büyük bir iş gücü var ki onun tamamını sektörlerde ememiyorsunuz. Her yıl yeni 500 bin kişiye iş bulduğunuz zaman tepe noktasında oluyorsunuz. O da kolay değil. Baktığınız zaman 500 bin kişiye iş bulmak demek, neresinden bakarsanız bakın 7-8 milyar dolarlık yeni yatırım demektir. Bunu sağlamanız lazım. Onun için yabancı sermayeyi biz doğru yerlere, istihdam emen sektörlere yönlendirebilirsek o zaman Türkiye'de belli bir dengeyi sağlamış oluruz'' diye konuştu. 
     
     AŞIRI DEĞERLENMİŞ LİRA 
     Liranın aşırı değerlenmesi ile ilgili bir soruya verdiği yanıtta da Tüzmen, ekonomide dengelerin zaman içinde yerine oturduğunu gözlemlediğini belirterek, liranın aşırı değerlenmesinin de zaman içinde bir dengeye oturacağına işaret etti. 
     Tüzmen, ''Dikkat ederseniz son dönemde lirada artık çok hızlı bir değer artışı yok. Lira, aşırı değerden normal değerine inmeye başladı. Mesela yüzde 10-15'lik değer artışları vardı. Şu anda normal trendine gelmeye başladı. Ekonomi bir dengeler sistemidir ve kendi içinde kendi dengesini mutlaka bulur'' dedi. 
     
</TEXT>
</DOC>
