<DOC>
<DOCNO> 352291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sonspo28.html </URL>
<DATE> 2005/06/15/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Çalımbay, Carew ve Biscan konularına açıklık getirdi... 
</HEADLINE>
<TEXT>

     Beşiktaş Teknik Direktörü Rıza Çalımbay, Norveçli futbolcuları Carew'i göndermeyeceklerini, bu futbolcunun ancak çok büyük öneri gelmesi durumunda gidebileceğini söyledi. 
     Rıza Çalımbay, BJK Nevzat Demir Tesisleri'nde düzenlediği basın toplantısında, transfer gündemiyle ilgili sorulara yanıt verdi. 
     Medyada Carew'in gönderileceğine ilişkin haberler yer aldığını kaydeden Çalımbay, ''Carew gitmiyor. Ancak kendisi için çok büyük bir teklif gelirse gider. Eğer onu gönderirsek, ondan daha iyi oyuncu almamız gerekir'' dedi. 
     Norveçli oyuncuya öneriler geldiğini, ancak hiçbirisinin belirttiği düzeyde olmadığını anlatan Çalımbay, Carew ile gelecek sezon da devam etmek istediklerini vurguladı. 
     Brezilyalı oyuncu Grafiti ile ilgilendiklerini, ancak bu futbolcunun maliyetinin çok yüksek olduğunu ifade eden Çalımbay, ''Dengelerin bozulmasını istemiyorum. Onu almamız zor'' dedi. 
     Takımdaki futbolcuların alacakları ücretlerin dengeli olmasına dikkat ettiklerini anlatan Çalımbay, bu doğrultuda titiz çalıştıklarını vurguladı. 
     Takımdaki oyuncuların sözleşmesinin bitmediğini ifade eden Çalımbay, ''Hiçbir oyuncunun transferi bitmiyor ne yabancı arkadaşların, ne yerli arkadaşların. Ronaldo ve Juanfran'ın da mukavelesi bitmedi. Böyle olunca istediğiniz transferleri yapmanız zor oluyor'' diye konuştu. 
     
     ''BISCAN İÇİN BEKLEMEDEYİZ'' 

     Çalımbay, FC Liverpoollu Biscan'ın transferi için gerekli girişimleri yaptıklarını, bu oyuncunun kararı için beklediklerini söyledi. 
     Biscan'ın transferi konusunun bu hafta ya da gelecek hafta netlik kazanacağını ifade eden Çalımbay, ''Kendisine verdiğimiz teklif gayet iyi. İtalya ve İspanya'dan da teklifler varmış. Beklemede, düşünüyor. Biz gerekli girişimleri yaptık'' diye konuştu. 

     
</TEXT>
</DOC>
