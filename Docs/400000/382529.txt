<DOC>
<DOCNO> 382529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sondun33.html </URL>
<DATE> 2005/09/29/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Amerikan askerleri, Talabani'nin danışmanının evini bastı 
</HEADLINE>
<TEXT>

     Irak'ta Amerikan askerlerinin, dün gece Devlet Başkanı Celal Talabani'nin danışmanlarından birinin evinde arama yaptığı bildirildi. 
     Talabani'nin danışmanı Adnan Ed Duleymi, El Arabiye televizyonuna yaptığı açıklamada, ''Amerikan askerleri evime girip hepimizi bir odaya tıktı. Oğlumun ellerini bağlayıp gözlerine bant yapıştırdılar'' dedi. 
     Irak'ın en büyük Sünni partisi olan İslam Partisi'nin de mensubu olduğu Halk Konferansı örgütünün genel sekreterliğini de yapan Ed Duleymi, askerlerin tanımadığı kimselerle ilgili sorular sorduklarını, evi aradıklarını, ama bir şey bulamadıklarını anlattı. 
     Amerikan ordusu, bu konuda açıklama yapmadı. 
     Bu arada, İslam Partisi de, Amerikalıların Halk Konferansı üyelerinden Haret El Ubeydi'nin evinde arama yaptığını bildirdi. 
     Ed Duleymi de, Ubeydi'nin kendi yardımcılarından biri olduğunu belirterek, askerlerin evi bastığını doğruladı. 
     İslam Partisi, bu ''operasyonları'' kınadı ve Iraklılara karşı girişilen ''haksız saldırıların'' durdurulmasını istedi. 
     Adnan Ed Duleymi'nin Bağdat'taki evi, 3 Ağustos'ta da Amerikalılar tarafından basılmış, Ed Duleymi Amerikan ordusunu ''Irak hükümetinin kendisine karşı başlattığı kampanyaya katılmak'' ile suçlamıştı. 
     Ed Duleymi 74 , Vakıflar İdaresi başkanıyken Temmuz sonunda Şii Başbakan İbrahim Caferi tarafından görevden alınmıştı. 
     
</TEXT>
</DOC>
