<DOC>
<DOCNO> 379729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/sonspo28.html </URL>
<DATE> 2005/09/19/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Vestel Manisa Galatasaray'ın isminden ürktük 
</HEADLINE>
<TEXT>

     Turkcell Süper Ligi'nde Galatasaray'a 4-1 yenilen Vestel Manisaspor'da, asbaşkan ve basın sözcüsü Kenan Yaralı, ''Oyuncularımız Galatasaray'ın isminden ürktü'' dedi. 
     Kenan Yaralı, AA muhabirine yaptığı açıklamada, Serkan Özsoy ve Johana'nın bu maçtaki performanslarını beğenmediğini belirtti. 
     Oyunun başında savunma oyuncularının hataları nedeniyle 2-0 geriye düştüklerini ifade eden Yaralı, şöyle dedi 
     ''Skoru 2-1'e getirdikten sonra 3 tane çok net gol pozisyonu kaçırdık. Galatasaray gibi bir takımın karşısında 3 net gol pozisyonu yakalamışsanız en azından birini atmanız lazım. Bunu başaramadık. İyi bir takımımız var, ama tecrübesizlikleri nedeniyle oyuncularımız Galatasaray'ın isminden ürktü. Dünkü kötü oyunumuza rağmen, üç büyükler haricinde hangi takımla maç yapsak kazanırdık.'' Karşılaşmanın İzmir'de yapılmasının da takımı olumsuz yönde etkilediğini savunan Yaralı, ''İzmir, Manisa'ya yakın olsa da sonuçta deplasman havası oluşuyor. Futbolcularımızı bu da kötü etkiliyor'' dedi. 
     
     OYUNCULARA UYARI 
     Yaralı, takımda bazı oyuncuların halen istedikleri düzeye gelmediğini belirterek, ''Bazı arkadaşlarımız kendilerine çeki düzen vermeli. Bu takımda herkes parasını gününde alıyor. Karşılığını vermeliler'' dedi. 
     Yaralı, teknik direktör Levent Eriş'ten memnun olduklarını belirterek, ''Teknik direktörümüz, 4'lü savunmayı oturtmaya çalışıyor. Eğer 4'lü savunmayı oturtursa, meyvelerini toplamaya başlayacağız'' dedi. 
     Öte yandan, Vestel Manisaspor-Galatasaray maçını 14 bin 282 biletli seyircinin izlediği belirtildi. Karşılaşmayı 20-25 bin civarında taraftarın izlediğini öne süren kulüp yetkilileri, stada biletsiz seyirci alındığını iddia ettiler. 
     
</TEXT>
</DOC>
