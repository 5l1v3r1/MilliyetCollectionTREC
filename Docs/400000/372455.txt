<DOC>
<DOCNO> 372455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/soneko14.html </URL>
<DATE> 2005/08/24/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
OECD Genel Sekreter Adayı Takeuchi Türkiye küresel bir güç 
</HEADLINE>
<TEXT>

     Mustafa Seven AA 

Japonya'nın Ekonomik İşbirliği ve kalkınma Örgütü OECD Genel Sekreteri Adayı olan Dr. Sawako Takeuchi, Türkiye'nin, jeostratejik konumu nedeniyle küresel bir güç olduğunu, OECD içinde de çok etkin bir rol oynayabileceğini söyledi. 
     OECD Genel Sekreterliği için en güçlü adaylardan biri olarak kabul edilen bayan Takeuchi, A.A muhabirinin, Türkiye ekonomisi ve dünya ekonomisi ile OECD'ye ilişkin sorularını yanıtladı. 
     Türkiye'nin, enerji kaynaklarının iletim yolları üzerinde bulunan çok önemli bir ülke olduğunu vurgulayan Takeuchi şunları söyledi 
     ''Dünyada enerji kaynakları yetersiz ve bunların paylaşımı gereksinimi, Avrupa ile Asya'yı daha çok bütünleşmeye itiyor. Çünkü Asya'daki enerji kaynaklarının Avrupa'ya ulaştırılması gerekir, işte burada enerji kaynaklarının dağıtım yolu üzerinde bulunması Türkiye'ye çok önemli bir stratejik avantaj sağlıyor. 
     Türkiye, enerji koridorundaki stratejik konumu nedeniyle çok önemli bir küresel güçtür.'' Türkiye'nin, jeostratejik konumu nedeniyle OECD içinde de çok etkin bir rol oynayabileceğine dikkati çeken Takeuchi, AB'nin bölgesel bir entegrasyon olduğunu, ancak OECD'nin küresel bir entegrasyon olarak kabul edildiği belirterek, ''böyle bir kurumda Türkiye çok daha etkin hale gelebilir'' dedi. 
     
     TÜRKİYE EKONOMİSİ... 
     Türkiye ekonomisindeki gelişmelere de değinen Takeuchi,''Türkiye ekonomisi, en son mali krizden çok çabuk sıyrıldı ve ekonomik dengeleri yerine oturtmaya başladı'' şeklinde konuştu. Takeuchi, şöyle devam etti 
     ''Türkiye enflasyonu tek hanelere indirdi. Ekonomik büyüme, piyasa ve özel sektörün canlılığını gösteriyor. Türkiye, uluslararası ekonomik standartları yakalama yolunda önemli bir mesafe kaydetti ve kalıcı istikrar, para ve maliye politikasındaki istikrarın sürdürülmesine bağlı olacaktır. 
     Ekonomik büyümenin, artan verimlilikle beraber daha sürdürülebilir bir hale getirilmesi ve istihdam yaratacak konuma sokulması gerekir.'' 
     
     ŞEHİRLER, YABANCI SERMAYE İÇİN REKABET ETMELİ.... 
     Türkiye'nin daha çok doğrudan yabancı sermayeyi hakkettiğini belirten Takeuchi, '' Türkiye, AB'nin son üyesi ülkeler kadar yabancı sermaye çekemedi, halbuki daha çok yabancı sermaye çekebilecek bir kapasiteye sahip bulunuyor'' tespitinde bulundu. 
     ''Doğrudan Yabancı Sermaye, altyapı, teknoloji, eğitimli işgücü ve istikrar ister'' şeklinde konuşan Takeuchi, şehirlerin ve bölgelerin, daha çok yabancı sermaye çekebilmek için rekabet ederek cazip bir yatırım ortamı oluşturmaları gerektiğini vurguladı. Takeuchi şunları söyledi 
     ''Bir ülkenin yabancı sermaye çekebilmesi, yatırım yapılacak bölge ve şehirlerin de gayretine bağlıdır. Örneğin, Türkiye'deki şehirler, kentler, nasıl daha çok yabancı sermaye çekebileceklerinin yollarını aramalı ve yatırım ortamlarını daha cazip hale getirme konusunda rekabet etmelidirler. 
     Yatırım konusunda daha cazip imkan sağlayan bölge ve şehirler, rakip şehirlere göre daha çok yatırım çekebilirler.'' 
     
     TÜRKİYE'NİN AB ÜYELİĞİ... 
     Türkiye'nin AB üyeliği konusuna da değinen Takeuchi, Türkiye'nin, AB üyesi olsun ya da olmasın, bölgesinde ve küresel olarak çok etkin bir ülke olduğunu vurguladı. Takeuchi, şöyle devam etti 
     ''Türkiye, AB'nin Kopenhag kriterlerini yerine getirdi, Maastricht kriterlerini de yerine getiriyor. Bütün bu gelişmeler Türkiye'yi daha güçlü bir ülke haline getirecektir. AB üyeliği yolunda Türkiye kriterleri yerine getiriyor. Ancak tam üyelik uzun bir zaman gerektirse de, Türkiye bölgesinde güçlü bir ülke olmaya devam edecektir.'' 
     
     PETROL FİYATLARI VE DÜNYA EKONOMİSİ... 
     Takeuchi bu arada, Dünya ekonomisini en çok zorlayan konunun artan ''petrol fiyatları'' olduğunu vurguladı. 
     Artan enerji maliyetlerinin, gelişmiş ülkeler ile gelişmekte olan ülkelerin ortak sorunu olduğuna işaret eden Takeuchi, gelişmiş ülkelerdeki şirketlerin maliyetleri ve rekabet güçlerini olumsuz etkileyen enerji maliyetlerinin, gelişmekte olan ülkelerin ekonomik büyümelerini olumsuz etkilediğini, bu durumun da dünyanın ekonomik büyümesini yavaşlattığını ifade etti. 
     Takeuchi, artan petrol fiyatlarının küresel bir sorun olduğuna dikkati çekerken, bu sorunun çözümü için, gelişmiş ve gelişmekte olan ülkelerin bira araya gelerek analiz etmesi gerektiğini vurguladı. 
     Hızla artan enerji maliyetlerini azaltmak için, enerjinin etkin ve tasarruflu kullanılması gerektiğine işaret eden Takeuchi, örneğin Japonya'da sanayiinin enerji tüketimini en aza indirdiğini anlattı. 
     
     OECD GENEL SEKRETERLİĞİ YARIŞI... 
     Öte yandan OECD Genel Sekreterliği şansının çok büyük olduğunu vurgulayan Takeuchi, göreve gelmesi halinde OECD'yi, sadece gelişmiş değil, gelişmekte olan ülkeler ve kalkınma konularında da gayret gösteren etkin bir kurum yapmak için çalışacağını söyledi. 
     Takeuchi, OECD Genel Sekreterliği yarışı konusunda şunları söyledi 
     ''OECD Genel Sekreteri seçilme konusundaki şansımın yüzde 100 olduğuna inanıyorum. OECD Genel Sekreteri olacağıma inanıyorum ve bu konuda şüphem yok. Seçilirsem, OECD'nin ilk genel kadın genel sekreteri olacağım, ancak erkek olan diğer genel sekreter adaylarına karşı, genel sekreterlik için gerekli donanıma sahibim. 
     Ekonomi, vergi ve kamu maliyesi politikaları konusunda yaklaşık 10 yıl boyunca Japon Hükümetine danışmanlık yaptım.'' OECD'nin, demokratik hükümet ve piyasa ekonomisini teşvik eden ortak ekonomik politika üreten bir kurum olduğunu belirten Takeuchi, OECD'nin ayrıca, özel sektör ve şirket yönetimi konusunda da bir rolü bulunduğunu bildirdi. 
     Gelişmekte olan ülkelerde çalıştığı için, gelişmekte olan ülkelerin ekonomik, sosyal ve siyasi yapılarını da bildiğini anlatan Takeuchi, ''Genel Sekreter olmam halinde, OECD'nin kalkınma konularında daha etkin olması için çalışacağım'' dedi. 
     Dünyadaki ekonomik büyüme ve refahtan her ülkenin faydalanması gerektiğine inandığını ifade eden Takeuchi, küreselleşmenin paylaşılması gerektiğini kaydetti. 
     
     ''ÇİN'İN BÜYÜMESİ SÜRDÜRÜLEBİLİR DEĞİL...'' 
     Ayrıca Çin'in hızlı büyümesinin sürdürülebilir bir büyüme olmadığını, Çin'in dünyanın kaynaklarının önemli bir kısmını tüketerek büyümeye çalıştığını vurgulayan Takeuchi, OECD gibi kuruluşların, Çin'in büyümesi ve ekonomisini daha çok uluslararası standartlara yaklaştırıcı, daha çok normal, dengeli hale getirici yönde çaba göstermeleri gerektiğini kaydetti. 
     Japonya'da, kamu ve özel sektörde uzun yıllar çalışan bayan Takeuchi, Japonya Başbakanının Ekonomi Başdanışmanı sıfatı da bulunuyor. 
     Takeuchi, Ankara'daki ziyaret programı çerçevesinde, Dışişleri Bakanı ve Başbakan Yardımcısı Abdullah Gül ile Devlet Bakanı ve Başmüzakereci Ali Babacan ile görüştü. 
     OECD Genel Sekreterliği'ni yürüten Donald J. Johnston'ın görev süresi, gelecek yıl Mayıs ayında resmen sona eriyor. 
     OECD Genel Sekreterliği için aday olan diğer isimler ve ülkeleri ise şöyle 
     ''Marek Belka Polonya , Allan Fels Avustralya , Angel Gurria Meksika , Seung-Soo Han Güney Kore Alain Madelin Fransa .'' 
     
</TEXT>
</DOC>
