<DOC>
<DOCNO> 392692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/yasam/yas03.html </URL>
<DATE> 2005/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Serginin rengi kırmızı-siyah 
</HEADLINE>
<TEXT>


Beşiktaş Çağdaş'ın ilk sergisi "Kırmızı Siyah", günümüz Türk resim ve heykel sanatının 12 temsilcisini buluşturuyor 

Yasemin Bay 

Sanat tarihinde önemli yere sahip olan iki renk, kırmızı ve siyah, bu kez günümüz Türk resim ve heykel sanatının önemli isimleri tarafından yorumlanıyor. Mustafa Kemal Merkezi'ndeki "Beşiktaş Çağdaş"ta 31 Aralık'a dek izlenebilecek olan "Kırmızı Siyah" sergisi Adnan Çoker, Mustafa Ata, Adem Genç, Ferruh Başağa, Ömer Uluç, Özdemir Altan, Seyhun Topuz, Güngör Taner, Koray Ariş, Zekai Ormancı, Bubi ve Bedri Baykam'ı bir araya getiriyor. 
"Müze - galeri" konseptinde bir sanat galerisi olan Beşiktaş Çağdaş'ın bu ilk sergisi oldukça iddialı... Serginin fikir babası Erhan Ersöz, "Kırmızı Siyah"ın düzenlemesini ve planlamasını Adnan Çoker ile yaptığını söylüyor. Kırmızı ve siyah renklerin tema olarak alınmasını ise şöyle açıklıyor Ersöz 

RED esin kaynağı 
"Kırmızı ve siyah sanat tarihinde özelliği olan renkler. Stephanie Busuttil'in 'RED' adlı kitabı beni çok etkilemişti. Kırmızının sanat ve yaşam üzerindeki etkileri, 200'e yakın görsel malzemeyle anlatılıyor. RED'e bakarken kırmızının görsel gücünün yanı sıra siyahla bir araya gelince yarattığı muazzam etkiyi gördüm. Ve böyle bir sergi düzenlemeye karar verdim." 
Çoker'in deyişiyle sergide yer alan sanatçılar "Türkiye'nin milli takımı". Ersöz, "Tabii ki bu takıma girecek başka sanatçılar da var" diyor ve ekliyor 
"Öncelikle konsepte hangi sanatçıların uygun düşeceğini araştırdık. Temamız renk olduğu için, eserlerinde rengi kullanan, büyük boyutta resim yapabilen ve figürden ziyade soyutlamayı kullanan sanatçıların sergi için uygun olacağını düşündük. " 

Model Londra'dan 
Ersöz, İstanbul'da Beşiktaş Çağdaş büyüklüğünde sanat galerisi olmadığını belirterek, "Yurtdışından da önemli sergiler getirilebilir. Londra'daki Royal Academy of Arts'ı model olarak aldık. Kendine ait koleksiyonu yok. Ama çok iyi çalışmalar yapıyorlar" diyor. 

Baştan çıkarıcı bir sergi 

Sanatçılara kısıtlama getirilmemiş. Ve böylelikle kırmızı ve siyahın onlar üzerindeki etkilerinin ortaya çıkması amaçlanmış. Sonuçta ortaya çıkan kimi eserlerde gözalıcı kırmızıların, etkileyici siyahların arasına, yeşiller, sarılar, maviler de karışmış. 2500 metrekarelik sergi alanının doldurabilmesi açısından sanatçılardan büyük ebatlı resimler istenmiş. Sergi mek nı baştan çıkarıcı. Büyük boyutlu eserler tüm alanı doldururken, sergileme şekli, aydınlatma ve düzenlemenin başarısı dikkat çekiyor. Tabii resimlerin ve heykellerinin yarattığı baş döndürücü etki de cabası... 


</TEXT>
</DOC>
