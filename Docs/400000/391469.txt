<DOC>
<DOCNO> 391469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sonspo10.html </URL>
<DATE> 2005/11/01/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Szmykowiak, 2 hafta sonra sahaya çıkabilir 
</HEADLINE>
<TEXT>

     Trabzonspor, Gençlerbirliği ile hafta sonu sahasında yapacağı maçın hazırlıklarını sürdürüyor. 
     Teknik direktör Vahid Halilhodziç yönetiminde, Mehmet Ali Yılmaz Tesisleri'nde yapılan çalışmaya tüm futbolcular katıldı. Sakatlıkları süren Fatih Tekke ile Szmykowiak ise takımdan ayrı olarak koşu yaptı. 
     Kulüp doktoru Ahmet Çağlar, Fatih Tekke'nin sakatlığının iyi gittiğini idman eksiğini kapaması ve teknik direktör Vahid Halilhodziç'in görev vermesi halinde Gençlerbirliği maçında forma giyebileceğini söyledi. 
     Daha önce ligin 15. haftasındaki Fenerbahçe maçında forma giyebileceği açıklanan Szmykowiak'ın sakatlığının iyiye gittiğini belirten Çağlar, ''Szmykowiak'ın tedavisi şu an 1 hafta önden gidiyor. Szmykowiak salonda iyi bir çalışma programı uyguladı. Ligin 14. haftasındaki Çaykur Rizespor maçında forma giyme ihtimali var'' dedi. 
     Bordo-mavili futbolcular, antrenmanda yarı sahada taktik ağırlıklı bir antrenman gerçekleştirdi. Futbolcuların morallerinin yüksek olduğu gözlenirken Halilhodziç, futbolculara zaman zaman uyarılar yaptı. 
     
</TEXT>
</DOC>
