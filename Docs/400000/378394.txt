<DOC>
<DOCNO> 378394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sonsiy16.html </URL>
<DATE> 2005/09/14/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Rektörler "yeni üniversiteleri" görüştü 
</HEADLINE>
<TEXT>

     Yükseköğretim Kurulu YÖK Başkanı Erdoğan Teziç, rektörlerden, yeni üniversite açmak için kriterlerin neler olması gerektiği konusundaki görüşlerini aldı. 
     Üniversitelerarası Kurul ÜAK , Dokuz Eylül Üniversitesi Rektörü ve Kurul Başkanı Prof. Dr. Emin Alıcı Başkanlığında, Rektörler Komitesi de YÖK Başkanı Prof. Dr. Teziç başkanlığında YÖK binasında toplandı. 
     Üniversitelerarası Kurul üyelerinin biraraya gelmesiyle başlayan toplantı, ara verilmeden Rektörler Komitesi toplantısıyla devam etti ve yaklaşık 4.5 saat sürdü. 
     Alınan bilgiye göre, Teziç, Rektörler Komitesi toplantısında, hükümetin yeni üniversiteler açmaya hazırlandığına işaret ederek, rektörlerden yeni üniversite açmak için kriterlerin neler olması gerektiği konusundaki görüşlerini sordu ve önerilerini aldı. 
     Rektörlerin önerileri doğrultusunda belirlenecek kriterlerin YÖK Genel Kurulu’nda ele alınacağı ve Genel Kurul’dan çıkacak kararın hükümete sunulacağı öğrenildi. 
     Rektörlerin büyük bölümünün yeni üniversite açılmasına karşı olmadığı, ancak yeni üniversitelerin sayısının da "fazla abartılmaması gerektiği" görüşünde oldukları kaydedildi. 
     1992 yılında yeni üniversiteler kurulurken belirlenen 24 kriter 
     olduğunu belirten rektörlerin, yapılacak bazı değişikliklerle ve eklemelerle bu kriterlerin baz alınması görüşünü paylaştıkları bildirildi. 
     
     "TAKVİME BAĞLANSIN" 
     Rektörlerin, yeni üniversitelerin bir takvime bağlanarak ve belli bir plan dahilinde açılmasının önemli olduğu görüşünü ifade ettikleri belirtildi. 
     Yeni üniversite açılırken "objektif" olunmasını isteyen rektörlerden bazılarının önerileri şöyle 
     - İllerdeki ortaöğretim okulları ve öğrenci sayıları göz önünde tutulsun. Öğrencisi çok olan ilden başlanarak sıralama yapılsın - O ildeki öğrencilerin ÖSS’deki başarıları, üniversiteye yerleşme oranları baz alınsın, - Yurt olanakları ile fiziki altyapının yeterli olup olmadığına bakılsın, - Eğer kurulacak üniversitede teknoloji ağırlıklı bölüm olacaksa o ilin sanayisinin gelişmiş olup olmadığı göz önünde bulundurulsun, - Üniversite kurulacak ilde meslek yüksekokulu varsa öğrenci ve öğretim üyesi sayısının yeterli olup olmadığı araştırılsın, - Mutlaka "öğretim üyesi" planlaması yapılsın. 
     
     "HAMİSİ OLSUN" 
     Toplantıda, bazı rektörlerin de kurulacak yeni üniversitelerin geçmiş yıllarda yapıldığı gibi belli bir süre gelişmiş bir üniversite tarafından desteklenmesinin sağlanmasını istedikleri öğrenildi. 1992 yılından önce kurulan üniversiteler için böyle bir uygulama yapıldığını kaydeden rektörlerin, gelişmiş bir üniversitenin himayesinde kurulacak yeni üniversitenin gelişmesini daha hızlı tamamlayacağını ifade ettikleri belirtildi. 
     Öte yandan, ÜAK toplantısında geçen ay istifa eden Prof. Dr. Savaş Küçükyavuz’un yerine yeni YÖK üyesi adayı seçildi. 
     YÖK bünyesinde ÜAK kontenjanından görev yapan Küçükyavuz’un yerine ODTÜ İktisadi ve İdari Bilimler Fakültesi İktisat Bölümü’nden Prof. 
     Dr. Fikret Şenses seçildi. Şenses’in YÖK üyeliği, Cumhurbaşkanı Ahmet Necdet Sezer’in onayından sonra kesinleşecek. 
     Bu arada, geçen ay Bakanlar Kurulu kontenjanından YÖK üyesi olan Prof. Dr. Barbaros Günçer de istifa etmişti. Günçer’in yerine de henüz atama yapılmadı. 
     Ayrıca, YÖK’te Cumhurbaşkanlığı kontenjanından da 1 üyenin yeri boş bulunuyor. 
     
</TEXT>
</DOC>
