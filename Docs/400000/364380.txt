<DOC>
<DOCNO> 364380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/soneko26.html </URL>
<DATE> 2005/07/26/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Unakıtan Büyük Efes Oteli, 15 Eylül'de satışa hazır olur 
</HEADLINE>
<TEXT>

     Maliye Bakanı Kemal Unakıtan, işsizliğin azaltılmasının hükümetin en önemli hedefleri arasında yer aldığını belirterek, ''Bunu azaltmak için ilgili bakanlıklar arasında ayrı bir Koordinasyon Kurulu oluşturulacaktır'' dedi. 
     Bakan Unakıtan, Adnan Menderes Havalimanı'nda gazetecilere yaptığı açıklamada, UNIVERSIADE 2005 İZMİR oyunlarına büyük önem verdiklerini, bunun için bütçeden ayrı bir ödenek ayırdıklarını ve Maliye Bakanlığı olarak oyunlara çok büyük destek sağladıklarını söyledi. Unakıtan, şöyle konuştu 
     ''Bu oyunlardan İzmir Büyükşehir Belediye Başkanlığı ve Universiade Oyunlar İcra Komitesi Başkanı Taha Aksoy ile hep birlikte yüzümüzün akı ile çıkacağız. Oyunlar, İzmir ve Türkiye'mizin tanıtımına büyük avantajlar getiriyor. Biz hükümet olarak arkasındayız. Başta, Başbakan Yardımcısı ve Devlet Bakanı Mehmet Ali Şahin, Maliye Bakanlığı olarak ve Başbakan'ın talimatlarıyla, hükümet olarak tamamen destekliyoruz.'' 
     
     TÜRKİYE'DE İŞSİZLİK 

     Türkiye'de işsizliğin önemli bir problem olduğunu belirten Bakan Unakıtan, şöyle devam etti 
     ''Ancak, DİE tarafından dün açıklanan rakamlarda görüldüğü gibi işsizlik giderek azalıyor. Fakat azalmanın daha fazla olmasını arzuluyoruz. Bakanlar Kurulu'nda, Çalışma ve Sosyal Güvenlik Bakanı güzel bir çalışma sundu. Bu çalışmaya göre işsizliğin azaltılması için hem ilgili bakanlıklar arasında ayrı bir koordinasyon tesis edilecek, hem de toplanacak Ekonomi Koordinasyon Kurulu'nda ele alınacak. İşsizliğin azaltılması, hükümetin en önemli hedefleri arasındadır.'' 
     
     KAYITDIŞI EKONOMİ 

     Kayıt dışı ekonomi ile yoğun mücadele verdiklerini belirten Unakıtan, Türkiye'de, çalışanların sosyal güvenlik şemsiyesi altında olmamasının sebebinin, işçi maliyetlerinin yüksek gelmesinden ötürü kayıtdışı çalışma alışkanlığının bulunması olduğunu kaydetti. 
     Kemal Unakıtan, sözlerini şöyle sürdürdü 
     ''Bununla ilgili olarak Çalışma ve Sosyal Güvenlik Bakanlığı, Maliye Bakanlığı, Hazine Müsteşarlığı ve DPT, ayrı bir çalışma sürdürüyor. Bunun neticelerini göreceğiz. Artık biz kayıt dışını memleketimizde görmek istemiyoruz. Bu konuda taviz vermeyeceğiz. Kararlılıkla ve istikrarlı bir şekilde üzerine gideceğiz. Tabi ki bu da akşamdan sabaha çözülecek bir problem değil.'' Unakıtan, Türkiye'ye daha çok yabancı sermayenin girmesi için daha fazla çalışılması gerektiğini, gelinen noktanın tatmin edici bulunmaması gerektiğini belirterek, ''Bütün ülkeler daha fazla sermaye çekmeye çalışıyor. Başbakanımız bunun için bütün dünyayı dolaşıyor. Tabi ki doğrudan yabancı sermaye gelirse daha iyi olur, ancak diğer türlü de olsun'' diye konuştu. 
     
     ''BÜYÜK EFES OTELİ 15 EYLÜL'DE SATIŞA HAZIR'' 

     Unakıtan, Büyük Efes Oteli'nin Emekli Sandığı'nca Özelleştirme İdaresi'ne verildiğini, özelleştirmede satış kapsamına alındığını belirterek, şu bilgileri verdi 
     ''Şu anda teknik çalışmalar sürüyor. Şartname hazırlanıyor, tanıtım dokümanları hazırlanıyor ve değer tespitleri yapılıyor. Bütün bu prosedürler 15 Eylül'e kadar tamamlanır. Satış ilanına çıktığında kim alırsa ona teslim ederiz. İzmir, yeni sahibi ile otel kompleksine kavuşmuş olur. 
     Bu arada, İstanbul Hilton Otel'i şu anda satışa çıktı, yakında neticelenecek. Emekli Sandığı'nın Tarabya Oteli satış kapsamında. Büyük Ankara ve Bursa Çelik Palas satılacak. Bütün bunlar aynı anda da olabilir, ayrı ayrı da olabilir. Bunlar dış yatırımcıların da ilgilendiği oteller. Ama biz bir oteli satın alan diğerini de alabilsin diye birer hafta arayla satmayı düşünüyoruz. Satış ilanına çıktığımızda taliplerini göreceğiz. Yurt içi ve yurt dışından talipleri var.'' 
     
     ALSANCAK LİMANI'NIN ÖZELLEŞTİRİLMESİ 

     Maliye Bakanı Unakıtan, İzmir Alsancak Limanı'nın özelleştirilme çalışmalarının sürdüğünü, şartnamenin hazırlandığını söyledi. 
     Limanın teknik alt yapısının, boşaltma ve yükleme kapasitesinin artırılması gerektiğini ifade etti. Unakıtan, şöyle devam etti 
     ''Güney Kore, Hong Kong ve Singapur gibi ülkelere bakın. Alt yapıları çok kuvvetli. Boşaltma ve yükleme, otomatik hale gelmiş. Bir kontrol kulesi yapmışlar, her yeri oradan idare ediyorlar. Ama İzmir Limanı, çok ilkel metotlarla çalışıyor. Komşularımızda alt yapıları kuvvetli büyük limanlar var. Onlarla rekabet edebilmemiz için bizim de limanlarımızın kapasitelerini artırmamız lazım. Dış ticaret katlanarak gidiyor. İhracat ve ithalatın önemli bölümü, buralardan yapılıyor. Teknik kapasitesini yükseltince aynı yerlerde daha fazla kapasite olunca birim maliyet düşecek. Bu sistemi getirelim ki ihracatçımız ve ithalatçımız da bundan istifade etsin.'' 
     
     MERSİN VE İSKENDERUN LİMANLARI 

     Mersin ve İskenderun limanlarının satışa çıkmaya hazır hale geldiğini ve yakın zamanda neticeleneceğine işaret eden Bakan Unakıtan, sözlerini şöyle tamamladı 
     ''Buranın da şartnameleri hazırlanıyor. Eylül, Ekim, Kasım gibi burası da satışa çıkar. Sadece niyetimiz özelleştirme değil, kapasitelerinin artırılması için de çalışıyoruz. Büyük gemilerin yanaşması için draftın artması lazım.'' Maliye Bakanı Unakıtan, eşi Ahsen Unakıtan'la birlikte, Konak Pier Alış Veriş Merkezi, Efes Oteli ve İzmir Limanı'na giderek incelemelerde bulundu. 
     Unakıtan, Konak Pier Alış Veriş Merkezi Yönetim Kurulu Başkan Yardımcısı Şener Koyuncuoğlu, Efes Oteli ile ilgili Emekli Sandığı Genel Müdürü Mehmet Ali Özyer ve İzmir Limanı İşletme Müdürü Osman İlter'den bilgi aldı. 
     
</TEXT>
</DOC>
