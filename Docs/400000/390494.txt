<DOC>
<DOCNO> 390494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sonspo15.html </URL>
<DATE> 2005/10/28/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Bülent Korkmaz Galatasaray maçı için heyecanlıyım... 
</HEADLINE>
<TEXT>

     Gençlerbirliği Antrenörü Bülent Korkmaz, Pazar günü yapacakları Galatasaray maçının kendisi açısından hem heyecan, hem de mutluluk verici olduğunu söyledi. 
     Bülent Korkmaz, futbolculuk yaşamında hep Galatasaray forması altında mücadele ettiğini belirterek, ''Ancak, antrenör olarak ilk kez Galatasaray'a karşı mücadele edeceğim. Bu bakımdan hem heyecanlıyım, hem de mutluyum. Yıllardır Galatasaray'da ter döktüm. Galatasaray'ın her başarısında bulundum. Bu yüzden heyecanlıyım. Gençlerbirliği gibi çok koşan, çok mücadele eden bir takımın antrenörü olarak Galatasaray'ın karşısına çıkacağım için de mutluyum. Benim Galatasaray ile hiç bir problemim olmadı. Sarı-kırmızılı camiadan kimseye karşı kırgınlığım yok. Galatasaray'daki bütün futbolcularla görüşüyorum. Benim için geçmiş geçmişte kaldı. Artık bugüne bakıyorum. Şimdi tek hedefimiz Galatasaray maçından galibiyetle ayrılmak'' diye konuştu. 
     
     GENÇLERBİRLİĞİ'NDEN LÖSEMİLİ ÇOCUKLARA ZİYARET 
     Öte yandan, başkentin kırmızı-siyahlı ekibi bu sabah Onkoloji Hastanesi'nde tedavi gören lösemili çocuklar kliniğini ziyaret etti. 
     Başkan vekili Atilla Aytek'in başkanlığında Onkoloji Hastanesine gelen Gençlerbirliği'nde, Aytek'in yanısıra genel menajer Hasan Çetinkaya, teknik direktör Mesut Bakkal ve yardımcıları Bülent Korkmaz, Cengiz Demirel, Fikret Yılmaz ile futbolcular yer aldı. 
     Teknik heyet ve futbolcular çocuklara isimlerinin yazılı olduğu forma ve eşofmanları hediye ettiler. 
     
     LÖSEMİLİ ÇOCUKLARDAN BÜLENT KORKMAZ'A YOĞUN İLGİ 
     Hastanede tedavi gören çocukların yoğun ilgisiyle karşılaşan Bülent Korkmaz, çocuklarla ve çalışanlarla fotoğraf çektirerek, çocuklara hediye edilen forma ve eşofmanları imzaladı. 
     
</TEXT>
</DOC>
