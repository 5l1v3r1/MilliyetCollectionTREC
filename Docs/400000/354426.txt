<DOC>
<DOCNO> 354426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sonsiy25.html </URL>
<DATE> 2005/06/22/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Sezer, RTÜK değişikliğini onayladı 
</HEADLINE>
<TEXT>

     Cumhurbaşkanı Ahmet Necdet Sezer, RTÜK’le ilgili Anayasa değişikliğini onaylayarak, bekletmeksizin Başbakanlığa gönderdi. 
     Cumhurbaşkanlığı ve Basın ve Halkla İlişkiler Müşavirliği’nden yapılan açıklamada, Cumhurbaşkanı Sezer’in Türkiye Büyük Millet Meclisi’nin dün yeniden görüşerek kabul ettiği, 5370 sayılı "Türkiye Cumhuriyeti Anayasasının Bir Maddesinin Değiştirilmesi Hakkında Kanunu" yayımlanmak üzere Başbakanlığa gönderdiği bildirildi. 
     Sezer, Anayasa değişikliğini içeren yasayı daha önce inceleyip 10 Haziran’da TBMM’ye iade etmişti. 
     
     TBMM RTÜK ÜYELERİNİ SEÇECEK 

     Anayasa değişikliğinin yürürlüğe girmesiyle birlikte, "Radyo ve televizyonların kuruluşları ve kamuyla ilişkili haber ajansları"nı düzenleyen 133’ncü maddesine yeni bir fıkra eklenmiş olacak. Fıkra uyarınca, radyo ve televizyonların faaliyetlerini düzenlemek ve denetlemek amacıyla kurulan RTÜK 9 üyeden oluşacak. Üyeler, siyasi parti gruplarının 
     milletvekili sayısına göre belirlenecek üye sayısının iki katı olarak gösterilecek adaylar arasından her siyasi parti grubuna düşen üye sayısı esas alınarak TBMM Genel Kurulu’nca seçilecek. Buna göre AKP 6, CHP ise 3 üyeyi belirleyecek. 
     
     ANAYASA’DA 23 YILDA 10’NCU DEĞİŞİKLİK YAPILDI 

     Değişiklikle birlikte 1982 Anayasası, kabul edilişinden bu yana geçen 23 yılda 10’ncu kez değiştirilmiş oldu. İlk değişiklik 1987 yılında, son değişiklik de 2004’te yapıldı, böylece değiştirilen madde sayısı da 69’a ulaşmış oldu. 
     Anayasa’nın Başlangıç Metni’nde de iki kez değişiklik yapıldı. 
     Anayasa’daki en kapsamlı değişiklikler AB ile uyum çalışmaları kapsamında 2000 yılı sonrasında gerçekleştirildi. 
     . 

     
</TEXT>
</DOC>
