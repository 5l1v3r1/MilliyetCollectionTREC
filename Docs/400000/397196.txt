<DOC>
<DOCNO> 397196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/spor/spo02.html </URL>
<DATE> 2005/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Alex tribünde 
</HEADLINE>
<TEXT>


Yoğun tedaviye rağmen sakatlığı düzelmeyen Brezilyalı dev maçta yok. Anelka ise takımdaki yerini alabilecek 

YUSUF KOBAL 


Fenerbahçe, Şampiyonlar Ligi'nde 2. tura yükselme yolunda büyük önem taşıyan Milan'la oynayacağı maçta Alex'ten yoksun mücadele edecek. Schalke ile Almanya'da yapılan maçta kırmızı kart gören Aurelio ve Luciano'dan yoksun olan sarı - lacivertli takımda, arka adalesindeki sakatlığı bir türlü düzelmeyen Alex de forma giyemeyecek. 
Kulüp doktorlarının uyguladığı yoğun tedaviye rağmen ağrıları geçmeyen Brezilyalı yıldız mücadeleyi tribünden izlemek zorunda kalacak. Kasığındaki sakatlık yüzünden Vestel Manisa maçının devre arasında oyundan çıkmak zorunda kalan Nicolas Anelka ise dev karşılaşmada görev yapabilecek. Milan maçının son taktik çalışmasını dün akşam Samandıra Tesisleri'nde yapan sarı - lacivertli takımda Alex, Aurelio ve Luciano'nun yokluğunda Nobre, Selçuk ve Deniz'in 11'de sahaya çıkması bekleniyor. 

'Beynimizde kazanmalıyız' 

Fenerbahçe Teknik Direktörü Christoph Daum, umut dolu açıklamalar yaptı. Tecrübeli hoca, "Şampiyonlar Ligi kralların ligidir. Maç günlerinde adeta festival havası yaşanır. Dünyanın en başarılı takımlarından biri olan Milan'a hoşgeldiniz diyoruz. Şu ana kadar evimizdeki iki maç da dostluk havasında oynandı. İsviçre maçından sonra gözler yine Türkiye'de olacak. Umut ediyorum herkes sorumluluğunun farkındadır" dedi. 

'Kazanma şansımız yüzde 51' 
Sakat ve cezalılar yüzünden kadroda değişiklik yapmak zorunda olduğunu belirten Daum, "Aurelio ve Luciano cezalı. Alex de sakatlığı yüzünden oynayamayacak. Anelka'yı yetiştirmeye çalışıyoruz. Durumu çok iyi değil ama oynaması için çaba harcıyoruz" diye konuştu. İtalya'daki maçın büyük bölümünde oyunu dengelediklerini vurgulayan deneyimli çalıştırıcı bu kez kazanmak için taktiksel değişikliğe gideceğini söyledi. Daum, "Alan daraltarak, baskı yaparak istediğimiz şekilde oyunu yönlendireceğiz. Sadece defansı düşünürseniz Milan'ı güçlü kılar, golünü bekler duruma geçersiniz. Bu öyle bir maç ki beynimizde kazanmalıyız. Takım olarak hareket eder, rakibe alan vermez, orta sahada üstünlük sağlarsak istediğimiz sonucu alırız. Onlar bir adım atarken biz 2 hatta 3 adım atmalıyız. Alex'siz de olsak kazanma şansımız yüzde 51" diye konuştu. 

Vogel için ilginç espri 
Daum, yedek soyunacak olan Milan'ın İsviçreli futbolcusu Vogel'le ilgili soruya ise esprili bir yanıt verdi. "Vogel" kelimesinin Türkçe'de "Kuş" anlamına geldiğini belirten Alman hoca, yardımcısı Murat Kuş'u kastederek, "Benim yanımda da her zaman bir Vogel oturuyor Milan'lı Vogel'i arkadaş gibi karşılayıp, göndereceğiz" ifadesini kullandı. 

İspanya'da yeni iddia 

Alex de Souza, İspanyol basının gündeminden düşmüyor. Spor gazetesi Diario As, Brezilyalı yıldızın, Fenerbahçe'nin Şampiyonlar Ligi'nden elenmesi halinde Ocak ayında Real Madrid'e gelebileceğini iddia etti. Haberde, sarı - lacivertli takımın Devler Ligi'nde ikinci tura yükselme şansının çok zayıf olduğu ileri sürülerek bunun Real Madrid'in işine yarayacağı belirtildi. Fenerbahçe ile Real Madrid arasındaki ilişkilerin iyi olmasının bu transferin önünü açtığı da vurgulanırken, 28 yaşındaki Alex'in bonservis bedeli 5 milyon euro olarak gösterildi. 

Ancelotti rahat 

Milan Teknik Direktörü Carlo Ancelotti, güvenlik konusunda endişe duymadıklarını belirterek galibiyeti hedeflediklerini söyledi. Tecrübeli çalıştırıcı, "Sahadan iyi bir sonuçla ayrılıp otelimize, oradan da ülkemize döneceğiz. Grubun son maçları zorlu geçecek. Fenerbahçe için de kritik bir karşılaşma. Ancak skor ne olursa olsun önümüzde bir maç daha var ve her şey son 90 dakikanın ardından belli olur. Defansif oynamamız söz konusu değil. Milan'ın karakterini sahaya yansıtacağız" dedi. Bugün 150. Şampiyonlar Ligi maçına çıkacak olan kaptan Maldini ise "Alex'in oynamayacak olması bizim için avantaj. Çünkü çok kaliteli bir oyuncu. Fenerbahçe sahasında agresif oynayan bir takım. Ancak biz de kazanmak için sahaya çıkacağız" diye konuştu. 

Milan'da iki eksik 

İtalyan ekibi dün akşam Şükrü Saracoğlu Stadı'nda yaptığı son antrenmanla hazırlıklarını tamamladı. Teknik Direktör Carlo Ancelotti, yaklaşık 1.5 saat süren idmanda maçın taktiği üzerinde durdu. Kırmızı - siyahlı oyuncuların hırslı ve neşeli oldukları gözlendi. Milan, Fenerbahçe karşısına iki önemli futbolcusundan yoksun olarak çıkacak. Sarı kart cezalısı olan Hollandalı Stam ile son Fiorentina maçında sakatlanan Brezilyalı Cafu maçta forma giyemeyecek. 

Anelka baskısı 

Fransız gazeteleri, taraftarların, Dünya Kupası'nda en çok görmek istedikleri forvet oyuncularının arasında Fenerbahçeli yıldızın başı çektiğini yazdılar 

MEHMET ÇİFTÇİ 

Anelka'nın, Fransız Milli Takımı'na dönmesi, Teknik Direktor Raymond Domenech'in, 2006 Dünya Kupası planlarını alt üst etti. 
Fenerbahçe forması giyen Anelka'nın eski formunu yakalaması, 23 kişilik Milli Takım kadrosunda ilk sıraya kadar çıkardı. Fransız gazeteleri, yıldız futbolcunun bu durumu yüzünden Teknik Direktör Domenech'in ileri uçta Thierry Henry, David Trezeguet ve Ludovic Giuly arasında seçim yapmakta zorlandığını yazdılar. Ayrıca Djibril Cisse ve Sydney Govou'nun da eklenmesi ile forvette büyük bir enflasyon yaşandığına dikkat çekildi. Gazeteler, taraftarların Almanya'da en çok görmek istedikleri forvet oyuncularının arasında da Anelka'nın başı çektiğini vurguladılar. 
Fransız spor yazarlarina göre ise Domenech, Anelka'yı kesinlikle Almanya kadrosuna dahil edecek. Domenech'in, Fenerbahçeli futbolcuyla yaşadığı sorunun unutulduğuna işaret eden yazarlar, Anelka'nın en son 17 Nisan 2002'de Rusya karşısında giydiği milli forma sonrasında Kosta Rika ve Almanya milli maçlarında tekrar kadroya dahil edilerek, muhteşem bir dönüş yaptığını belirttiler. 

Bahislerde favori Milan 

Kritik maç için bahis şirketlerinin favorisi İtalyan ekibi oldu. Birçok bahis şirketinde Fenerbahçe'nin galibiyetine 1'e 3.40 ile 4.30, Milan'ın galibiyetine ise 1'e 1.80 ve 1.85 ile değişen oranlar veriliyor. Karşılaşmada beraberlik oynayanlar ise, bu durumun gerçekleşmesi halinde 1'e 3.10 ve 3.30 arasında kazanacak. 

Avrupa'da 117. sınav 

Fenerbahçe, Şampiyonlar Ligi'nde Milan'la oynayacağı maçla Avrupa kupalarındaki 117. sınavına çıkacak. Sarı - lacivertli takım geride kalan 116 karşılaşmada 35 galibiyet, 16 beraberlik ve 65 yenilgi aldı. Bu maçlarda rakip fileleri 125 kez sallayan temsilcimiz, kalesinde 206 gol gördü. Fenerbahçe, İtalya'da oynanan maçta Milan'a 3-1 yenilmişti. 

Schalke 04 - PSV 

Fenerbahçe'nin yer aldığı E Grubu'nun diğer maçında 5 puanlı Schalke evinde 7 puanla liderlik koltuğunda oturan PSV Eindhoven'ı konuk edecek. Sonucu sarı - lacivertli takımı yakındıran ilgilendiren karşılaşma saat 21.45'te başlayacak. PSV, Hollanda'da oynanan ilk maçı Hesselink'in golüyle 1-0 kazanmıştı. 

FENERBAHÇE 
Volkan 
Serkan 
Önder 
Deniz 
Ümit 
Mehmet 
Selçuk 
Appiah 
Tuncay 
Nobre 
Anelka 

MILAN 
Dida 
Simic 
Nesta 
Maldini 
Serginho 
Pirlo 
Gattuso 
Seedorf 
Kaka 
Shevchenko 
Gilardinho 

E GRUBU O G B M A Y P PSV Eindhoven 4 2 1 1 2 3 7 Schalke 4 1 2 1 7 6 5 Milan 4 1 2 1 5 4 5 Fenerbahçe 4 1 1 2 7 8 4 

21.45 Fenerbahçe - Milan, Schalke - PSV Eindhoven 

</TEXT>
</DOC>
