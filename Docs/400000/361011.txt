<DOC>
<DOCNO> 361011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/soneko18.html </URL>
<DATE> 2005/07/14/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Çin, demir-çelik şirketlerini yabancılara sattırmıyor... 
</HEADLINE>
<TEXT>

     Son yıllarda yaptığı yatırımlarla önemli bir üretici haline de gelen dünyanın en büyük demir-çelik pazarı Çin'de yabancı şirketlerin, yerli üreticilerin çoğunluk hissesini ele geçirmelerine izin verilmeyecek. 
     Şinhua ajansının haberine göre, Çin Demir-Çelik Birliği Genel Sekreter Yardımcısı Qi Şiangdong, yabancıların Çinli üreticilerde çoğunluk hissesine sahip olmasını engelleyecek yasal düzenlemenin gerçekleştirileceğini söyledi. 
     Yabancı şirketlerin demir-çelik üretimi için Çin'de yapacakları yatırımın da kısıtlanacağını anlatan Qi, bununla ilgili şartları, ''Demir-çelik üretiminde kendi bağımsız teknolojilerine sahip olmaları ve yıllık 10 milyon ton üretim kapasitesi bulunması'' olarak sıraladı. 
     Çin'in yabancı şirketlerin yerli üreticilerle işbirliği yaparak teknoloji getirmesine sıcak baktığı, fakat hızlı ekonomik büyümesi için son derece önemli rol oynayan demir-çelik sektörünü yabancıların kontrol etmesine izin vermek istemediği kaydediliyor. 
     
     MİTTAL'DEN KORKTU 

     Çin'in demir-çelik sektöründe yabancılara kısıtlama getirmek için harekete geçmesinde, özelleştirme kapsamındaki Ereğli Demir ve Çelik Fabrikaları'na ERDEMİR da talip olduğunu açıklayan ve sektörde dünya lideri olan Mittal Steel'in Çin'in orta kesimindeki Hunan eyaletinde kurulu bulunan Valin Demir ve Çelik şirketinin yüzde 36.67 hissesini alması etkili oldu. 
     Çin'in en büyük 20 demir-çelik üreticisi arasında bulunan devlet kontrolündeki şirkette daha büyük bir pay isteyen Mittal'in amacına ulaşamayınca yüzde 36.67 hisseye razı olduğu ifade ediliyor. 
     Öte yandan Mittal'in ardından dünyanın ikinci büyük demir-çelik üreticisi olan Fransa, Lüksemburg ve İspanya ortaklığındaki Arcelor'un da Çin'in bir başka önemli üreticisi Şandong eyaletindeki Laiwu şirketini satın almak için girişimlerde bulunduğu belirtiliyor. 
     Çin'in 2004 yılındaki demir-çelik üretimi, bir önceki yıla göre yüzde 22.7 artarak 272.8 milyon ton seviyesinde gerçekleşmişti. 
     Tahminlere göre kapasitesini artırmayı sürdüren Çin, bu yıl 300 milyon ton üretim rakamına ulaşacak. 
     Bu arada Çin'in hızla artan demir-çelik üretimi, dış ticaret rakamlarına da yansıyor. Yılın ilk yarısında Çin'in demir-çelik ithalatı yüzde 26.8 artışla 13.2 milyon tona çıktı. Bu dönemde Çin'in demir-çelik ihracatı ise yüzde 154 artışla 11.6 milyon tona ulaştı. 

     
</TEXT>
</DOC>
