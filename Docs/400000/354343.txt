<DOC>
<DOCNO> 354343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sondun52.html </URL>
<DATE> 2005/06/22/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Elleriyle Leopar öldürdü... 
</HEADLINE>
<TEXT>

     Kenyalı büyükbaba, kendine saldıran bir leoparı dilini kopararak öldürdü. 
     Standard gazetesinin haberine göre, 73 yaşındaki çiftçi Daniel M’Mburugu, Kenya Dağı bölgesindeki köyünün civarında yemeğini yemeye hazırlanırken uzun çayırların arasından fırlayan leoparın saldırısına uğradı. 
     M’Mburugu, hayvanın saldırısı sırasında elindeki palayı yere bırakarak, elini leoparın ağzına soktu ve yakaladığı dilini çekerek kopardı. M’Mburugu, "Tanrı kulağıma palayı bırakmamı ve ağzındaki elime güvenmemi fısıldadı. Ben de denileni yaptım. Leoparın dilini koparınca kuşların cıvıldamasını kestiği, insanın kanını donduran bir hırıltı çıktı" dedi. 
     Gazete, leoparın dişlerini M’Mburugu’nun bileğine geçirdiğini ve pençeleriyle onu yaraladığını yazdı. 
     Bu ay başlarında Kihato köyünde meydana gelen olayda, leopar can çekişirken çığlıkları duyan M’Mburugu’nun komşusu, koşarak yerde kıvranan hayvanın işini palayla bitirdi. 
     M’Mburugu köyünde kahraman ilan edilirken, olay karşısında şaşkınlığa düşen yerel yetkililer, yaşlı köylünün hastane masraflarını karşıladı. 
     Kenya Vahşi Yaşam Servisi yetkilisi Connie Maina, olayın ayrıntılarını doğruladı ve "Bu adam hayatta kalma konusunda çok şanslı birisi" dedi. 
     
</TEXT>
</DOC>
