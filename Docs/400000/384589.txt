<DOC>
<DOCNO> 384589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sontur21.html </URL>
<DATE> 2005/10/06/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Sevgili kurbanı Özlem hemşire toprağa verildi 
</HEADLINE>
<TEXT>

     Süheyla GÖZDERELİLER YALOVA, DHA 

AYRILDIĞI sevgilisi tarafından, İstanbul'da kafeteryada otururken kurşun yağmuruna tutulup öldürülen Hemşire 32 yaşındaki Özlem Çokçalışkan, gözyaşları arasında toprağa verildi. Talihsiz hemşireyi son yolculuğuna babası, akrabaları, arkadaşları uğurladı. 
     Şişli’de önceki akşam işlenen cinayette, 30 yaşındaki Mehmet Burak Sezgin’in silahından çıkan kurşunlarla, oturduğu kafeteryada öldürülen Hemşire Özlem Çokçalışkan, bugün doğum yeri olan Yalova’da toprağa verildi. Özlem Çokçalışkan’ın tabutu, öğleyin İsmetpaşa Mahallesi’ndeki Elmalık Camii’ne getirildi. Burada kızının tabutunun yanından ayrılmayan baba Çokçalışkan, cinayeti işleyen Mehmet Burak Sezgin’in, kendisini cep telefonu ile arayıp, kızını öldürdüm gel al’ dediğini söyledi. İşsiz olan Mehmet Burak Sezgin’in, kızını parası için öldürdüğünü öne süren 2 çocuk babası Çokçalışkan şunları anlattı 
     Özlem dünyaya geldikten kısa süre sonra annesi öldü. Onu kendi ellerimle büyüttüm. Hayat dolu bir kızdı. Hemşirelik yüksek eğitimi gördü. Okuldan mezun olduktan sonra, iyi para kazandığı için, güzellik salonunda çalışıyordu. Serdar ile yaptığı evlilik, şiddetli geçimsizlik’ nedeniyle fazla sürmedi. Boşandılar. Özlem 2 yıl önce tanıştığı Mehmet Burak Sezgin’i sevdi. Bir süre sonra işsiz olan Mehmet, kendisine para vermesi için kızımı ölümle tehdit etti. Yavrum korkudan evini değiştirdi. Evin adresini tespit eden Mehmet tehditlerini sürdürünce, savcılıktan iki kez koruma istedik. Sonuç alamadık. Bir süre Yalova’da yanımda kalan Özlem, geri dönmek zorunda kaldı. Ben de dört ay onunla İstanbul’da yaşadım. Bisiklet tamirciliği yaptığım için geri dönmek zorunda kaldım. Çocuğum hafta sonunu bizimle geçirdi. Yine tehdit edildiğini söyledi. Pazar günü İstanbul’a onu uğurladım. Daha sonra da beni bir kez daha arayan katil, kızımı öldürdüğünü, cesedini almamı istedi. O anı hiç unutmuyorum. Yaşamım boyunca da unutmayacağım.'' Özlem Çokçalışkan’ın ilk evliliğinden çocuğunun bulunmadığını belirten yakınları, O ölümü hak etmemişti. Hayat dolu bir insandı. Sevgilisi onu parası için öldürdü. Hem de hiç acımadan'' diye konuştular. 
     Özlem hemşirenin cenazesi, kılınan cenaze namazının ardından Yalova Şehir Mezarlığı’nda toprağa verildi. 
     
</TEXT>
</DOC>
