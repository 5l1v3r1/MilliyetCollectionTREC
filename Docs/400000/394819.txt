<DOC>
<DOCNO> 394819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sonsiy21.html </URL>
<DATE> 2005/11/14/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Mavi Akım Projesi açılış töreni hazırlıkları... 
</HEADLINE>
<TEXT>

     Samsun, Mavi Akım Projesi’nin resmi açılış töreninin yapılacağı 17 Kasım’da Başbakan Recep Tayyip Erdoğan, Rusya Devlet Başkanı Vladimir Putin ve İtalya Başbakanı Silvio Berlusconi’yi karşılamaya hazırlanıyor. 
     Samsun’da alınan güvenlik önlemlerinin yanı sıra kentin tanıtımına yönelik çalışmalar sürdürülüyor. 
     Turizmciler, liderlerle birlikte kente gelecek çok sayıda basın mensubunun ilgisini çekmek ve kentin tanıtımını yapmak için çaba harcıyorlar. 
     Samsun Turizmciler Derneği Başkanı Mustafa Yavuz, AA muhabirine yaptığı açıklamada, 17 Kasım’ın Samsun için tarihi bir fırsat olduğunu ve kentin tanıtımını en iyi şekilde yapmaya çalıştıklarını söyledi. 
     Tören öncesi kente güvenlik görevlileri ve yabancı basın dahil yaklaşık 200 kişinin gelmesinin beklendiğini belirten Yavuz, konuklara hazırladıkları broşür ve yayınlarla "Atatürk’ün şehri Samsun’u" tanıtacaklarını söyledi. 
     Liderlerin bir araya geleceği Büyük Samsun Oteli’nde odalara Samsun’u tanıtıcı yabancı dillerde basılmış broşürler ve yayınlar bıraktıklarını belirten Yavuz, otel ve havaalanında da Samsun’la ilgili tanıtıcı yayınların yer alacağı stantlar oluşturacaklarını kaydetti. 
     Yavuz, çalışmaları Büyükşehir Belediyesi’yle ortaklaşa yürüttüklerini bildirdi. 
     Havaalanının önünde araç bulundurarak isteyen ekiplere ücretsiz şehir turu attıracaklarını ifade eden Yavuz, konuklara Atatürk ve Etnografya müzeleri, Baruthane Tümülüsleri ve tarihi mekanların yanı sıra şehirle simgeleşen Atatürk heykeli ve sahil yolu gibi alanları gezdireceklerini söyledi. 
     "Böyle bir tanıtım fırsatı ancak milyon dolarlarla ifade edilebilir" diyen Yavuz, konuklara Samsun’u en iyi şekilde tanıtmak istediklerini belirtti. 
     Yavuz, özel kutularda lokum paketleri hazırlattıklarını ve başta liderler olmak üzere gelenlere lokum ikram edeceklerini sözlerine ekledi. 
     
</TEXT>
</DOC>
