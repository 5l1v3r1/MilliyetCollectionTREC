<DOC>
<DOCNO> 363290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/yasam/axyas01.html </URL>
<DATE> 2005/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Soyulması için her şart mevcut 
</HEADLINE>
<TEXT>


Topkapı Sarayı Müzesi'nde geçen ay yaşanan soygunla ilgili olarak hazırlanan raporda, hırsızların Gülhane Parkı tarafındaki yıkık duvardan girmiş olabileceği belirtildi 

Ömer Erbil 

Topkapı Sarayı Müzesi'nde geçen ay gerçekleşen ve sekiz adet tarihi eserin çalınmasına ilişkin soruşturma çok yönlü sürdürülüyor. 
Kültür ve Turizm Bakanlığı Teftiş Kurulu Müfettişi Celal Kılıç, idari soruşturmayı tamamlayıp Ankara'ya döndü. İstanbul Valiliği'nin muhakkik tayin ettiği İslam Eserleri Müze Müdürü Seracettin Şahin, 30'a yakın müze çalışanının ifadesini alarak hazırladığı raporunu teslim ederken, İstanbul polisi de failleri bulmak için çalışmalarını sürdürüyor. 
Muhakkik raporunda, hırsızlığın geçen şubat yıkılan ve halen onarımı süren, sarayın Gülhane Parkı tarafındaki duvardan girilerek yapılmış olabileceği ifade edildi. Raporda, müze idarecileri ile güvenlik amiri ve çalınan eserlerin zimmetli olduğu memurun hırsızlıkta ihmallerinin bulunduğu da öne sürülüyor. 

Amir, ihbarı 'unuttu' 
Polis ifadelerine göre, 27 haziran Pazartesi sabahı 07.30'da Bağdat Köşkü Kavuk Odası'nın camının kırıldığını önce temizlik görevlisi Ali Kılıç farketti. 
Durum, Topkapı Sarayı Güvenlik Amiri Mehmet Aydın'a iletildi. Ancak Aydın, ilgilenmedi. Aydın ifadesinde, şöyle konuştu 
"Sarayın başka bölgesinde arıza olduğu söylendi. Onunla ilgilenmeye gittim. Sabahki olayı unutmuşum. Olay bana ikinci kez söylendiğinde saat 15.30'du. Bu durumun depo sorumlusu Ferda Albek'e bildirilmesini istedim. Olay mahalline gidip, polis geline kadar delillerin ortadan kaldırılmaması için önlem aldım." 
Müze Müdür Vekili Gülsen Sonat ise ifadesinde, durumu polise bildirdiklerini kaydetti. 

Pislikten iz bulunamadı 
Olaydan bakanlığın da haberdar edildiğini söyleyen Sonat, deponun çok kötü durumda olduğunu, polisin toz ve pislikten parmak izi bile alamadığını belirtti. Sonat, ayrıca, nöbetçi imza defterlerinden, Bağdat Köşkü'nün o günkü nöbetçi memurlarca kontrol edilmediğinin anlaşıldığını da iddia etti. 

Cevap aranan sorular 
Müzenin bahçesinde güvenlik amaçlı dört kangal köpeği bulunuyor. Bağdat Köşkü'nün hemen alt tarafındaki Fil Bahçesi'nde gezen köpekler o gece hırsızlara niye hiç havlamadı Köpekler hırsızları tanıyor muydu 
Hedef tuğralar iken, şaşırtmak için mi kumaşlar alındı Hırsızlık tuğra toplayan bir koleksiyonerin siparişi mi 
Sabahın erken saatinde, camın kırık olduğu müzenin güvenlik amirine bildirilmesine rağmen neden müdahale 15.30'da yapıldı. Böylece hırsızların müze ziyaretçilerinin arasına karışması mı sağlandı 


</TEXT>
</DOC>
