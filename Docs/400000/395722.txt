<DOC>
<DOCNO> 395722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sondun31.html </URL>
<DATE> 2005/11/17/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
ABD, Meksika sınırında çelik telden çit inşa etmeyi düşünüyor 
</HEADLINE>
<TEXT>

     ABD, uyuşturucu kaçakçılığı, kaçak göçmenler ve terörist sızmalara karşı 3 bin 220 km uzunluğundaki Meksika sınırına, çelik telden oluşan çit inşa etmeyi tartışıyor. 
     USA Today gazetesi, bir zamanlar uç bir görüş olarak ileri sürülen bu fikrin, son zamanlarda büyük destek bulmaya başladığını ve Temsilciler Meclisi'nin Kaliforniya milletvekili Duncan Hunter tarafından Kongre'ye taşınan önerinin bir çok temsilci tarafından imzalandığını yazdı. 
     Çelik telden çitin örülmesi için Internet üzerinden bir kampanya da başlatıldığı, weneedafence.com adlı sitenin, bu konuda 'sınırlarımız terörist sızmalara açık'' mesajını da içeren televizyon reklamları verecek kadar para topladığı kaydedildi. 
     Haberde, bu kampanyanın ABD İç Güvenlik Bakanlığı'nın böyle bir çite karşı olmasına rağmen sürdürüldüğü belirtilirken, bakanlığın sadece San Diego yakınlarındaki sınırın 22,5 km'lik kısmına bir çit kurmayı planladığı ifade edildi. 
     Washington yönetiminin, 8 milyar dolara mal olacak böyle bir çit kurmayı para israfı olarak gördüğü kaydediliyor. 
     
</TEXT>
</DOC>
