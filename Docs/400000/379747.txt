<DOC>
<DOCNO> 379747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/sontur10.html </URL>
<DATE> 2005/09/19/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Kumkapı'da maganda dehşeti 
</HEADLINE>
<TEXT>

     Cengiz ÇOBAN DHA 

      İstanbul Kumkapı’da bir barın önünde çıkan silahlı kavgada bir kişi yaralanırken, kavgayı evinin balkonundan izleyen bir kişi de kurşunların hedefi oldu Kumkapı Güvenlik Caddesi üzerinde bulunan Europa’ adlı barın önünde dün akşam iki grup arasında bilinmeyen bir nedenle tartışma çıktı. Tartışmanın silahlı kavgaya dönüşmesi üzerine Mehmet Seçil bacağına isabet eden iki kurşunla yaralandı. Seçil, olay yerine gelen ambulansla hastaneye kaldırılırken, vatandaşlar 20 metre ileride bir yaralının daha olduğunu söyledi. 
     Bunun üzerine polis ekipleri, çevrede yaralıyı aramaya başladı. Diğer yaralı Halit Özer'in silah seslerini duyup evinin balkonuna çıktığı, bu sırada rastgele açılan ateşle kasığından yaralandığı anlaşıldı. 
     Yaklaşık yarım saat sonra olay yerine gelen sağlık ekipleri, yaralı Halit Özer'in evine girerek ilk müdahaleyi yaptı. Özer, sedyeyle ambulansa alınarak Haseki Eğitim ve Araştırma Hastanesi’ne kaldırıldı. Polis ekipleri, silahlı kavgaya karışan kişileri yakalamak için çalışma başlattı. 
     
</TEXT>
</DOC>
