<DOC>
<DOCNO> 372084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/yazar/sazak.html </URL>
<DATE> 2005/08/23/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Formula 1 başarısı 
</HEADLINE>
<TEXT>


İstanbul'da ilk kez düzenlenen Formula 1 Türkiye Grand Prix'sini kazasız belasız atlattık. 
Kürt sorunu, terör, işsizlik, yoksulluk, artan iç ve dış borç yükü, cari açık gibi ülke gündeminin 'spin atan' sorunlarından uzaklaşıp üç günlüğüne de olsa yarış arabalarının büyülü atmosferinde gezinmek güzeldi. 
Sonuçta Türkiye kazandı 
NATO zirvesi, Eurovision, Şampiyonlar Ligi finali, Universiade derken Formula 1 sınavından da geçtiğimiz için seviniyoruz. 
Ev sahipliği yaptığımız organizasyonlarla ilgili 'başarı çıtasını' bu şekilde koymak, 'üçüncü dünya ülkesi' çağrışımı uyandırmıyor mu 
Acaba bu tür etkinliklere talip olunurken, 2005 Türkiye'sinde kafaların ardındaki kuşku 'ya başaramazsak' duygusu mudur 
Neyi başaramayacağız 
NATO zirvesi için Türkiye'ye gelen liderler yolu mu kaybedecekler Aracını bulamayan Bush'u TEM'de otostop yaparken mi görecektik Konuşma yaparken kürsü mü çökecekti 
Geçen yaz dünya liderlerini İstanbul'da ağırlayacağız diye kentin yarısında yaşam durdu. 
Boğaz'daki savaş gemilerini gören Almanya'nın eski Savunma Bakanı'nın mahcup bir ifadeyle, 'NATO zirvesi için İstanbul'u boşaltmak gerekiyor muydu, Antalya'da bir tatil köyünde toplansaydık, insanlar bu kadar eziyet çekmezdi, halka verdiğimiz rahatsızlık için özür dileriz' dediğini anımsıyoruz. 
Alman Bakan'a, 'İstanbul Türkiye'nin vitrini, İmparatorluk kenti, bu görkemi sergilemekten niye kaçınalım Güvenliği sağlamak yetkililerin görevi' yanıtını vermiştik. 
Bir uluslararası organizasyonun başarısında 'güvenlik' tek ölçüt olabilir mi 
Daha geçen ay Londra'da patlayan bombalar, İskoçya'daki G-8 zirvesi nedeniyle kuş uçurtulmayan bir sırada 60'tan fazla can almadı mı 
İngiltere'yi 'önlem almadılar' diye suçlamak kimsenin aklından geçmedi. 
Eurovision'a geçelim. 
30 yıldır katıldığımız yarışmayı Türkiye'de yapmanın ne gibi güçlüğü olacaktı. Sertab Erener birinci oldu ve 2004 finali ülkemizde yapıldı. Hollanda yerine Patagonya jürisine bağlanmadıkça, Şampiyonlar Ligi finali gibi Eurovision'dan da 'alnımızın akıyla çıkacaktık ' 
Elbette bunlar turizm açısından önemli fırsatlar. 
Ancak abartmayalım. 
20 milyon dolarlık Formula 1 Pisti için 220 milyon dolar harcanmış. 2-3 milyar dolarlık tanıtımdan söz ediliyor. 
Kendi etrafımızda 'propaganda spini' atarken başarı çıtasını gerçek gündeme taşımalıyız. 3 Ekim'deki AB müzakereleri örneğin. Umarız pistten çıkmayız 



</TEXT>
</DOC>
