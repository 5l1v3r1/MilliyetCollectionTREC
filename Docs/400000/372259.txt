<DOC>
<DOCNO> 372259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sontur16.html </URL>
<DATE> 2005/08/23/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Vapuru kaçırdı, bomba ihbarı yaptı 
</HEADLINE>
<TEXT>

     Taylan YILDIRIM İZMİR, DHA 

      İZMİR'de geçen ay cep telefonundan polisi arayıp Konak-Karşıyaka seferini yapan yolcu vapurunda bomba olduğunu söylediği öne sürülen, Sosyal Hizmetler İl Müdürlüğü'nde hizmetli, 35 yaşındaki İ.E. yakalandı. 
     Geçen ay cep telefonundan 155 Polis İmdat’ı arayan bir erkek Konak-Karşıyaka seferini yapan yolcu vapuruna bomba bulunduğu ihbar etti. İhbar üzerine kıyıdan yaklaşık 30 metre ileride bekletilen vapurda, bomba uzmanlarınca arama yapıldı. Çalışma sonunda ihbarın asılsız olduğu anlaşıldı. 
     Soruşturma başlatan polis, telefon kayıtlarından iz sürerek önce arayan kişinin cep telefonunu, sonra da kimliğini belirledi. İhbarcının Sosyal Hizmetler İl Müdürlüğü'nde görevli hizmetli İ.E. olduğu belirlendi. E., Balçova'daki evine sabaha karşı düzenlenen operasyonla gözaltına alındı. 
     Terörle Mücadele Şube Müdürlüğü'ne götürülen İ.E.'nin eşi Z.E.'nin, 7 ay önce 2 çocuğunu yanına alarak evi terketmesinden sonra yalnız yaşamaya başladığı anlaşıldı. Sorgusunda suçunu itiraf eden İ.E.'nin geç kaldığı için vapuru durdurmak amacıyla ihbarda bulunduğu anlaşıldı. Herhangi bir örgütle bağlantısının bulunmadığı anlaşılan İ.E., ifadesi alındıktan sonra savcının talimatıyla serbest bırakıldı. Hakkındaki evrağın adliyeye gönderileceği belirtildi. 
     Emniyet Müdürlüğü'nden çıkarken gazetecilerle konuşan İ.E, Daha önceden görev yatığım Karşıyaka Çocuk Yuvaskı'na gitmek için Konak iskelesine geldim. İçeri girdiğimde vapur hareket etti. Ben de durması için bomba ihbarında bulundum. Sonrasında kimliğim ve evim belirlendikten sonra gözaltına alandım. Hatamı anladım. Bir daha yapmayacağım'' dedi. 
     
</TEXT>
</DOC>
