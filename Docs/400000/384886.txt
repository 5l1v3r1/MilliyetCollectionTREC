<DOC>
<DOCNO> 384886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/sontur04.html </URL>
<DATE> 2005/10/07/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
Beyoğlu'nda bir genci bacağından vurup cep telefonunu aldılar 
</HEADLINE>
<TEXT>

     Beyoğlu'nda bir genci tabancayla bacağından vuran 2 gaspçı, cep telefonu ile cüzdanını alarak kaçtı. 
     AA muhabirinin edindiği bilgiye göre, gece saatlerinde Cihangir Başkurt Sokak'tan gelen silah seslerini duyarak olay yerine ulaşan vatandaşlar, bacağından yaralı olarak yerde yatan Adnan Pınar'ı görerek durumu polise bildirdi. 
     Kısa sürede sokağa gelen polis ekipleri, kan kaybettiği görülen Pınar'ın hastaneye kaldırılması için ambulans çağırdı. 
     Pınar, polisler ile basın mensuplarının olayın nasıl olduğunu sorması üzerine, tanımadığı 2 kişinin önünü kestiğini ve cep telefonu ile içinde kimliği ve 25 YTL olan cüzdanını gasp ettiğini, ardından da kendisini bacağından tabancayla vurup bir motosikletle kaçtıklarını anlattı. 
     Kan kaybetmemesi için ayağı bir bezle sarılarak yerde oturtulan Adnan Pınar, daha sonra gelen ambulansla Taksim Eğitim ve Araştırma Hastanesi'ne kaldırıldı. 
     
</TEXT>
</DOC>
