<DOC>
<DOCNO> 387041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/16/siyaset/axsiy02.html </URL>
<DATE> 2005/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan işadamlarına iftar 
</HEADLINE>
<TEXT>


Başbakan Erdoğan'ın Güney Asyalı depremzedelere yardım amacıyla Dolmabahçe Sarayı'nda verdiği iftar yemeğine, Türk iş dünyasından birçok ünlü isim katıldı 

İSTANBUL Milliyet 


Başbakan Recep Tayyip Erdoğan, Güney Asya'daki depremzedelere yardım amacıyla, işadamlarına Dolmabahçe Sarayı'nda iftar verdi. 
İftara, Devlet Bakanı ve Başbakan Yardımcısı Mehmet Ali Şahin, İstanbul Valisi Muammer Güler, İstanbul Büyükşehir Belediye Başkanı Kadir Topbaş ve Diyanet İşleri Başkanı Prof. Dr. Ali Bardakoğlu'nun yanı sıra Doğan Holding adına Doğan Yayın Holding Başkanı Mehmet Ali Yalçındağ, Nazif Zorlu, Abdülkadir Konukoğlu, Aziz Yıldırım, Başaran Ulusoy, Bülent Eczacıbaşı, Erdoğan Demirören, Ferit Şahenk, Hüseyin Özdilek, Jak Kamhi, Metin Kalkavan, Mücahit Ören, Nevzat Demir, Oğuz Satıcı, Ömer Sabancı, Özhan Canaydın, Recep Tanrıverdi, Remzi Gür, Şadan Kalkavan, Tanıl Küçük, Yıldırım Demirören, Yılmaz Ulusoy ve Zeynel Abidin Erdem'in de aralarında bulunduğu 61 işadamı katıldı. 
İftarda Güler Sabancı'yı Ahmet Dördüncü, İshak Alaton'u Ayhan Yavrucu, Rahmi ve Mustafa Koç'u ise Bülend Özaydınlı temsil etti. Yemek sırasında basın mensuplarının kısa süreyle görüntü almasına izin verildi. 

Eczacıbaşı'ndan ilaç 
İftar sonrası işadamlarından Konukoğlu, 1 milyon dolar bağış yapacaklarını belirtirken, Eczacıbaşı da ilaç yardımında bulunacaklarını söyledi. Bazı işadamları ise, yönetim kurullarında görüştükten sonra miktarı belirleyeceklerini ifade ettiler. Beşiktaş ve Galatasaray'ın da, bir maçlık seyirci gelirlerini bağışlayacakları öğrenildi. 




</TEXT>
</DOC>
