<DOC>
<DOCNO> 391788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/sontur17.html </URL>
<DATE> 2005/11/02/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Satın aldığı otomobilin çalıntı olduğunu karakolda öğrendi 
</HEADLINE>
<TEXT>

     Gaziantep’te bir kişi, satın aldığı otomobilin çalındığını bildirmek için gittiği polis merkezinde, aldığı otomobilin bir başka kişiden çalınarak kendisine satıldığını öğrendi. 
     Edinilen bilgiye göre, Mehmet Kaymakçı, 17 bin 500 YTL ve eski otomobilini vererek Ş.F’den satın aldığı otomobili park ettiği yerde bulamayınca polise başvurdu. 
     Soruşturma sonucu, Ş.F’nin, Osman A’ya ait otomobili noterden alınmış sahte vekalet belgesiyle Mehmet Kaymakçı’ya sattığı belirlendi. 
     Polisin, Ş.F’yi arama çalışması başlattığı bildirildi. 
     Otomobili çalınan Mehmet Kaymakçı, AA muhabirine olayı şöyle anlattı 
     "Ş.F, otomobili bana vekaletle sattı. Otomobile karşılık 17 bin 500 YTL ve kendi otomobilimi verdim. Satın aldığım otomobili evime 
     getirdiğim günün akşamı Ş.F, otomobilin yedek anahtarını vermek için evime geldi. Ancak, otomobilin anahtarını evde unuttuğunu belirterek geri gitti. Sabah kalktığımda otomobilim yerinde yoktu. Otomobilimin çalındığını bildirmek için gittiğim Şahinbey Polis Merkezi’nde bulunduğum sırada otomobilimin zaten çalıntı olduğunu öğrenince büyük şok yaşadım. Paramı ve otomobilimi kaybetmiş olmamın yanı sıra noter, trafik sigortası ve kasko sigortası için de boş yere para harcamış oldum." 
     
</TEXT>
</DOC>
