<DOC>
<DOCNO> 386891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/son/sondun10.html </URL>
<DATE> 2005/10/15/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Romanya'daki kuş gribinin ölümcül H5N1 olduğu açıklandı... 
</HEADLINE>
<TEXT>

     Romanya'da ortaya çıkan kuş gribi vakalarıyla ilgili olarak İngiltere'de yapılan laboratuvar testlerinin, bu ülkedeki kuş gribinin ölümcül H5N1 türünde olduğunu doğruladığı bildirildi. 
     Romanya devlet veterinerlik kurumu tarafından yapılan açıklamada, ülkedeki kuş gribinin yüksek derecede hastalığa sebebiyet veren H5N1 tipi olduğu kaydedildi. 
     Hayvan Sağlığı ve Hastalıkları Kurumu sözcüsü Alina Monea, ''Londra'dan, bunun H5N1 virüsü olduğunu doğrulayan telefon aldık'' dedi. 
     Romanya Tarım Bakanlığı sözcüsü de, tarım ve veterinerlik yetkililerinin, İçişleri Bakanlığı ve yerel yetkililerle salgına karşı mücadele edileceğine karar vermek üzere acil toplandığını bildirdi. 
     
     AB KOMİSYONU DA AÇIKLADI 

     Avrupa Komisyonu da Romanya'daki kuş gribinin H5N1 tipinde olduğunu bildirdi. 
     AB Komisyonu'nun sağlık ve tüketicinin korunmasından sorumlu yetkilisi Marcos Kipriyanu, "Bu sabah açıklanan testler, Romanya'daki virüsün H5N1 olduğunu teyit ediyor, ancak Asya ve Türkiye'de bulunan türlerle bağlantısının belirlenmesi için başka testler gerekiyordu. Bu bağlantı şimdi teyit edildi" dedi. 
     Komisyon, AB veterinerlerinin Avrupa'daki kuş gribi durumunu değerlendirmek için perşembe günü toplanacaklarını da bildirdi. 
     
     VİRÜSÜN KAYNAĞINI BELİRLEMEK İÇİN EK TESTLER YAPILACAK 

     Romanya'da ortaya çıkan kuş gribi vakalarının türünün H5N1 türü olduğunun İngiltere'deki laboratuvar testleriyle doğrulanmasının ardından, virüsün kaynağının belirlenmesi için ek testlere ihtiyaç bulunduğu bildirildi. 
     İngiltere Çevre, Gıda ve Kırsal İşler Dairesi sözcüsü, Londra'nın güneyindeki Surrey laboratuvarında yapılan testlerin, Romanya'da ortaya çıkan kuş gribi vakalarının H5N1 türü olduğu ortaya koyduğunu belirterek, virüsün kaynağının Asya ve Türkiye'dekiyle benzerliğini belirlemek için ek testler yapılması gerektiğini kaydetti. 
     İngiliz sözcü, ek testlerin virüsün dünyanın neresinden geldiğini belirlemekte yardımcı olacağını ifade ederek, bu testlerin sonucunun gelecek günlerde alınabileceğini söyledi. 
     Romanya Tarım Bakanlığı, ülkedeki kuş gribi vakalarının türünün H5N1 olduğunun İngiltere'deki laboratuvar testleriyle doğrulandığını açıklamış, bu sabah tarım ve veterinerlik yetkililerinin, İçişleri Bakanlığı ve yerel yetkililerle hastalıkla nasıl mücadele edileceği konusunda acil toplantıda bir araya geldiklerini bildirmişti. 
     AB Komisyonu, Türkiye'de ortaya çıkan H5N1 tipi kuş gribinin, Rusya, Moğolistan ve Çin'deki virüslerle doğrudan bağlantısı bulunduğunu açıklamıştı. 
     Bu arada Brüksel'deki bir AB Komisyonu sözcüsü, Romanya'daki kuş gribi vakalarıyla ilgili test sonuçlarını beklediklerini, İngiltere'den sonuçların kendilerine TSİ 14 00 civarında geleceğini söyledi. 
     H5N1 tipi kuş gribinin insanlara kolaylıkla bulaşmadığı biliniyor. Ancak bu kuş gribi türü, Asya ülkelerinde son iki yılda çoğunluğu kümes hayvanları üzerinde çalışan 117 kişiye bulaştı ve bu kişilerden 60'ı öldü. 
     Bilimadamları, bu tür kuş gribinin mutasyona uğrayarak, insandan insana geçen bir türe dönüşmesi, bunun da tehlikeli bir grip salgınına yol açmasından endişe ediyorlar. 

     
</TEXT>
</DOC>
