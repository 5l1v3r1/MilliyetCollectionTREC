<DOC>
<DOCNO> 363574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/spor/spo02.html </URL>
<DATE> 2005/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Appiah'ın gafı 
</HEADLINE>
<TEXT>


YUSUF KOBAL 


Fenerbahçe, Juventus'tan transfer ettiği Ganalı orta saha oyuncusu Stephen Appiah ile bir yılı opsiyonlu beş yıllık resmi sözleşme imzaladı. 
Appiah, "Burada büyük bir mücadele var. Benim için de yapılacak çok iş var. Fenerbahçe Türkiye'nin en iyi kulübü, Avrupa'da da en iyi kulüplerden bir tanesi. 1996'da kısa bir dönem için İstanbul'a geldim, ama bugün yine buradayım. Burada ciddi bir şekilde, çok fazla çalışmalıyım. İnsan nasıl bilebilir ki, kader bu" dedi. Bu arada Ganalı yıldız, 1996'da İstanbul'da bulunurken oynanan bir Galatasaray - Fenerbahçe maçı sonrası taraftarların havaya silahla ateş ettiğini belirtmesi üzerine, Ganalı futbolcunun sözlerini tercüme eden asbaşkan Kutlualp, artık Türkiye'de bu tip kutlamaların yapılmadığını kaydetti. Appiah, lakabının fırtına veya kasırga olduğunu da söyledi. 

4 numarayı giyecek 

Appiah, imza töreninin ardından taraftarlarla buluştu. Fenerium mağazında alış veriş yapanlar için yeni sezonda giyeceği 4 numaralı formayı imzalayan Ganalı yıldız, 26 Temmuz Salı gününden itibaren antrenmanlara başlayacak. 

Başkan devrede 

Sarı - Lacivertli ekipte Hamit Altıntop'un transferi için çalışmalar yoğun bir şekilde sürüyor. Yönetici Hakan Bilal Kutlualp'in, milli oyuncu ile yaptığı görüşmelerden ufak pürüzler dışında olumlu sonuç aldığı, son aşamada Başkan Aziz Yıldırım'ın da devreye gireceği belirtildi. 

Anelka otelde 

Fenerbahçe'nin dün sabah yaptığı antrenmana sakatlığı süren Anelka yine katılmadı. Fransız futbolcu idman sahasına gitmedi ve otelde kalarak tedavisini sürdürdü. Yardımcı antrenör Koch yönetiminde 40 dakika ormanda koşan Sarı - Lacivertli futbolcuları zaman zaman köpekler kovaladı. 


</TEXT>
</DOC>
