<DOC>
<DOCNO> 395651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/spor/spo04.html </URL>
<DATE> 2005/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir bilet daha 
</HEADLINE>
<TEXT>


Trabzonspor'da Eller ve Jun'dan sonra kaleci Jefferson'un da gözden çıkarılması gündeme geldi. Brezilyalı kalecinin devre arasında gönderilebileceği bildirildi 

ÖMÜR AVCI DHA 


Ligin devre arasında kadroda geniş çaplı operasyona gitmeyi planlayan bordo - mavili takımda kaleci Jefferson'un ismi de listeye ekleniyor. Yönetimin, daha önce uyum sorunu yaşadığı için ayrılmak istediğini açıklayan Eller ve hayal kırıklığı yaratması yüzünden gönderilmesine karar verilen Jun'un yanı sıra Jefferson'u da yollamayı düşündüğü ifade edildi. 
Yattara ve Szymkowiak'ın takımda kalmasını isteyen Teknik Direktör Vahid Halilhodziç'in, alternatif bir kaleci bulunması durumunda geride kalan haftalarda yaptığı basit hatalarla gözden düşen Jefferson'un da gönderilmesini isteyeceği belirtildi. Güney Koreli sol kanat oyuncusu Lee Yong'un durumu ise önümüzdeki haftalarda belli olacak. 
Öte yandan Karadeniz ekibi dün basına kapalı yaptığı tek idmanla Diyarbakır maçının hazırlıklarını sürdürdü. 

Dedeoğlu anılacak 

Trabzonspor'un geçen yıl vefat eden kurucu üyesi ve eski başkanı Rıfat Dedeoğlu, ölümünün birinci yılında bugün anılacak. Dedeoğlu için ilk tören Ziyabey Sosyal Tesisleri önünde yapılacak. Başkan Atay Aktuğ'un da katılacağı törende camianın önde gelen isimleri bir araya gelecek. Dedeoğlu için ikinci tören ise Sülüklü Mezarlığı'ndaki kabri başında düzenlenecek. 

Potaya 200 bin dolar 

Bordo - mavili yönetim, bu sezon başında faaliyete geçirilen basketbol şubesine destek vermeye devam ediyor. Deplasmanlı Bölgesel Ligi'nde 3 maçta 3 galibiyetle grubunda ilk sırada bulunan erkek takımına ilk etapta 200 bin dolar kaynak aktarıldı. Antrenör Osman Arz amaçlarının Trabzonspor'u salonlarda da en iyi biçimde temsil etmek olduğunu söyledi. 


</TEXT>
</DOC>
