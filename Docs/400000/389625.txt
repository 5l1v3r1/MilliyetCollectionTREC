<DOC>
<DOCNO> 389625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sontur35.html </URL>
<DATE> 2005/10/25/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Oturma odasına kaya düştü 
</HEADLINE>
<TEXT>

     Tokat’ta bir taş ocağının yakınındaki evin tavanını delerek oturma odasına düşen kaya parçası, anne ile 2 yaşındaki oğlunun yaralanmasına neden oldu. 
     AA muhabirinin aldığı bilgiye göre, Çay Mahallesi Şeyh-i Şirvani Mezarlığı yanındaki Fazlı Karademir’e ait evin çatısını delen bir kaya parçası, büyük bir gürültüyle oturma odasına düşerek parçalandı. 
     Odada bulunan Nur Karademir ile 2 yaşındaki oğlu Berkan, kaya parçaları ve bir kısmı yıkılan tavandan düşen parçaların kafalarına isabet etmesi sonucu yaralandı. 
     Arka odada namaz kılan kayınpederi Fazlı Karademir ve komşularının yardımıyla Tokat Devlet Hastanesi’ne kaldırılan anne ile oğlunun tedavi altına alındığı bildirildi. 
     Anne Nur Karademir’in sağlık durumunun iyi olduğunu belirten yetkililer, çocuğunun ise ameliyata alındığını söylediler. 
     Evin yakınındaki taş ocağında dinamitle kaya patlatıldığını belirten Fazlı Karademir, bir patlamanın ardından kaya parçasının evlerine düştüğünü ifade etti. 
     Olayla ilgili soruşturma başlatan güvenlik güçlerinin, eve düşen kaya parçalarını incelemek üzere topladıkları, Y.G’ye ait olduğu bildirilen taş ocağında görevli 3 kişinin de ifadeleri alınmak üzere emniyete götürüldüğü bildirildi. 
     
</TEXT>
</DOC>
