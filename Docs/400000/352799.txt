<DOC>
<DOCNO> 352799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/spor/spo07.html </URL>
<DATE> 2005/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Endişemiz var' 
</HEADLINE>
<TEXT>


Futbol Federasyonu tarafından tekrarına karar verilen Ordu - Eskişehir maçı öncesinde Süper Taktik, Es - Esler'in kampına girdi. Teknik Direktör Erdoğan Yılmaz, "Maçın savaşa dönmesinden korkuyoruz" dedi 

İLHAN GÜLER 


Orduspor ile Eskişehirspor arasında yeniden oynanmasına karar verilen kritik maç öncesinde Süper Taktik, Eskişehirspor kampını ziyaret etti. Teknik Direktör Erdoğan Yılmaz, tarihe geçeceğine inandığı maç öncesinde bazı endişeler yaşadığını söyledi. Maçı kazanmaktan başka düşünceleri olmadığını belirten Yılmaz, "Mazisi başarılarla dolu bir kulübü temsil ediyoruz. Arkamızda Eskişehir halkı var. Onlar için oynayacağız. Ancak büyük endişelerim var. Eğer bizim bu maçtan puanla ayrılacağımız anlaşılırsa müsabakanın tamamlanacağına inanmıyorum. Samsun kentinin savaş alanına dönmesinden çekiniyorum" dedi. 
Samsun 19 Mayıs Stadı'nda oynanacak maça 20 bin Orduspor taraftarının geleceğine dikkat çeken Erdoğan, şöyle devam etti 
"Federasyonun bundan sonrası için de tüm uygulamalarını gözden geçirmesi lazım. Olayların önüne geçilmez ise bir gün birileri sahada ölecek. Bu maç ülkenin gündemine oturdu. Alınacak her türlü sonuç uzun süre konuşulacak. Öncesi ve sonrası tartışılacak. Türkiye'de hedefe giden takımlara kolaylık sağlanıp, önü açılmak isteniyor. Bizi bu yoldaki takımlara taş koyan ekip olarak görüyorlar. Gençlerbirliği Asaşspor ile Orduspor şampiyonluk için yarışıyor. Ancak ceremesini biz çekiyoruz. Rizespor, Eskişehirspor ve Karabük'te küme düşme pozisyonu yaşamış bir futbolcuyum ama hiçbir zaman kimseye yalvarmadım. Başımız dik, sahaya çıkıp futbolumuzu oynayacağız." 

'Tarih seçimi çok hatalı' 
Eskişehirspor cephesi, Orduspor maçının 31 Mayıs'a kadar oynanması gerektiğini dile getirdi. Teknik Direktör Erdoğan Yılmaz, "Tahkim kurulu kararı bozduğu akşam futbolcuları geri çağırdık. Hepsi programlarını bozarak, özveriyle kampa katıldı. Bazıları 17 saatlik yoldan geldi. Ameliyat olması gerekenler erteledi. Ben de İstanbul'da ameliyat olan eşimi bırakıp geldim. Savunmada oynayan Ali Gürsoy'un maç günü düğünü var. Bir insanın en mutlu gününü bölmeye hakkımız olmadığını düşündük. Bu nedenle kampa çağırmadık" diye konuştu. 

Futbolcular zafer istiyor 
Tatillerini yarıda keserek yaklaşık bir haftadır yoğun bir antrenman trafiği içine giren Eskişehirsporlu futbolcular, Orduspor maçında yaşadıkları olayların etkisinden kurtulamadıklarını dile getirdiler. Kırmızı - Siyahlılar, "Futbol oyunu sahada oynanır ve sonucu burada belirlenir. Biz yarın da kazanmak için mücadele edeceğiz. Baskılar veya gerginlik bizi engelleyemez. Sahaya çıkıp formamızı en iyi şekilde temsil edeceğiz" mesajı verdiler. 

Hem uyarı hem sitem 

Emniyet Genel Müdürü Gökhan Aydıner, Ordu - Eskişehir maçıyla ilgili olarak kendilerine bilgi verilmemesi üzerine federasyona uyarı yazısı gönderdi 

CEMAL ERSEN 

Samsun'da yarın oynanacak Orduspor - Eskişehirspor maçı öncesinde güvenlik birimleri de harekete geçti. 
Emniyet Genel Müdürü Gökhan Aydıner kritik maç öncesinde Futbol Federasyonu'na uyarı mektubu yolladı. Aydıner, bu tip kritik maçlarda teşkilata önceden bilgi verilmesi, gerekli önlemlerin alınması için hazırlık yapılması, aynı gün aynı kentte emniyet birimlerini ilgilendiren bir başka organizasyon olup olmadığının araştırılması gibi konulara dikkat edilmesi gerektiğinin altı çizildi. Federasyonun keyfi davranmasının yaratacağı sıkıntılara dikkat çekildi. Bu arada tekrar maçının bir Karadeniz kenti olan Samsun'a verilmesinin emniyet teşkilatı üst düzey yöneticileri arasında eleştirildiği, Spor Asayiş birimine ait görevlilerin de bu müsabakayla ilgili olarak devreye sokulduğu öğrenildi. 
Samsun'da yarın oynanacak maç öncesi Emniyet Genel Müdürlüğü Trabzon ve Sivas illerinden 90 kişilik bir takviye kuvvetin görevlendirilmesini kararlaştırdı. Çevik Kuvvet'e ait takviye gücün stat içi ve çevresinde konuşlandırılacağı bildirildi. 

Bakanlıktan açıklama geldi 

İçişleri Bakanı Abdülkadir Aksu'nun, Eskişehir Valisi Kadir Çalışcı ve Kulüp Başkanı Halil Ünal ile Ankara'da buluştuğu yolundaki haberimizle ilgili olarak bakanlıktan açıklama yapıldı. Basın Müşaviri İbrahim Saraçoğlu, Orduspor - Eskişehirspor maçıyla ilgili olarak yapılan toplantıya İçişleri Bakanlığı Müsteşarı Şehabettin Harput ile Emniyet Genel Müdür Yardımcısı Ramazan Er'in katıldığını açıkladı. 

Erciyes fırtınası 

Süper Lig'in yeni ekibi, dün Sakarya'dan Burak'a imza attırdı. Yönetim, Denizlispor'dan Timuçin ve Rize'den Devran'la da bugün sözleşme yapacak 

Kayseri Erciyesspor, Süper Lig'deki ilk sezonunda kalıcı olabilmek için kolları sıvadı. 
Güçlü bir kadro kurmak için yola çıkan yönetim, dün de Sakaryaspor'dan Burak ile 2 yıllık sözleşme imzaladı. Daha önce Kayserispor forması giyen Burak, dün İkinci Başkan Erol Bedir'in makamında mukavele imzalayarak, Erciyesporlu oldu. 
Bedir, prensip anlaşmasına varılan Denizlispor'un orta sahadaki başarılı ismi Timuçin ve Gaziantepspor'dan Devran ile de bugün sözleşme yapacaklarını açıkladı. Yönetim, Nijerya Milli Takımı'nın kalecisi Enyeama'nın İsrail birinci liginden bir takımla da sözleşme imzaladığının ortaya çıkması üzerine, Diyarbakırspor'un kalecisi Fadhel ile söz kesti. Son olarak Bursaspor'da forma giyen Serdar Topraktepe ve Eskişehirspor'un kalecisi Yusuf da gelmek için yönetime mesaj gönderdi. 

Sivasspor'un iki gözdesi 

Süper Lig'de kalıcı olmanın hesaplarını yapan Sivasspor, Trabzonspor'dan ayrılması gündemde olan kaleci Petkoviç ile D'Haene'nin peşine düştü. Yöneticilerin, iki futbolcunun bonservis fiyatı konusunda Bordo - Mavili kulüple görüşmelere başladığı iddia edildi. 
Menajer Bülent Uygun da, transferler konusunda teknik direktör Lorant'ın görüşlerini beklediklerini ifade ederek, "Hocamızın görüşleri doğrultusunda transferle şekil vereceğiz. Trabzonsporlu bu iki oyuncu ile ilgileniyoruz. Türkiye'yi tanıyor olmaları da bizim için bir şans" yorumunu yaptı. 

ÇAYKUR RİZESPOR 

Gökhan'dan 4 yıllık imza 
Çaykur Rizespor'da transfer yoğunluğu büyük bir hızla devam ediyor. Karadeniz ekibi Murat Sözkesen, Zafer Demiray, Ahmet Çağıran ve Kürşat Duymuş ile yollarını ayırırken, Sakaryasporlu Gökhan Kaba'yı renklerine kattı. Ümit Milli Takım'da da forma giyen Gökhan'ın 4 yıllık imza attığı açıklandı. Bu arada Rizespor, Cezayirli Karım Ziani'nin transferinde bir sorun çıkması halinde alternatif isim olarak Fransa'nın Lorient takımında oynayan Kone'ye yönelecek. 

ŞİKE TAHKİM KOMİSYONU 

Görüşme odasına 
Futbol Federasyonu Şike Tahkim Komisyonu, bugün 15.30'da A.Sebat - Kayserispor maçındaki 'iddaa' skandalına ismi karışan kişilerin ifadesini alacak. Kaleci Hakan Olgun, Teknik Direktör Güvenç Kurtar, Genel Menajer İlter Kasap, kulüp doktoru İlhan Günaydın, futbolcular Ogün, Bayram, Hamza, Orhan Kaynak ile Ali Şen'in de görüşlerine başvurulacak. Şike organize etmekle suçlanan Kenan Erol isimli büfeci ise tüm çağrılara rağmen işlerini gerekçe gösterip, ifade vermeye yanaşmıyor. Öte yandan Tahkim Kurulu, Süper Lig'de geçen sezon küme düşmenin kaldırılması yolundaki başvuruları değerlendirmek için dün toplandı. Kurul itirazı olan kulüpleri dinlemek üzere çarşamba tekrar bir araya gelecek. 

KAYSERİSPOR 

Fatih Ceylan için girişim 
Kayserispor orta sahadaki sorununu gidermek için Sakaryaspor'un başarılı orta saha oyuncusu Fatih Ceylan'ı gündemine aldı. Yıldız futbolcu ile yapılan ilk görüşmelerin olumlu sonuçlandığı ve bir terslik olmaması durumunda pazartesi günü imza atılacağı bildirildi. Bu arada savunma oyuncusu izlemek için önce Tunus, sonra Danimarka'ya giden Ertuğrul Sağlam'ın yarın Kayseri'ye döneceği açıklandı. 

DİYARBAKIRSPOR 

İki yabancıyla devam 
Kırmızı - Yeşilli kulüp, sözleşmesi sona eren Goran Stavrevski ve Redi Jupi'ye ikişer yıllık imza attırdı. Teknik Direktör Hüseyin Kalpar'dan olumlu rapor gelmesi üzerine yönetim iki oyuncunun da mukavelelerini uzattı. Diyarbakırspor, önceki gün Gençlerbirliği'nden Atilla Birlik, Akçaabat Sebatspor'dan Hasan Özer ve Çaykur Rizespor'dan Ahmet Çalışır'ı da 2'şer yıllığına renklerine bağlamıştı. 

MALATYASPOR 

Okan Yılmaz tamam 
Malatyaspor, bir süredir peşinde olduğu Bursasporlu Okan Yılmaz'ın işini bitirdi. Bu sezon attığı 25 golle A Kategorisi'nin gol kralı olan tecrübeli futbolcu Sarı - Kırmızılı kulübün teklifine "evet" dedi. Okan Yılmaz ile iki yıllık sözleşme imzalayacağını duyuran Malatyaspor, imza töreninin bugün saat 11.00'de İstanbul Ceylan Intercontinantel Oteli'nde yapılacağını açıkladı. 


</TEXT>
</DOC>
