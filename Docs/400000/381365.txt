<DOC>
<DOCNO> 381365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/son/soneko13.html </URL>
<DATE> 2005/09/25/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
2006 yılında 9.9 milyar YTL yatırım öngörülüyor... 
</HEADLINE>
<TEXT>

     Hüseyin Tunçay 

Yeni yılda yapılacak kamu yatırımları konusundaki çalışmalar devam ederken, 2006 yılında merkezi yönetim bütçesi kapsamında 9.9 milyar YTL yatırım hedefleniyor. 
     Özel bütçeli kuruluşların da önümüzdeki yıl 3.6 milyar YTL yatırım yapacağı göz önüne alınırsa, bütçe kapsamında yapılacak yatırımlar 13.5 milyar YTL'yi bulacak. 
     A.A muhabirinin edindiği bilgiye göre, Devlet planlama Teşkilatı DPT ile yatırımcı kuruluşların görüşmeleri sürerken, yatırımcı kuruluşların büyük bölümü yatırım tavanlarına uydu. 
     Ancak bir kısmının talepleri tavan üzerine çıkarken, bunlardan bir bölümü kendileri için belirlenmiş yatırım tavanı içinde dağılım yaptı, bunun yanında tavan artış talebinde bulundu. 
     Bir bölümü de, kendi ihtiyaçlarına uygun tavan belirleyip bunu DPT'ye gönderdi. 
     Tavan artırım talebi olan kuruluşlar ile DPT'de bire bir görüşmeler yapılırken, gerçekten kuruluşun kendisi için belirlenen tavan içinde kalıp kalamayacağına bakılıyor. 
     Yeni tavan belirleyen kuruluşların yatırım talepleri ise geri gönderiliyor. 
     Kuruluşların bu ay sonuna kadar bildirimlerinin tamamlanması, Ekim ayı başında DPT'nin bunlara göre yatırım bütçesini ortaya çıkarması ve Ekim ortasında bütçenin Meclis'e sunulması hedefleniyor. 
     
     YENİ BÜTÇEDE YATIRIMLAR 
     Bu arada yeni bütçede yatırımlar, ''merkezi yönetim bütçesi'' ve ''özel bütçe kapsamındaki kuruluşlar'' olmak üzere, iki ana başlık altında yer alacak. 
     Merkezi yönetim bütçesi kapsamında, sermaye giderleri başlığında 9 milyar 69 milyon YTL, sermaye transferleri kapsamında da 868 milyon YTL yatırım öngörülüyor. 
     Özel bütçeli kuruluşlar da 3 milyar 214 milyon YTL sermaye gideri, 406 milyon YTL de sermaye transferi kapsamında yatırım yapacak. 
     Sermaye transferleri, ağırlıkla Tübitak ve il özel idarelerine devredilen Köy Hizmetleri yatırımları ile mahalli idarelere ayrılacak ödeneklerden oluşuyor. 
     
     KIYAS YAPMAK ZOR 
     2005 yılında bütçe kategorileri farklı olduğu ve bazı özel bütçeli kuruluşlar bu kapsamda yer almadığı için, yatırımlarda bir kıyaslama zor görülürken, genel bütçe kapsamında 10 milyar 144 milyon YTL yatırım planlanmıştı. 
     2006 bütçesi için bu rakamın üzerine öncelikle yüzde 6 oranında deflatör eklendi, sonra da özel bütçeli kuruluşların ödeneği ilave edilerek 2006 yatırım tutarına ulaşıldı. 
     Bu kuruluşlar arasında, Ceza ve İnfaz Kurumları, Maliye Bakanlığı Kefalet Sandığı, Milli Piyango, İGEME, TSE, Vakıflar Genel Müdürlüğü, Türk Akreditasyon Kurum ve üniversiteler gibi kuruluşlar yer alıyor. 
     
</TEXT>
</DOC>
