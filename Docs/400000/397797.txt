<DOC>
<DOCNO> 397797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/guncel/gun08.html </URL>
<DATE> 2005/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversitede bir 'garip' senaryo 
</HEADLINE>
<TEXT>


ŞENOL ÇAKIR Samsun DHA 

Kadrolaşma iddiaları nedeniyle TBMM'de hakkında araştırma komisyonu kurulan Samsun Ondokuz Mayıs Üniversitesi'nde OMÜ bu kez "Adrese teslim kadro ilanı" ve "Alınacağı önceden notere tasdik ettirilen 13 yardımcı doçent" iddiaları konuşulmaya başlandı. 
TBMM Araştırma Komisyonu'na da gönderilen belgelerdeki bu iddialara göre, OMÜ'nün verdiği ilanda alınacak 23 yardımcı doçentten bazılarının özellikleri "adeta adres gösterilerek" belirtildi. Bunun üzerine, önceden sahnelenen bir oyunun senaryosuna atanması beklenen isimler oyuna eklendi. 
Avukatlar Yaşar Baş ile Recep Yüksel, Samsun 5. Noterliği'ne 20 Haziran'da iki perdelik oyunu tasdik ettirdi. Hayali olarak yazılan "Çökertme" adlı oyunda çeşitli bölümlere atanacak isimler yer aldı. 

Rektörden açıklama 
OMÜ Rektörü Prof. Dr. Ferit Bernay ise, ilanın ihtiyaca göre verildiğini kaydederek "Atamaların önceden notere tasdik ettirilmesi de tahminden öte bir şey değil" dedi. 
Bernay, Türkiye'deki siyasilerin üniversite özerkliğini kavrayamadığını savunarak, idelojik kadrolaşma iddiasını anlayamadığını kaydederek, "Kuş mudur, deve midir, kimse tarifini vermiyor. Bilsek, cevap verme hakkımız var. Araştırma komisyonu kurulmasının nedeni, üniversitelerin, aydınlanma devriminin yılmaz bekçileri olduğunun tam anlaşılamamasıdır" yorumunu yaptı. 



</TEXT>
</DOC>
