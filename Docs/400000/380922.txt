<DOC>
<DOCNO> 380922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sonspo16.html </URL>
<DATE> 2005/09/23/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Appiah Niye bu kadar eleştiriliyoruz anlamıyorum 
</HEADLINE>
<TEXT>

     Fenerbahçeli futbolcu Stephen Appiah, sarı-lacivertli takımdaki her oyuncunun büyük bir özveri ile çalıştığını belirterek, iyi giden bir takım için büyük eleştiriler yapılmasına anlam veremediğini söyledi. 
     Sarı-lacivertli kulübün internetteki web sitesinde açıklamalarına yer verilen Ganalı oyuncu, büyük bir takım oldukları için eleştirilerin bir dereceye kadar normal olduğunu kaydederek, ''Fenerbahçe oturmuş bir takım. Antrenörümüz bizim gelişimimiz için elinden geleni yapıyor. Bu kadar iyi giden bir takıma büyük eleştiriler getirilmesini anlayamıyorum. Takımdaki herkes büyük bir özveri ile çalışıyor. Hepimizin tek hedefi takımı Avrupa'da ve Türkiye'de daha başarıla bir hale getirmek'' diye konuştu. 
     Fenerbahçe'ye geldiğinden bu yana, herkesin birlik ve beraberlik içinde birbirine destek verdiğini gördüğünü anlatan Appiah, ''Bu derece birbirine sahip çıkan ve birbirine saygı duyan, iyi veya kötü günde birbirine kenetlenen bir camia olduğunu içine girince daha iyi gördüm'' dedi. 
     
     TARAFTARA ÖVGÜ 

     Taraftar desteğinin takımı iyi motive ettiğini kaydeden Appiah, sarı-lacivertlilere övgüde bulunarak ''Fenerbahçe taraftarı kadar ateşli, takımına güvenen taraftar, bırakın Türkiye'yi, dünyada bile çok az'' dedi. 
     Ganalı futbolcu şöyle devam etti 
     ''Fenerbahçe taraftarı takımı tetikleyebiliyor. Birçok takımda forma giydim. Fenerbahçe taraftarı kadar ateşli, bu kadar takımına güvenen taraftar, bırakın Türkiye'yi, dünyada bile çok az olduğunu biliyorum. Biz takım olarak onların verdikleri desteğe en güzel yanıtı vereceğiz. Türkiye'de Fenerbahçe iki yıldır üst üste şampiyon oluyor. Bizim görevimiz bu başarıyı daha da yukarıya çekmektir. Avrupa Şampiyonlar Ligi'ndeki PSV Eindhoven maçından önce Kayserispor ile ligde bir maçımız var. Kendi evimizde oynayacağız ve ben tribünlerin dolu olacağına inanıyorum. Kendi evimizde, taraftarımıza yine galibiyet sevinci yaşatmak istiyoruz.'' ''Devler Ligi''nde AC Milan maçında ortaya koydukları performansın, sonraki maçlar için umut verici olduğunu vurgulayan Appiah, ''Milan maçında çok iyi oynadık ama skor istediğimiz gibi olmadı. Ancak bu maçta gördük ki Fenerbahçe Avrupa'nın en iyi takımlarından birine 90 dakika boyunca hırsla ve futbol bilinci ile saldırabiliyor. Bu da ne kadar başarılı olabileceğimizin göstergesidir'' diye konuştu. 

     
</TEXT>
</DOC>
