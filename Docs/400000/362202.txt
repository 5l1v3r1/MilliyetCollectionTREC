<DOC>
<DOCNO> 362202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sontur61.html </URL>
<DATE> 2005/07/18/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
Sağlık Bakanlığı komisyonu, Manisa Doğum ve Çocuk Hastanesi'de... 
</HEADLINE>
<TEXT>

     Manisa’daki Doğum ve Çocuk Bakımevi Hastanesi’nde yeni doğan 2 bebeğin ölmesi, 14 bebeğin hastalanmasıyla ilgili araştırma yapmak üzere Sağlık Bakanlığı’nca oluşturulan 6 kişilik bilimsel komisyon, Manisa’da çalışmalarına başladı. 
     Komisyonda yer alan İstanbul Üniversitesi Cerrahpaşa Tıp Fakültesi Hastanesi Enfeksiyon Hastalıkları Bölümü öğretim üyesi Prof. Dr. Recep Öztürk, Marmara Üniversitesi Tıp Fakültesi’nden Prof. Dr. Mustafa Bakır, Hacettepe Üniversitesi Tıp Fakültesi’nden Doç. Dr. Yeşim Çetinkaya Şardan, Manisa Celal Bayar Üniversitesi Tıp Fakültesi Hastanesi’nden Doç. Dr. Özlem Tunger ve Doç. Dr. Nermin Tansu ile Moris Şinasi Çocuk Hastanesi Başhekimi Dr. Selahattin Emre, akşam saatlerinde bebek ölümlerinin ve hastalanmaların yaşandığı Manisa Doğum ve Çocuk Bakımevi Hastanesi’ne geldi. 
     Hastane önünde İl Sağlık Müdürü Ziya Tay ve hastane başhekimi Sakıp Eskicioğlu tarafından karşılanan komisyon, daha sonra çalışmalarına başladı. 
     Komisyon, çalışmalarının ardından hazırlayacağı raporu Sağlık Bakanlığı’na teslim edecek. 
     Komisyonda yer alan Prof. Dr. Recep Öztürk, Prof. Dr. Mustafa Bakır ve Doç. Dr. Yeşim Çetinkaya Şardan, daha önce de Edirne’deki bebek ölümleriyle ilgili olarak oluşturulan bilimsel komisyonda araştırmalara katılmıştı. 
     
</TEXT>
</DOC>
