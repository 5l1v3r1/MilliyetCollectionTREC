<DOC>
<DOCNO> 369141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/siyaset/siy05.html </URL>
<DATE> 2005/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Finlandiya'dan AB'ye Türkiye savunması 
</HEADLINE>
<TEXT>


DIŞ HABERLER SERVİSİ 


Gelecek yıl temmuzdan itibaren AB dönem başkanlığını üstlenecek olan Finlandiya'nın kadın Devlet Başkanı Tarja Halonen, son zamanlarda sık sık gündeme getirilen Türkiye'nin AB üyeliği aleyhindeki açıklamalara şiddetle karşı çıktı ve Türkiye'yi savundu. 
Türkiye'nin AB üyeliği konusunda dinin bir sorun olmaması gerektiğini vurgulayan Halonen, Türkiye'nin İslami köklerini işaret ederek bunun problem yaratacağını ileri süren Avrupa liderlerini olayı basite indirgemekle eleştirdi. "Etelae Saimaa" adlı gazeteye konuşan Finlandiya Devlet Başkanı, "Türkiye demokrasi, insan hakları ve adalet kriterlerini yerine getirdiği müddetçe Avrupa Hıristiyanlığı demokratik değerleri tekeline alamaz" dedi. Halonen, Türkiye ve Türk kültürünün Avrupa'dan pek farklı olmadığı görüşünde olduğunu ifade etti. 



</TEXT>
</DOC>
