<DOC>
<DOCNO> 368781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/dunya/dun01.html </URL>
<DATE> 2005/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Generale, 'evlilik dışı ilişki' azli 
</HEADLINE>
<TEXT>



ABD'de 4 yıldızlı bir general, emekliliğine birkaç ay kala, bir siville evlilik dışı ilişkisi nedeniyle ordudan ihraç edildi. Virginia'daki Fort Monroe eğitim üssünde görevli 55 yaşındaki General Kevin Byrnes, ABD ordusunun en üst düzeydeki 4 yıldızlı 11 generalinden biriydi. 
Byrnes, 36 yıllık hizmetinin ardından kasım ayında emekli olacaktı. İlginç bir tesadüf eseri, Mayıs 2004 tarihinden bu yana eşinden ayrı yaşayan Byrnes'ın boşanma davası da ordudan ihraç edildiği gün sonuçlandı. 
Evlilik dışı ilişki, ABD ordusunda kuralların ihlali anlamına geliyor. Modern zamanlarda, ABD ordusundan hiçbir 4 yıldızlı generalin ihraç edilmediği belirtiliyor. Bu çerçevede gözlemciler Byrnes'ın, özellikle emekliliğine kısa süre kala ihraç edilmesini şaşırtıcı olarak niteliyor. 
Ancak ABD ordusunun, Bağdat'taki Ebu Gıreyb Cezaevi'ndeki işkence skandalı, Guantanamo'daki uygulamalar ve ABD Hava Kuvvetleri'nden 2 üst düzey yetkiliye ilişkin cinsel taciz iddialarının üzerine gidilmemesi gibi suçlamaların ardından, kamuoyuna, "kişisel bütünlük" ilkesine dikkat edildiğini göstermek için böyle bir harekette bulunduğu yorumları yapılıyor. 


</TEXT>
</DOC>
