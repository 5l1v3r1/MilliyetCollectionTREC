<DOC>
<DOCNO> 363047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sondun43.html </URL>
<DATE> 2005/07/21/ </DATE>
<TIME> 22.30 </TIME>
<AUTHOR>  </AUTHOR>
<HEADLINE>
Schröder "Cumhurbaşkanın egemen kararını memnuniyetle karşılıyorum" 
</HEADLINE>
<TEXT>

     Alman Federal Meclis Bundestag Başkanı Wolfgang Thierse, Cumhurbaşkanı Horst Köhler’in meclisi feshederek 18 Eylül’de erken seçim kararı almasını saygıyla karşıladığını söyledi. 
     Thierse, Köhler’in televizyonda yaptığı konuşmadan sonra, Cumhurbaşkanının aldığı kararı siyasi partilerin meclis grubu başkanlarına bugün ileteceğini belirterek, "Cumhurbaşkanının, kararının anayasaya uygun olduğunu söylemesi önemliydi" dedi. 
     Thierse, seçim kampanyasının adil olmasını dilediğini sözlerine ekledi. 
     Başbakan Gerhard Schröder de Başbakanlık’ta yaptığı açıklamada, "Cumhurbaşkanının egemen kararını memnuniyetle karşılıyorum" diye konuştu. 
     Alman halkının çoğunun erken seçimleri istediğini ve 18 Eylül’de yeniden başbakan adayı olacağını belirten Schröder, ülkede yoğun şekilde tartışılan reform politikasını sürdüreceğini kaydetti. 
     Sosyal Demokrat Parti SPD Genel Başkanı Franz Müntefering, yaptığı yazılı açıklamada, 18 Eylül’ün erken seçim için çok iyi bir tarih olduğunu belirterek, Başbakan Schröder’i de yenilik yapmaya cesareti olan bir politikacı olarak tanıttı. 
     Schröder ile birlikte politikalarını bugüne kadar olduğu gibi kararlı şekilde sürdüreceklerini ifade eden Müntefering, aynı zamanda Birlik partilerinin CDU CSU seçim programını da eleştirdi. 
     Hıristiyan Demokrat Birlik Partisi CDU Genel Başkanı Angela Merkel ise Alman halkını, Köhler tarafından alınan erken seçim kararını yeni bir başlangıç için kullanmaya çağırdı. 
     Almanya’nın tüm imkanlarından faydalanmadığını savunan Merkel, işsizlerin sayısının sürekli artmasının göz ardı edilemeyeceğini kaydetti. 
     Hıristiyan Sosyal Birlik Partisi CSU Genel Başkanı Edmund Stoiber de Alman halkının büyük çoğunluğunun hükümet değişikliğini istediğini savunarak, Almanya’nın ekonomik büyümede Avrupa’da son sıralarda yer aldığını ve çok fazla borçlandığını söyledi. 
     Hür Demokrat Parti FDP Genel Başkanı Guido Westerwelle ve FDP Federal Meclis Grubu Başkanı Wolfgang Gerhardt da yaptıkları ortak yazılı açıklamada, Köhler’in kararından duydukları memnuniyeti dile getirerek, federal hükümetin ülkeyi yönetemez hale geldiği görüşüne yer verdiler. 
     Almanya’da iktidar değişikliğinin şart olduğunu savunan Westerwelle ve Gerhardt, "Şimdi yeni bir hükümet seçmek Alman halkının görevi" dediler. 
     Birlik 90 Yeşiller Partisi Eş Başkanı Reinhard Bütikofer de "Bu karar ülkemiz için iyi. Biz erken seçimleri temel yön tayini için önemli görüyoruz" dedi. 
     Yeşiller Partisi Federal Meclis Grubu Eşbaşkanları Krista Sager ve Katrin Göring-Eckardt da Köhler’in kararının "akılcı" olduğunu ifade ederek, partilerinin iyi bir seçim sonucu alması için mücadele edeceklerini belirttiler. 
     Sager ve Göring-Eckardt, güvenoylamasını istemediklerini, ancak mevcut durumda erken seçimleri tek doğru yol olarak gördüklerini kaydettiler. 
     Yeni oluşturulan Sol Parti de Köhler’in kararını akılcı bulduğunu açıkladı. 
     Bu arada, Birlik 90 Yeşiller Partisi üyesi Werner Schulz başta olmak üzere bazı politikacılar, erken seçimlere gidilebilmesi için güvenoylamasının kötüye kullanıldığı gerekçesi ile Federal Anayasa Mahkemesi’ne itirazda bulunacaklarını açıkladılar. 
     
</TEXT>
</DOC>
