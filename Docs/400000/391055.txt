<DOC>
<DOCNO> 391055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sondun45.html </URL>
<DATE> 2005/10/31/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Beyaz Saray'da gidenin yeri çabul doldu 
</HEADLINE>
<TEXT>

     ABD Başkan Yardımcısı Dick Cheney, bir Amerikan Merkezi Haberalma Örgütü CIA ajanının kimliğini basına sızdırdığı gerekçesiyle hakkında dava açılmasının ardından istifa eden Beyaz Saray'daki yardımcısı Lewis Libby'nin yerine iki kişiyi atadı. 
     Yeni düzenlemeye göre, David Addington Cheney'nin Beyaz Saray genel sekreteri, John Hannah da Cheney'nin ulusal güvenlik danışmanı olacak. 
     Bu iki görevi daha önce ''Scooter'' lakaplı Lewis Libby yürütüyordu. Libby, geçen hafta Cuma günü, hakkında dava açılmasının ardından istifa etmişti. 
     Addington'ın bundan önceki görevi Cheney'nin danışmanlığı, Hannah'ın ise ulusal güvenlik danışman yardımcılığıydı. 
     CIA ajanı Valerie Plame'in kimliğinin, Başkan George W. Bush yönetimini suçlayan emekli büyükelçi eşi Joseph Wilson'ın cezalandırılması amacıyla basına sızdırılmasının ardından, Bush'un Beyaz Saray Genel Sekreteri Karl Rove'un adı da soruşturmada sık sık geçiyordu. 
     Senato Demokrat Parti lideri Harry Reid, Bush'un son başkanlık seçimindeki başarısının mimarı ve Washington'un en etkili isimlerinden biri olarak bilinen Rove'un da, Libby gibi istifa etmesi gerektiğini söylemişti. Henüz hakkında işlem yapılmamakla birlikte Rove'a ilişkin soruşturma da sürüyor. Reid, Başkan Bush'un, kameralar önünde Libby'den ''gerçek bir vatansever'' olarak bahsetmesini ve Cheney'nin de, Libby'nin bugüne kadar çok önemli işler yaptığını söylemesini de eleştirmişti. 
     Bu arada, Başkan Yardımcısı Dick Cheney'nin de Valerie Plame'in kimliğinin basına sızdırılmasındaki rolü tartışılıyor. Libby'ye, Plame'in isminin sızdırılması görevini Cheney'nin vermiş olduğu iddiası Washington'da dile getirilirken, Başkan Yardımcısı'nın da ifade vermek üzere mahkemeye çağrılması ihtimalinden bahsediliyor. Demokrat Parti Connecticut Senatörü Chris Dodd, bir televizyon programında, ''Cheney bu konuda kendini temize çıkarmalı ve Libby'ye neden Plame'den bahsettiğini anlatmalı. Başkan Yardımcısı neler biliyor Niyeti neydi Kimse Başkan Yardımcısı'nı suçlamıyor. Ancak bu meselenin açıkça ortaya çıkması gerek'' diye konuştu. 
     Adaleti yanıltmak ve yalan söylemek gibi suçlamalar yöneltilen Libby, suçlu bulunursa 30 yıl hapis cezası ve 1,25 milyon dolar para cezasına çarptırılabilecek. 
     Libby ve Rove'un isimleri, ifade vermeye zorlanan gazeteciler tarafından açıklanmıştı. 
     
</TEXT>
</DOC>
