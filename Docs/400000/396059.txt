<DOC>
<DOCNO> 396059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/soneko32.html </URL>
<DATE> 2005/11/18/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Unakıtan Tüpraş'ın yüzde 14.76'sının satışında gizlilik yok 
</HEADLINE>
<TEXT>

     Maliye Bakanı Kemal Unakıtan, Tüpraş'ın yüzde 14.76'lık bölümünün İMKB Toptan Satışlar Pazarında TSP satışına ilişkin olarak, ''Yapılan işlemler herhangi bir gizlilik gerekçesine mahal vermeyecek derecede netlik ve şeffaflık arz etmektedir'' dedi. 
     Tüpraş'ın yüzde 14.76'lık bölümünün satışına ilişkin CHP Ankara Milletvekili Mehmet Tomanbay'ın yazılı soru önergesinin yanıtı, Özelleştirme İdaresi tarafından hazırlanarak Maliye Bakanı imzası ile Türkiye Büyük Millet Meclisi'ne sunuldu. 
     Maliye Bakanı Unakıtan'ın yanıtında, yapılmış ve yapılmakta olan özelleştirmelerin tamamının mer'i yasalara ve mevzuata uygun olarak gerçekleştirildiği belirtilirken, Tüpraş hisselerinin satışının da yapılan özelleştirme uygulamalarından sadece biri olduğu vurguladı. 
     Bu doğrultuda, TÜPRAŞ'ın yüzde 14.76'sına karşılık gelen hisse senetlerinin satışının SPK Mevzuatı ve Borsa Usul ve Esasları çerçevesinde yapıldığı belirtildi. 
     
     ŞEFFAF SATIŞ 
     Unakıtan'ın yanıtında, satışta, ÖİB'nin, 28 Şubat 2005 tarihli iki yazısı ile SPK'ya, yine aynı tarihli bir yazı ile de Borsa Başkanlığı'na gerekli açıklamaların gönderildiği belirtildi. Ayrıca, İdare ve İdare'nin aracı kurumu olan İş Yatırım tarafından Tüpraş'ın söz konusu hisse senetlerinin toptan satışlar pazarında satışına ilişkin olarak İMKB'ye gönderilen açıklamaların 1 Mart 2005 tarihli İMKB günlük bülteninde yayımlanarak kamuoyuna duyurulduğu kaydedildi ve ''Yapılan işlemler herhangi bir gizlilik gerekçesine mahal vermeyecek derecede netlik ve şeffaflık arz etmektedir'' denildi. 
     
     SATIŞLA İLGİLİ DİĞER YATIRIMCILARA HABER VERİLDİ Mİ 
     Satışa ilişkin olarak Global Menkul Değerler dışında yatırımcılara bilgi verilip verilmediği yönündeki soruya karşılık da, hisseleri Borsa'da işlem gören ve özelleştirme programında yer alan kuruluşlara ait hisse senetlerini satın almak üzere aracı kuruluşlar vasıtasıyla İdare'ye başvurunun her zaman mümkün olduğu belirtildi. Bu doğrultuda, İdareye yapılan başvuruların SPK ve İMKB mevzuatı çerçevesinde değerlendirildiği ve uygun bulunması halinde satışın gerçekleştiği kaydedildi. 
     Özelleştirme uygulamalarının gereği olarak, programdaki kuruluşların stratejilerinin belirlenmesi amacıyla, bizzat İdare'nin kendisi veya İş Yatırım ve diğer danışmanlar vasıtasıyla mutat olarak piyasa araştırması yapıldığı ifade edildi. 
     Bu çerçevede, piyasa şartlarının yüzde 14.76'lık Tüpraş hissesinin satışına uygun olup olmadığı konusunda ÖİB tarafından İş Yatırım'a piyasa araştırması talimatı verildiği de belirtilen cevapta, bu araştırma ile çeşitli yerli ve yabancı kurumsal yatırımcıların ÖİB'nin strateji çalışmalarından haberdar olduğu ve olası bir satışa ilgilerini belirttiği ifade edildi. 
     Ancak, gelen tekliflerin ÖİB tarafından değerlendirilmesi sonucu oluşan fiyatın yeterli bulunmadığı, bu sürecin devamı olarak ise Global Menkul Değerler'in söz konusu hisselerin alımına ilişkin olarak ÖİB'ye başvurduğu belirtildi. 
     
     FARKLI ALICILARLA PAZARLIK VAR MI 
     Daha iyi fiyat alınabilmesi için farklı alıcılarla pazarlık yapılıp yapılmadığı sorusuna da, İMKB Toptan Satışlar Pazarının Kuruluş ve İşleyiş Esasları Genelgesi ile cevap verildi. 
     Genelgede, TSP oluşturulmasındaki amacın, önceden alıcıları belirli olan veya olmayan, belli bir miktarın üzerindeki hisse senedi işleminin, Borsa'da güven ve şeffaflık ortamında organize bir piyasada gerçekleştirilmesini sağlamak olduğu hatırlatıldı. 
     Yine aynı genelgede, işleme baz alınacak fiyatın, başvuru tarihi itibariyle bir önceki haftanın son iş gününden geriye doğru son iş günü boyunca oluşmuş ağırlıklı ortalama fiyatların ortalamasının alınıp, en yakın fiyat adımına yuvarlanması suretiyle tespit edileceğinin belirtildiği kaydedildi. 
     İşlem fiyatının, baz fiyata artı eksi yüzde 20 uygulanarak bulunan fiyat aralığında serbestçe belirlenebileceği hükmünün de genelgede açıkça ortaya konulduğu belirtilerek, ''Böylece, mevzu bahis genelge satış fiyatının nasıl belirleneceğini sarih şekilde tarif etmiştir'' denildi. 
     
     SAMİ OFER TEMETTÜ ALDI MI 
     Tüpraş hisselerini satın alan İsrailli İşadamı Sami Ofer'in, satıştan sonra 58 milyon dolar temettü alıp almadığı sorusuna karşılık da, Tüpraş'ın Nisan ayında gerçekleştirilen Genel Kurul toplantısında, dağıtılabilir kar tutarı olan 2 milyon 24 bin YTL'nin tamamının tam mükellef kurumlar için hisse başına yüzde 212.45, diğer hissedarlar için ise yüzde 10'luk stopaj kesintisi yapıldıktan sonra hisse başına yüzde 191.21 oranında SPK kararlarına uygun olarak 5 Mayıs tarihinden itibaren dağıtılmasına karar verildiği hatırlatıldı. 
     
</TEXT>
</DOC>
