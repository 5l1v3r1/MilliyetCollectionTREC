<DOC>
<DOCNO> 386962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/son/sonspo33.html </URL>
<DATE> 2005/10/15/ </DATE>
<TIME> 23.15 </TIME>
<AUTHOR>  </AUTHOR>
<HEADLINE>
Başkan Aydın'dan hakeme tepki... 
</HEADLINE>
<TEXT>

     Turkcell Süper Ligi'nde deplasmanda Fenerbahçe'ye 2-1 yenilen Ankaragücü'nün başkanı Cemal Aydın, maçın hakemi Erol Ersoy'a tepki gösterdi. 
     Maç sonrası basın mensuplarının sorularını yanıtlayan Aydın, hakem Erol Ersoy ile 5 yıldır yaşadıkları bir sorun bulunduğunu belirterek, ''Bana göre Fenerbahçe'nin kazandığı penaltı doğru değildi'' dedi. 
     Aydın, Fenerbahçe'nin galibiyeti hak ettiğini ve tepkisinin sarı-lacivertlilere olmadığını belirterek, şunları söyledi 
     ''Bu nedenle Fenerbahçe seyircisinin bize yönelik tepkisini anlamıyorum. Bize göre penaltı kararı yanlıştı. Ancak maçın sonucunu penaltıya bağlamak da doğru olmaz. Tepkimizin Fenerbahçe ile ilgisi yok. Sarı-lacivertli takım aldı puanını, helal olsun.'' Bu arada Cemal Aydın'ın açıklamaları sırasında bazı Fenerbahçeli taraftarlar, Aydın'a tepki gösterdi. Bu sırada Aydın'ın yanındakilerle taraftarlar arasında zaman zaman itiş kakış oldu. Bu esnada başkan Aydın da Fenerbahçeli taraftarlarla konuşarak, onları sakinleştirmeye çalıştı. 
     
</TEXT>
</DOC>
