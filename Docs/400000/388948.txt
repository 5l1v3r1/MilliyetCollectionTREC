<DOC>
<DOCNO> 388948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/spor/ygokce.html </URL>
<DATE> 2005/10/23/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Arena kültürü 
</HEADLINE>
<TEXT>



Stadlarımıza giderek Roma döneminin "Arena kültürü" egemen oluyor. Ev sahibi büyük takım seyircisi, biraz direniş gördüğünde hakemi sorgulamaya, ondan gönlündeki kararları beklemeye başlıyor. O da olmadığı zaman önce hakeme, sonra kendi yönetimine gül değil diken atıyor. 
Galatasaray seyircisi dünkü oyundan tatmin olmadı. Hakemin yönetiminden ikna olmadı. O nedenle beraberlikle oluşan puan kaybını öfke ve protesto ile karşıladı. Bu davranış doğru değil. Sahada oynanan oyunun iki takım arasında yaşandığını, gelen takımın da en az Galatasaray kadar skor amacı olduğunu saygıyla karşılamak gerekir. Ama sportif kültürümüz maalesef İnönü Stadı'ndan sonra Ali Sami Yen'den de yavaş yavaş elini-eteğini çekiyor, yazık 
Gerets'in hücum kıtası Galatasaray çok durgun, verimsiz ve etkisiz günündeydi. Ama yine de Hasan Şaş'la golü buldular. Golden sonra hiç paniğe kapılmayan kalabalık orta alanıyla oyuna ortak olan Denizlispor karşısında bocaladılar. Ilic ve Heinz, Hakan Şükür ve Ümit'e yeterince hücum servisi yapamadı. Hasan Şaş'ın servislerini de Ümit ve Hakan Şükür kullanamadı. Erciyes deplasmanında iki golle diş kirasını alan Kaptan Hakan çok durgundu, kimbilir belki de yorgundu Hayır, her yıl tekrarladığımız yorumları bu yıl yapmayacağım, şurada bayrama ne kaldı ki zaten 

Transfer şart 
Denizlispor, transfer kayıplarını gideremedi. Güven'in ayağındaki kırık da takımı kötü etkilemiş. O yüzden "Buranın adamı değilim" diye adeta bağıran Ömer Rıza etkili olamadı. Oysa Yusuf ve Mikka'nın, Bülent, İbrahim ve Mustafa'nın orta alandan taşıdığı toplara biraz sahip olup enerjiyle kullanabilseydi, gol hevesi boşta kalmazdı. Souleymanou, bence beraberliğin en büyük pay sahibi. Mikka'nın golüne de şapka çıkarılır. Dikkat ettiniz mi bilmem Mikka'nın o gol vuruşu gibi bir vuruş Galatasaray orta alanından gelmedi. O zaman Gerets'in yeniden şapkayı önüne koyup kredisini arttırmak için önlem alması gerekir. 
Kimse Dereli'ye çamur atmasın. Denizlispor, hücumu biraz daha ihtirasla istese daha kötüsü olabilirdi. Galatasaray'ın Ocak'ta iyi bir transfere ihtiyacı var. Başkan seçim rahatlığına bakıp bu transferi es geçmemeli. Aksi halde şampiyonluğu Kadıköy'e erken postalar 



</TEXT>
</DOC>
