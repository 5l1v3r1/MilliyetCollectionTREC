<DOC>
<DOCNO> 375456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/04/ekonomi/eko02.html </URL>
<DATE> 2005/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Mey, Avrupa hedeflerini büyüttü 
</HEADLINE>
<TEXT>


Mey İçki, Avrupa'daki satışlarını yıl sonuna kadar 3 milyon litreye çıkarmayı planlıyor. Mey'in hedefi, Avrupalı'yı rakı tiryakisi yapmak 

EKONOMİ SERVİSİ 

Mey İçki Avrupa'ya yönelik hedeflerini büyüttü. Geçtiğimiz yıl ağustos ayında Avrupa'nın en büyük distibütörlerinden Drinks Food ile anlaşan Mey İçki, bu yıl sonunda 14 Schengen ülkesindeki satışlarına 1.6 milyon litreden 3 milyon litreye çıkarmayı hedefliyor. Grubun 2006 sonundaki hedefi ise sadece Yeni Rakı'da 4 milyon litre satışa ulaşmak. 
Mey İçki Pazarlama Müdürü Cihan Kırımlı grubun bundan sonra Avrupa'da en güçlü dağıtım kanallarından biri olan Drinks Food ile sadece Avrupa'da yaşayan Türklerden çok yabancı pazara da taşımak istediklerini söyledi. 
Kırımlı, özelleştirmeden bu yana satışları yüzde 18 oranında artırdıklarını da söyledi. 
Drinks Food Başkanı Michael Bouchette de Yeni Rakı'yı Avrupa'daki Türkler dışında yabancılara da satmayı hedeflediklerini kaydetti. Yeni Rakı'nın Macaristan, Polonya ve Yunanistan'a da ilk kez Drinks Food ile girdiğini belirten Bouchette, Tekirdağ Rakısı'nın Schengen ülkelerindeki ihracatının geçmiş yıllara oranla üç kat arttığını sözlerine ekledi. 

20 milyon euro ihracat 
Mey İçki Dış Ticaret Müdürü Müge Çevik, bu yıl ihracat hedeflerinin 20 milyon euro olduğunu kaydetti. Üretimin yüzde 10'unun ihraç edildiğini söyleyen Çevik, ileriki yıllarda bu oranın artacağını belirtti. 




</TEXT>
</DOC>
