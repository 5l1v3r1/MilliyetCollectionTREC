<DOC>
<DOCNO> 353433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/yazar/yilmaz.html </URL>
<DATE> 2005/06/19/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Markaya yatırım BJK'ye yaradı 
</HEADLINE>
<TEXT>


Boğaz turu yapmak üzere Sepetçiler Kasrı'ndan kalkan Swissotel teknesi, aynı yerde yapılan OECD Sanayi ve İş Dünyası İstişare Komitesi BIAC genel kurul yemeğine katılan başkanları ve Başbakan Tayyip Erdoğan'ı ardında bırakıp denize açıldı. 
Ülker, neredeyse geleneksel bir tutum haline gelen "Dostlarla Boğaz Turu" seferindeydi. Aslında bu gezinin ev sahibi olarak "Ülker" yerine, Ülker İstişare Kurulu Üyesi ve Grup Sözcüsü Metin Yurdagül ile eşi Betül Hanım'ı anmak istiyorum. Medyada Ülker'in görünen yüzü Yurdagül çifti, her zamanki içtenlikleri ile konuklarını ağırlıyorlardı. 

Sözcüsü olan şirket 
Metin ve Betül Yurdagül çifti, Ülker basketbol takımının tüm yurtdışı maçlarında da basınla birlikte oluyor. Bugüne kadar sanırım 200 civarında gazeteciyle bu gezilerde en azından birlikte aynı masayı paylaştılar ve bir kadeh şarap içtiler. 
Ülker'in Yönetim Kurulu Başkanı Murat Ülker, yeni yönetimde aktif yer alan torun Ali Ülker veya aileden herhangi bir yönetici katılmıyor bu gezilere. Bu durumdan haberci olarak rahatsızlık duyduğum bir gerçek. Biz gazeteciler örtünün altındakini her zaman merak ederiz. 
Bırakın Ülker Ailesi'nden birinin basın ile birlikte organizasyonlarda görünmesini, "satış müdürü", "pazarlama müdürü" gibi şirketin operasyonel birimlerinin başında bulunan hiç kimse ortada olmuyor. Ülker Halkla İlişkiler Müdürü Ümit Görker ile Yurdagül çifti, "grubun sesi ve yüzleri" olarak seçilmiş. Özel sektörde pek alışık olmadığımız bir kariyer "Sözcü"... Başbakan, cumhurbaşkanı gibi makamlarda rastladığımız türden... 

"Aklımdan bile geçmez" 
Bunca yıldır ekonomi dünyasını takip eden bir gazeteci olarak, patronu ile hiç tanışmadığım bir şirket Ülker. Bu durumu Göker ve Metin Yurdagül ile de konuştum. Grubun kurucusu Sabri Ülker ile kurdukları ilişki, Murat Ülker kadar yakın olmamış. Sabri Bey'in yaşı başı ve konumu gibi nedenlerle "daha fazlasına" gerek de duyulmamış. Çok eskilere gidersek, 1970'lere... Metin Yurdagül, Sabri Ülker ile o yıllarda belki bugünden daha çok yakınmış. O tarihlerde Turyağ'ın mühendisi olan Yurdagül, Sabri Ülker'in siparişlerini bizzat alırmış. 
Metin Bey halinden çok memnun. Aynı gün, Beşiktaş Basketbol Takımı ile 3 milyon dolarlık bir anlaşma imzalamıştı. Beşiktaş Basketbol Takımı'nın adına "Cola Turka'yı" eklemişler. Artık potalarda Ülker kendine bir rakip daha çıkarmış oluyor bir yanda Ülker Basketbol Takımı, öbür yanda Beşiktaş Cola Turka. 
Aynı günlerde Ülker, BJK Futbol Kulübü ile de 5 yıllık, 21 milyon dolara göğüs reklamı anlaşması imzalamıştı. 
Metin Yurdagül'e, "Beşiktaş'ı da satın almayı düşünmüyor musunuz " diye takıldım "Asla, aklımdan bile geçmez" diyerek, "iyi bir Beşiktaşlı" refleksi gösterdi. 
Ülker markaya yatırım yaparken, sanat ve sporu bir arada koşturuyor. Mozart günleri, kukla, Türk Sanat Müziği konserlerinin yanı sıra, çeşitli alanlarda faaliyet gösteren 66 spor takımını destekliyor. Bunların içinde 1. Lig'e çıkan Sivasspor da yer alıyor. Yalnızca basketbola yılda 10 milyon dolar fon ayırıyorlar. 
Reklam projelerinde yıldız projeleri takip ediyorlar. İtalya'nın İnter takımında top koşturan milli futbolcu Emre Belözoğlu'nu Cola Turka reklamlarında kullanmışlardı. Yeni dönemin Cola Turka reklam yıldızı olarak Hollywood'da ünlenen afiş tasarımcısı Emrah Yücel ile anlaşmışlar. 

Eti'den de sanata destek 
Ülker markaya yatırım yaparken cömert davranıyor. Aynı sektörde rakipleri ne yapıyor Ona da biraz değineyim. Eti, İstanbul Modern'de 31 Temmuz'a kadar sergilenen Fikret Mualla sergisine sponsor oldu. 35 Fikret Mualla koleksiyonundan 243 tablonun sergilendiği İstanbul Modern'de, sanatçının belgeseli de gösteriliyor. İstanbul Modern'deki sergiyi, müzenin kurucuları Oya Eczacıbaşı, Ethem Sancak ve sponsor firma Eti'nin Başkan Yardımcısı Firüz Kanatlı ile gezdim. Müzelerin maddi destek olmadan yaşamasının mümkün olmadığı anlatılıyordu. Gelirlerin yalnızca yüzde 10'unun böyle bir müzenin giderlerini karşılayabileceği belirtiliyordu. İstanbul Modern'i son 6 ayda 220 bin kişi gezmiş hedef, bir milyon ziyaretçi. Topkapı Müzesi'nin yıllık ortalama ziyaretçi sayısının 1,2 milyon kişi olduğunu göz önüne alırsak, oldukça iyi bir beklenti. 
Ülker ile Eti'nin "tatlı" rekabeti, sanatın ve sporun gelişmesine katkı sağlarken, yaşam kalitemizi de artırıyor. 



</TEXT>
</DOC>
