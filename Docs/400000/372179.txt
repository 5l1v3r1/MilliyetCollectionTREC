<DOC>
<DOCNO> 372179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/soneko47.html </URL>
<DATE> 2005/08/23/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
"Kebapçı İskender" kalitesini belgelendirdi... 
</HEADLINE>
<TEXT>

     Yaklaşık bir buçuk asırdır kalite ve lezzetiyle hizmet veren "Kebapçı İskender" markası, Türk Standartları Enstitüsü TSE tarafından yönetim sistemi belgelendirmesi olan TS-EN-ISO 9000 ile birlikte, gıda hijyen ve güvenliğin standardizasyonunu belgeleyen HACCP 13001 belgelerini "döner üretim ve sunumu" alanında Türkiye’de bir ilk olarak aynı anda almaya hak kazandı. 
     Kebapçı İskender Yönetim Kurulu Başkanı Yavuz İskenderoğlu, Botanik Park içinde bulunan İskender Efendi Konağı’nda düzenlenen belgelendirme töreninde yaptığı konuşmada, 1850’li yıllarda dedesi Mehmet oğlu İskender Efendi tarafından Bursa Kayhan Çarşısı’nda yapılan "İskender Döner Kebabı"nın tat, şekil, çeşni, sunuş ve güvenilirliğiyle ünlenerek bugünlere geldiğini söyledi. 
     1983 yılında Patent Enstitüsü’nce tescil işlemleri tamamlanan, 
     1999 yılında da Avrupa Birliği’nce tescil edilen Kebapçı İskender 
     markasını, kalite ve güvenilirlik içinde vatandaşlara sunduklarını ifade eden İskenderoğlu, şunları kaydetti "Batı gıda markaları gibi, bulunduğumuz yerden tüm dünyaya, yani yerelden evrensele, bir Türk gıda zinciri kazandırma vizyonuna sahip bir marka olarak, rekabet ettiğimiz firmaların kullandığı tüm altyapıya ulaşmış olan Kebapçı İskender’in bundan sonraki hedefi, tüm restoranlarımızda aynı kalite, aynı lezzet ve aynı servisi sunduğumuzu belgelendirmektir. Bunu sağladığımız için çok mutluyum. Bu bir buçuk asırlık birikimin, bilgi, teknoloji ve standartlarla birleşmesidir." İskenderoğlu, sosyal sorumluluklarının ve güvenilir bir marka olmalarının gereği olarak ISO 9001 2000’in yanı sıra, gıda sektöründe en önemli belge olan HACCP 13001’i "döner üretim ve sunumu" alanında Türkiye’de alan ilk kuruluş olduklarını söyledi. Türk Standartları Enstitüsü Başkanı Kenan Malatyalı da Bursa denince ilk akla gelenin iskender kebap, iskender kebabın en iyi yapıldığı yer deyince de akla Kebapçı İskender’in geldiğini söyledi. Kebapçı İskender’in sahibi Yavuz İskenderoğlu’nun, İskender Kebap’ının en yüksek kalitede, dünya standartlarında olması için kendilerine başvurduğunu anlatan Malatyalı, bu iki belgeye sahip olan bir kuruluşun gıda sektöründe en yüksek standartlarda üretim yaptığı anlamına geldiğini bildirdi. Malatyalı, Kebapçı İskender’in bu iki belgeyi alarak sunduğu hizmet ve ürünün, dünya standartlarında en yüksek kalitede olduğunu kanıtladığını dile getirerek, "HACCP belgesi, müşterilere gıda güvenliğinde sıfır hatayı garantilemektedir. Bursa iskender kebabının Türkiye sınırlarını aşan ününü perçinleyip kalitesini en üst seviyeye taşımayı hedefleyen iskender kebapçısının tüm çalışanlarına teşekkür ediyorum" dedi. Konuşmaların ardından Malatyalı, TS-EN-ISO 9000 ile birlikte, gıda hijyen ve güvenliğin standardizasyonunu belgeleyen HACCP 13001 belgesini Yavuz İskenderoğlu’na verdi. 
     
</TEXT>
</DOC>
