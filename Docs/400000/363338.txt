<DOC>
<DOCNO> 363338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sondun20.html </URL>
<DATE> 2005/07/22/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Almanya'da Birlik partileri oy kaybediyor 
</HEADLINE>
<TEXT>

     Almanya'da yapılan bir kamuoyu yoklamasına göre, Birlik partileri CDU CSU oy kaybediyor. 
     Alman özel televizyon kanalı N-24 tarafından yapılan kamuoyu yoklamasında, Birlik partilerinin, bir ay öncesine göre 2 puan kaybederek, yüzde 45'den yüzde 43'e gerilediği belirlendi. 
     Araştırmaya göre, bu pazar seçim yapılsa iktidardaki Sosyal Demokrat Parti SPD yüzde 27, koalisyon ortağı Birlik 90 Yeşiller Partisi yüzde 8, Hür Demokrat Parti FDP ise yüzde 7 oranında oy alacak. 
     Yeni oluşturulan Sol Parti'nin de yüzde 12 oranında oy alacağı belirtilen araştırmada, bu partinin Almanya'nın doğusundaki eyaletlerde ilk sırada bulunduğu, bu eyaletlerde halkın yüzde 31'inin Sol Parti'ye, yüzde 29'unun Birlik partilerine, yüzde 23'ünün de SPD'ye oy vermeyi düşündüğü ifade edildi. 
     Bu arada, SPD Genel Sekreteri Klaus Uwe Benneter, Cumhurbaşkanı Horst Köhler'in erken seçim kararı almasına memnun olduğunu belirterek, ''Aslında başka bir sonuç da beklememiştim'' dedi. 
     CDU Genel Sekreteri Volker Kauder de Köhler'in konuşmasının çok etkileyici olduğunu ve adil bir seçim yapılması çağrısını da doğru bulduğunu söyledi. 
     
</TEXT>
</DOC>
