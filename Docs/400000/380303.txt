<DOC>
<DOCNO> 380303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sonspo02.html </URL>
<DATE> 2005/09/21/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Daum’un derdi Nobre 
</HEADLINE>
<TEXT>

     Son iki maçta yedek soyundurduğu için morali bozuk olan Nobre’yi kazanmak isteyen Daum, golcüsünü oynatabilmenin çarelerini arıyor... 
     
     Penaltı da kaçınca 
     Lige iki beraberlikle başlamasına karşın, üst üste 4 maçını kazanan Fenerbahçe’de Kayserispor sınavı öncesi teknik direktör Daum’u sıkıntı bastı. Tecrübeli teknik adamın derdi, Milan ve Beşiktaş karşılaşmalarında yedek soyundurduğu için morali bozulan, bu yüzden derbide ısınmaya çıkmayan, oyuna girince penaltı kaçıran Nobre’yi yeniden kazanmak. Bunun diğer Brezilyalılar’ı da etkilemesinden çekinen Daum, golcü futbolcusunu ilk 11’de oynatabilmek için formül arayışında. 
     
     Gitmeden uyarı yaptı 
     Bu arada Şampiyonlar Ligi’ndeki rakiplerinde Schalke’nin bu akşam Nürnberg ile oynayacağı maçı izlemek üzere dün Almanya’ya giden Daum’un, oyuncularına uyarılarda bulunduğu belirlendi. 3 cephede zorlu bir mücadeleye giriştiklerini hatırlatan Fenerbahçe Teknik Direktörü’nün, Başarı için herkes savaşacak. Savaşmayan yanımda oturur. İyi bir hava yakaladık ve bunu sürdürmek zorundayız'' dediği öğrenildi. Sarı - Lacivertliler, Kayseri hazırlıklarına bugün başlayacak. 
     
</TEXT>
</DOC>
