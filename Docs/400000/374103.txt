<DOC>
<DOCNO> 374103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sonsiy06.html </URL>
<DATE> 2005/08/30/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Org. Özkök TSK bölünmez bütünlüğü canı pahasına koruyacak 
</HEADLINE>
<TEXT>

     Genelkurmay Başkanı Orgeneral Hilmi Özkök, 30 Ağustos Zafer Bayramı nedeniyle Anıtkabir Özel Defteri’ne, "Türk Silahlı Kuvvetleri TSK , yaşadığımız bu gönençli günlere ne zorlukla ulaştığımızın bilincinde olarak, kutsal emanetin olan güzel vatanımızı, kurduğun çağdaş cumhuriyetin temel niteliklerini ve devletin ülkesi ve milletiyle bölünmez bütünlüğünü canı pahasına koruma ve kollamaya devam edecektir" diye yazdı. 
     Zafer Bayramı kutlamaları çerçevesinde ilk tören Genelkurmay Başkanı Orgeneral Hilmi Özkök, kuvvet komutanları ve askeri erkanın katılımıyla Anıtkabir’de düzenlendi. Deniz Kuvvetleri Komutanı Oramiral Yener Karahanoğlu ve Hava Kuvvetleri Komutanı Faruk Cömert’in katıldıkları ilk resmi tören, Aslanlı Yol’daki yürüyüşüyle başladı. 
     Orgeneral Özkök, Atatürk’ün kabrine çelenk bıraktıktan sonra Anıtkabir Özel Defteri’ne daha önceden yazdığı metni imzalayarak sesli olarak okudu. Genelkurmay Başkanı Özkök, Anıtkabir Özel Defter’e şunları yazdı 
     "Çağdaş Türkiye Cumhuriyeti’nin kurucusu Ulu Önder Atatürk... 30 Ağustos Zafer Bayramı’nın 83. yıldönümünü gururla kutlamanın heyecanı içerisinde yüksek huzurlarınızdayız. 
     Bu zafer, vatanı işgal altında olan bir ulusun, senin önderliğinde tam bağımsızlık hedefine kilitlenerek olağanüstü yokluk ve güçlüklerle verdiği destanlaşmış bir mücadelenin son halkasıdır. Şüphen olmasın ki, Türk Silahlı Kuvvetleri, yaşadığımız bu gönençli günlere ne zorlukla ulaştığımızın bilincinde olarak, kutsal emanetin olan güzel vatanımızı, kurduğun çağdaş cumhuriyetin temel niteliklerini ve devletin ülkesi ve milletiyle bölünmez bütünlüğünü canı pahasına koruma ve kollamaya devam edecektir. Manevi varlığın, ilke ve devrimlerin, sonsuza kadar bizlere güç vermeye ve ilerlemekte olduğumuz yolu aydınlatmaya devam edecektir. Minnet ve şükran duyguları içerisinde, huzurunuzda saygıyla eğiliyorum. Ruhun şad olsun." 
     
     TEBRİKAT TÖRENİ 

     Genelkurmay Başkanı Orgeral Hilmi Özkök ve kuvvet komutanları daha sonra Genelkurmay Başkanlığı’nda tebrikat törenine katılarak tebrikleri kabul etti. 
     Tebrikat Töreni’ne TBMM Başkanı Bülent Arınç, Başbakan Recep Tayyip Erdoğan, Dışişleri Bakanı Abdullah Gül, İçişleri Bakanı Abdülkadir Aksu, YÖK Başkanı Erdoğan Teziç, Anayasa Mahkemesi Başkanı Tülay Tuğcu, Yargıtay Başkanı Osman Arslan, Parlamento’da temsil edilen partilerin Genel Başkanları ve milletvekilleri ile Ankara’daki Büyükelçilerin Askeri Ataşeleri katıldı. 
     Atatürk Kültür Merkezi’nde yapılacak tören ise saat 11.00’de başlayacak. 
     
</TEXT>
</DOC>
