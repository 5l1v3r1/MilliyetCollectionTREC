<DOC>
<DOCNO> 361621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/son/sondun11.html </URL>
<DATE> 2005/07/16/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Kıbrıs Barış Harekatı'nın 31. yıldönümü törenlerle kutlanacak... 
</HEADLINE>
<TEXT>

     Kıbrıs'a barış ve huzuru getiren 20 Temmuz Mutlu Barış Harekatı'nın 31. yıldönümü törenlerle kutlanacak. 
     Türkiye'nin Garanti ve İttifak antlaşmalarından doğan garantörlük haklarını kullanarak 20 Temmuz 1974 tarihinde gerçekleştirdiği harekatın anısına kutlanan Barış ve Özgürlük Bayramı dolayısıyla, resmi törenler yanında, sosyal ve kültürel etkinlikler de düzenlenecek. 
     Türkiye devlet ve hükümet yetkilileri ile askeri erkanın da katılımıyla gerçekleştirilecek törenlerde Türk hükümetini Dışişleri Bakanı ve Başbakan Yardımcısı Abdullah Gül başkanlığındaki bir heyetin temsil etmesi bekleniyor. 
     KKTC bu yıl, Türkiye ve Türk cumhuriyetlerinin yanı sıra çeşitli Avrupa ülkelerinden de çok sayıda konuğu ağırlayacak. Kutlamalar çerçevesinde bu yıl da Lefkoşa, Gazimağusa, Girne, Güzelyurt, İskele ve Lefke'de törenlerin yanı sıra sergi, konser ve meclis takımlarının futbol karşılaşması gibi çeşitli etkinlikler düzenlenecek. 
     
     TÜRKİYE'DEN ÜST DÜZEYDE KATILIM 
     Törenlerde Türkiye Cumhuriyeti, bu yıl da Cumhurbaşkanlığı, TBMM, hükümet ve askeri düzeyde temsil edilecek. 
     Dışişleri Bakanı ve Başbakan Yardımcısı Abdullah Gül'ün, beraberinde bir heyetle, kutlamalar için 19 Temmuz'da KKTC'ye gelmesi bekleniyor. Kıbrıs işlerinden de sorumlu Devlet Bakanı ve Başbakan Yardımcısı Abdüllatif Şener ile üst düzey bazı bürokratların da yer alacağı heyet, 19 Temmuz'da öğleden sonra KKTC'ye gelecek. Törenlerde Cumhurbaşkanı Ahmet Necdet Sezer'i temsil edecek olan Cumhurbaşkanlığı Genel Sekreteri Kemal Nehrozoğlu da aynı uçakla gelecek. 
     TBMM'yi temsil etmek üzere gelecek olan Meclis İdare Amiri Burhan Kılıç ve beraberindeki heyetin yanı sıra TBMM futbol takımı da, KKTC meclis takımıyla yapacağı futbol karşılaşması için 18 Temmuz'da Lefkoşa'ya gelecek. 
     Türk Silahlı Kuvvetlerini TSK temsilen Oramiral Yener Karahanoğlu da, 20 Temmuz Barış ve Özgürlük Bayramı törenlerine katılmak üzere 19 Temmuz'da özel uçakla adaya gelecek. 
     Kutlamalar çerçevesinde 19 Temmuz Salı akşamı Lefkoşa İnönü Meydanı'nda sanatçı Kıraç konser verecek. Türk Yıldızları ise 20 Temmuz'da saat 18.00'de 'Giren Kordon Boyu'nda Akrotim Gösterisi yapacak. TBMM ile KKTC Cumhuriyet Meclisi arasındaki futbol karşılaşması da Girne 20 Temmuz Stadyumu'nda saat 18.00'de başlayacak. 
     
     33 ÜLKEDEN KONUK 
     20 Temmuz Barış ve Özgürlük Bayramı kutlamalarına yönelik hazırlıklar sürerken KKTC'nin bu coşkusuna ortak olacak konuklar bugünden itibaren adaya gelecek. 33 ülkeden gelecek politikacı, akademisyen, işadamı ve basın mensuplarından oluşan heyetler, KKTC'de bulunacakları sürede etkinliklere katılacak, resmi temas ve incelemelerde bulunacak. Konuk heyetler, 21 Temmuz'da adadan ayrılacak. 
     KKTC bu sürede, şu ülkelerden toplam 72 konuk ağırlayacak 
     ''Türkiye, Hindistan, Katar, Danimarka, Belçika, Yemen, Bangladeş, Sudan, Kazakistan, Lübnan, Birleşik Arap Emirlikleri, İran, Arnavutluk, Bosna-Hersek, Rusya, Pakistan, İngiltere, İsrail, Mısır, Fransa, Bahreyn, Filistin, Nijerya, Ürdün, Endonezya, İrlanda, Gürcistan, İsveç, Makedonya, İtayla, İrlanda, Azerbaycan, Almanya.'' 
     
     RESMİ TÖRENLER 
     20 Temmuz resmi kutlamaları, 19 Temmuz Salı günü saat 12.00'de 21 pare top atışıyla başlayacak ve aynı saatte Cumhurbaşkanı Mehmet Ali Talat, Bayrak Radyo Televizyonu'ndan BRT halka seslenecek. 20 Temmuz Çarşamba günü ise KKTC'nin dört bir yanında resmi törenler düzenlenecek. Anıtlara çelenkler konulacak, kutlamalar yapılacak. 
     Lefkoşa'da Dr. Fazıl Küçük Bulvarı'ndaki resmi geçit töreni saat 10.00'da başlayacak. Tören birliklerinin denetlenmesi ve bayramlarının kutlanmasını, mesaj teatisi izleyecek. 
     Cumhurbaşkanı Mehmet Ali Talat'ın konuşmasının ardından Türkiye Cumhuriyeti hükümeti adına Dışişleri Bakanı ve Başbakan Abdullah Gül konuşacak. Tören geçit resmiyle tamamlanacak. 
     
</TEXT>
</DOC>
