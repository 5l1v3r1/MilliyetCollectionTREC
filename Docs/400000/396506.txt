<DOC>
<DOCNO> 396506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/son/soneko06.html </URL>
<DATE> 2005/11/20/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Hazine dava yorgunu... 
</HEADLINE>
<TEXT>

     Türkan Al 

Devlet ile vatandaş arasındaki çeşitli ihtilaflardan kaynaklanan 365 bin 463 dava, mahkemelerde sonuçlandırılmayı bekliyor. 
     Türkiye'de Genel Bütçeli kuruluşların Hazine davalarını, Maliye Bakanlığı Muhakemat Genel Müdürlüğü ve Baş Hukuk Müşavirliği avukatları üstleniyor. 
     A.A muhabirinin edindiği bilgiye göre, Türkiye'de devlet ile vatandaş en fazla gayrımenkulle ilgili anlaşmazlıklar nedeniyle mahkemelik oluyor. 
     Hazine ile vatandaşı mahkemelerde karşı karşıya getiren davaların yüzde 70'ini Hazine arazilerindeki işgal ile kadastro tespiti, tapu iptali ve tescil gibi taşınmazlara ilişkin diğer ihtilaflar oluşturuyor. 
     Kamulaştırma, bedel artışı, icra ve vergi konusundaki anlaşmazlıklar, sözleşmelerden doğan davalar, haksız fiilden kaynaklanan tazminat davaları, sebepsiz zenginleşmeye ilişkin alacak davaları ile Gümrük ve İş Kanunu uygulamalarıyla ilgili anlaşmazlıklar da diğer dava konuları arasında yer alıyor. 
     
     HER GÜN ORTALAMA 430 DAVA GELİYOR 
     Devletin resmi verilerine göre, 2004 yılında yeni açılanlarla birlikte Hazine ile vatandaşı karşı karşıya getiren dava sayısı 459 bin 7 olarak belirlendi. 2004 yılı içerisinde bunların 78 bin 186'sı sonuçlandırıldı. 381 bin 351 dava da 2005 yılına devretti. Bu davaların parasal büyüklüğü ise 48.4 katrilyon lira olarak belirlendi. 
     Bu yılın ilk yarısında açılan yeni davalarla birlikte toplam dava sayısı, 30 Haziran itibariyle 448 bin 444'e ulaştı. Ocak-Haziran döneminde bu davaların da 81 bin 981'i karara bağlandı. 
     Genel bütçeli kuruluşlarla vatandaş arasındaki anlaşmazlıklardan kaynaklanan 365 bin 463 davaya ilişkin süreç ise halen devam ediyor. 
     Dava istatistiklerine göre, 2001-2005 döneminde, Hazine avukatlarının önüne her hafta ortalama 3 bin dava geldi. Bir başka ifadeyle vatandaş ya da kamu kuruluşlarının birbiriyle ilgili şikayetleri, her gün ortalama 430 davaya konu oldu. 
     1 yıl içerisinde mevcut davaların da ancak beşte biri sonuçlandırılabildi. 
     
     HAZİNE AVUKATLARININ YÜKÜ ARTACAK 
     Bu arada yeni bütçe sistemiyle Genel Bütçe içine alınan Devlet Su İşleri ve Karayolları Genel Müdürlüğü gibi kuruluşların hazine davaları da bundan sonra Hazine avukatları kanalıyla takip edilecek. 
     Vatandaşla sık sık ihtilafa düşen bu 2 kuruluşa ait davaların Maliye Bakanlığı Baş Hukuk Müşavirliği'nce üstlenilmesi, Hazine avukatlarının iş yükünü daha da artıracak. 
     Muhakemat Genel Müdürlüğü ve Baş Hukuk Müşavirliği'nin merkezdeki 85 avukatlık kadrosundan sadece 48'i dolu bulunuyor. Taşrada da 1.056 kişilik kadroya karşın 845 avukat görev yapıyor. Kuruma yeni alınan 140 Hazine avukatının da önümüzdeki günlerde taşrada işbaşı yapması bekleniyor. 
     Hazine avukatları, Hazine davalarının yanı sıra Anayasa Mahkemesi'nin Yüce Divan sıfatıyla görev yaptığı davalarda müdahil olarak yer alıyor. Aynı şekilde, kamunun taraf olduğu uluslararası tahkim davalarında Türkiye'yi temsil ediyor. 
     
     ÖZLÜK HAKLARINDA İYİLEŞTİRME İSTİYORLAR 
     Öte yandan, Maliye Bakanlığı, Devlet Davalarının Takibi Usulü Hakkındaki 43 Sayılı Kanun'da değişikliğe hazırlanıyor. 
     Buna ilişkin hazırlanan taslakta, özlük haklarındaki iyileştirme taleplerine bağlı olarak, Hazine avukatları kariyer sınıfına alınıyor. 
     Taslakta, Genel Bütçeli Kuruluşların diğer davalarının koordinasyonunun da Muhakemat Genel Müdürlüğü ve Baş Hukuk Müşavirliği'nce gerçekleştirilmesi öngörülüyor. Bu birimin uluslararası Tahkim Davaları için yurt dışından avukatlık hizmeti alması da kolaylaştırılıyor. 
     Yetkililer, son 2 yılda Hazine avukatları için daha etkin bir çalışma ortamı yaratıldığını, yeni yasal düzenlemeyle de davaların daha hızlı sonuçlandırılmasının sağlanacağını belirttiler. 
     
</TEXT>
</DOC>
