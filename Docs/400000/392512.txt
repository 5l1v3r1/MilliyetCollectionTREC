<DOC>
<DOCNO> 392512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/yasam/yas02.html </URL>
<DATE> 2005/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağımsız vekile sinemada kurşun 
</HEADLINE>
<TEXT>


Mardin Milletvekili Süleyman Bölünmez'i eski Mardin Belediye Başkanı'nın oğlu kalçasından vurdu. Saldırgan teslim oldu 

Türker Karapınar 

Mardin Bağımsız Milletvekili Süleyman Bölünmez, eski Mardin Belediye Başkanı Abdülkadir Tutaş'ın oğlu Mehmet Tutaş tarafından sinema salonunda silahlı saldırıya uğradı. Saldırının, son seçimlerde Bölünmez'in, Abdülkadir Tutaş'ı desteklememesi nedeniyle aralarında oluşan husumet nedeniyle meydana geldiği iddia edildi. 

Tartışma çıktı 
Edinilen bilgiye göre, Süleyman Bölünmez eşi Zehra Bölünmez ile birlikte Ümitköy'deki bir alışveriş merkezinde 21.30'da başlayan "Maskeli Beşler İntikam Peşinde" adlı filmi izlemeye gitti. Verilen 10 dakikalık arada çıkan tartışmada Mehmet Tutaş, Bölünmez'e kurşun yağdırdı. 
Bölünmez'in eşi Zehra Bölünmez, saldırıyı Milliyet'e şöyle anlattı 

'8 kez ateş etti' 
"Abdülkadir Tutaş'ın oğlu Mehmet Tutaş üç dört sıra yanımızdaki koltuklarda annesi ve kız kardeşiyle birlikte oturuyordu. 10 dakikalık film arasında tekrar salona girdiğimizde Tutaş, eşimin yanına gelerek, 'Niye dik dik bakıyorsun lan ' dedi. Eşimin yanıt vermemesi üzerine bir anda sinirlenen Mehmet Tutaş silahıhı çekerek ateş etmeye başladı. Ben kurşunların gelmesi üzerine yanımdaki tanımadığım çocukların üzerine kapandım. Eşim de salonun dışına çıkmaya çalıştı. Ancak Mehmet Tutaş ateş etmeye devam ediyordu. 7-8 el ateş sesi duydum. Mehmet Tutaş'ın salona x-ray cihazlarından geçerek silahı nasıl soktuğunu bilmiyorum. Çok korktum, panikledim. Salondakiler de panikledi." 
Bölünmez'in kalçasına iki kurşun isabet ettiği ve durumunun iyi olduğu bildirildi. Tutaş, saldırının ardından teslim oldu. 

Olay vekil 

Mardinspor Kulübü Başkanı da olan Süleyman Bölünmez, geçtiğimiz haftalarda, Mardinspor - Antalyaspor maçında sahaya inerek maçın hakemi Kamil Birecik'i tokatlamış ve 1 yıl hak mahrumiyeti cezası almıştı. Bölünmez, 2001'de akaryakıt kaçakçılarına yönelik düzenlenen "Fırtına Operasyonu" kapsamında da tutuklanarak 7 ay cezaevinde kalmıştı. 


</TEXT>
</DOC>
