<DOC>
<DOCNO> 399813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/guncel/gun11.html </URL>
<DATE> 2005/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Havuzda 'aile saati' 
</HEADLINE>
<TEXT>


GAYE DEREKAYA Ankara 

AKP'li belediyelere ait sosyal tesislerdeki harem selamlık uygulamalar kamuoyunda tepkiyle karşılanırken, tesislerden yararlanma koşullarında değişiklik yapan Keçiören Belediyesi, yüzme havuzlarından kadın - erkek birlikte yararlanmak isteyenlere "aile saati" uygulaması başlatıyor. 

Harem-selamlık 
Belediye ait sosyal tesislerde alkol yasağı uygulaması ve Kalaba Vadisi Spor Tesisi Yüzme Havuzu'ndaki harem selamlık giriş düzenlemesiyle gündeme gelen Keçiören Belediye Başkanı Turgut Altınok, ilçesinde sosyal tesislerdeki havuzlara kadın ve erkekleri farklı saatlerde kabul ettiklerini doğruladı. Altınok, uygulamayı, "Türk milletinin sahip olduğu aile yapısını korumak zorundayız" diye savundu ve kadın - erkek ayrımını vatandaşlardan gelen talep yönünde uyguladıklarını anlattı. 
Altınok, "Bir kısım vatandaştan 'biz ailemizle birlikte havuza girmek istiyoruz' talebi geldi. Ben de ilgili arkadaşlara, mevcut tesislere aileleriyle birlikte gelmek isteyenler için aile saati konulmasını söyledim" dedi. 
Açılacak yeni tesislere talepler doğrultusunda 'aile saati' koyabileceklerini belirten Altınok, uygulanan alkollü içki yasağını 'vatandaşın istediğini' söyleyerek şöyle devam etti 
"Buralar halkın müessesesi, meyhane, birahane değil. Türkiye genelinde alkol yasağıyla ilgiyi bir anket yapılsın, gerçekler ortaya çıkar. Zaten aileler de istemiyor." 
Ankara Büyükşehir Belediyesi'nin 'Hanımlar Lokali'ne ve Keçiören Belediyesi'nin yüzme havuzuna 7 yaşından büyük erkek çocuklar anneleriyle birlikte giremiyor. 



</TEXT>
</DOC>
