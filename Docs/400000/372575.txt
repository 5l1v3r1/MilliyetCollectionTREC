<DOC>
<DOCNO> 372575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sontur25.html </URL>
<DATE> 2005/08/24/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Almanya'dan Kayseriye gönderilecek kemik iliğiyle hayat bulacak 
</HEADLINE>
<TEXT>

     Akut lösemi hastası genç kız, Almanya'da bulunan kemik iliğinin Kayseri'de kendisine nakledilmesiyle sağlığına yeniden kavuşacak. 
     2 yıldır akut lösemi tedavisi gören Büşra Büyükçapar 23 , İstanbul Üniversitesi Tıp Fakültesi tarafından ilik nakli yapılması için Erciyes Üniversitesi EÜ Mehmet Kemal Dedeman Onkoloji Hastanesi'ne sevk edildi. 
     İyileşmesi için kemik iliği nakli yapılması kararlaştırılan Büyükçapar için öncelikle kardeşleri ve akrabaları arasında uygun kemik iliği arandı. Aramalar olumlu sonuç vermeyince, Büşra için Mart ayından itibaren İstanbul Üniversitesi Çapa Tıp Fakültesi Kemik İliği Bankası aracılığıyla Dünya Kemik İliği Bankası bünyesinde uygun kemik iliği aranmaya başlandı. 
     Arama sonucunda Büşra'ya mutlu haber Almanya'dan geldi. Kimliği açıklanmayan bir donörün kemik iliğinin Büşra'yla uyum sağladığı öğrenildi. Bunun üzerine ilik nakli için çalışmalara başlandı. 
     
     MİLYONDA BİR İHTİMAL GERÇEKLEŞTİ 
     EÜ Kemik İliği Nakli Merkezi Başkanı Prof. Dr. Ali Ünal, ilik nakli yapılacak hastalar için öncelikle kardeşler arasında arama yapıldığını bildirdi. 
     Kardeşler arasında uygun kemik iliği bulma olasılığının yüzde 25 civarında olduğunu ifade eden Ünal, Büşra için kardeşleri ve akrabaları arasında yapılan aramalardan olumlu sonuç alınamadığını kaydetti. 
     Bunun üzerine başlatılan akraba dışı kemik iliği nakli araştırmasının olumlu sonuçlanmasının kendilerini mutlu ettiğini belirten Ünal, ''Kardeşler ve akrabalar dışından uygun kemik iliği bulunma olasılığı milyonda bir civarındadır. İlik nakli yapmayı kararlaştırdığımız Büşra için milyonda bir ihtimal Almanya'da gerçekleşti. Almanya'daki gönüllü bir vericinin kemik iliği kök hücreleri Büşra ile uyum sağladı'' dedi. 
     Büşra'ya nakledilmesi için Çapa Tıp Fakültesi Kemik İliği Bankası yetkilileri tarafından Almanya'dan alınacak ilik, Kayseri'ye getirilecek. İlik naklinin hafta sonunda yapılması planlanıyor. 
     
</TEXT>
</DOC>
