<DOC>
<DOCNO> 399459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/ekonomi/eko01.html </URL>
<DATE> 2005/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'İş sürekliliğini, güvenceyi ve bazı hakları kaldırıyor' 
</HEADLINE>
<TEXT>


Danıştay, Personel Kanun Tasarısı'nda 'ana çalışma biçimi haline gelen sözleşmelilikte çalışanın güvencesiz kaldığı' şeklinde görüş bildirdi 

ANKARA Milliyet 

Hükümetin, Kamu Personeli Kanun Tasarısı Taslağı ile ilgili görüş sorduğu Danıştay, taslakta ana istihdam biçimi olarak benimsenen 'sözleşmeli personel' uygulamasının iş sürekliliğini, kadro güvencesini ortadan kaldırdığını, taslağın çalışanlara tanınan bazı haklardan vazgeçilerek geri dönüşlere yol açtığını vurguladı. 
Danıştay Başkanlığı, taslağa ilişkin görüşünü tamamlayarak Başbakanlığa gönderdi. 

'YARGI KAPSAM DIŞI OLSUN' Danıştay'ın tasarıya getirdiği eleştiriler şöyle 
H kim ve savcılar mali haklar ve sosyal yardımlar bakımından Kamu Personeli Kanunu kapsamına alınmıştır. Bu, Anayasa'ya aykırıdır. Ayrıca, h kim ve savcıların da performans değerlendirmesine tabi tutulacağı öngörülmüştür. Bu da yargı bağımsızlığı ve h kim teminatı ilkelerini zedeler. 

İstisnai kadro düzeni bozar 
Müsteşarlar, yatırımcı genel müdürlükler, ülke için yadsınamaz öneme sahip Merkez Bankası gibi kuruluşların başkanlıklarının istisnai kadro veya pozisyona alınması, kamu hizmetlerindeki sürekliliği olumsuz yönde etkiler. Taslaktaki geçici görevlendirmeler keyfi uygulamalara neden olabilir.Taslakta, 'sözleşmeli personel ile geçici personel eliyle işlerin yürüyeceği, bu istihdam şekli dışında personel çalıştırılamayacağı' ve 'bazı özel hizmetlerin hizmet satın alınması yoluyla da gördürülebileceği' hükümleri yer almıştır. Bu düzenlemeler, anayasanın, 'kamu hizmeti görevlileriyle ilgili hükümler' başlıklı 128. maddesinde yer almayan bir istihdam şeklini düzenlemektedir. 

Çalışma barışı önemli 
Kamuda görev yapan memur sayısını azaltarak sözleşmeliliği ana istihdam biçimi olarak benimseyen taslak, bu şekliyle iş sürekliliğini ortadan kaldırmaktadır. Sözleşmeli personele memurlarda olduğu gibi, toplu eylem ve hareketlerde bulunma yasağı, grev yasağı getirilmiş ve sendikal güvenceler bile ortadan kaldırılmış iken hizmet sürekliliğini sağlayacak düzenlemelere yer verilmemesi çalışma barışını bozacağı gibi, hizmetin etkin ve verimli yürütülmesini engelleyecek nitelikte bulunmuştur. Ana istihdam biçimi olarak görülen sözleşmelilik, sürekli güvencesizleştirilmiştir. Çalıştığı süreye bile bakılmaksızın sözleşmenin işine son verilebilmesi, sürekli hizmet yürütmeyi de engellemektedir. Memurlar için basamak ilerlemesi cezasını gerektiren fiiller, sözleşmeli için sözleşmenin feshi nedeni sayılmıştır. Mevcut durumda sözleşmeli personele hiçbir hak tanınmazken, memurluktan sözleşmeli pozisyona geçenlerin memurluktaki sosyal hakları korunmuştur. Bu hak doğrudan sözleşmeli biçimde işe başlayanlara da verilmelidir. 

'Kız çocuklarına yardım ortadan kaldırılıyor' Mevcut uygulamaya göre, kız çocukları 25 yaşını doldurduktan sonra bile evlenmemiş olmaları durumunda, aile yardımından yararlanabiliyor. 
Taslakta, 25 yaşını doldurduğu halde evlenmemiş kız çocuklarına bu yardımın yapılmamasına yönelik düzenleme yer aldı. Danıştay bunu verilen bir sosyal yardımın geri alınması olarak nitelendirerek, "devletin, kazanım olan sosyal yardımları bulunulan noktanın gerisine götürmesi kabul edilebilir nitelikte bulunmamıştır" görüşünü hükümete iletti. 


</TEXT>
</DOC>
