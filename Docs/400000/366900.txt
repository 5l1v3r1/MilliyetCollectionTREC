<DOC>
<DOCNO> 366900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/spor/spo02.html </URL>
<DATE> 2005/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Zirvede üç saat 
</HEADLINE>
<TEXT>


Fenerbahçe Başkanı Aziz Yıldırım, FBTV'de "Futbol Zirvesi" programına katıldı, üç saat boyunca kulüple ilgili merak edilenleri, eleştirileri ve hedefleri anlattı 


Sarı - Lacivertli kulübün patronu Aziz Yıldırım, dün FBTV'de İhsan Topaloğlu'nun hazırlayıp sunduğu "Futbol Zirvesi" programına katıldı, üç saat boyunca akıllara takılan soruları ve eleştirileri yanıtladı. 
Yıldırım, şunları söyledi 
Everton maçında, taraftarı içeri alın dedim, aramadan girsinler demedim. Silahın stat içinden atılmadığına inanıyorum. Bir silah sesi olsa insan tepki koyar. Ayrıca emniyet için bir bedel ödenmesi gerekiyorsa Fenerbahçe olarak biz de bunu destekleriz. Juventus 23 milyon Euro'ya Viera'yı aldı. Appiah 25 yaşında, hemen hemen aynı işi yapıyorlar ve 8 milyon Euro. Emre'yi alsaydık futbolcuya 10 milyon, kulübüne de 6 milyon Euro verecektik. Appiah'ı 2 sene sonra aldığımız paraya satarız. Newcastle United, Anelka için 4 milyon Pound resmi teklif yaptı, sonra 6 milyona çıktıklarını söylediler. Biz kabul etmedik. En iyi yerliler bizde. Daum'un istediği Nihat ve Hamit olabilir. Hamit 1 yıl daha kalmak istediğini söylüyor. Seneye Nihat'ın bonservisi bedava olacak. Onun 2007'de bu kadro içinde olmasından mutluluk duyarım. Stat inşaatımız nedeniyle Şampiyonlar Ligi'nde ilk maçımızı deplasmanda oynamak için UEFA'ya başvurduk. Bu sezon Şampiyonlar Ligi'nde şampiyon oluruz dersek hayal etmiş oluruz. Bana UEFA Kupası'nı kaldırmak daha kolay geliyor. Anelka'nın AB statüsünde oynaması için Tahkim Kurulu'na gittik. Bunun için uğraşıyoruz ve bunu çıkaracağız. Niye önümüzü kesiyorlar anlamıyorum. Daum birinci sene takımı 8 puan geriden gelip, şampiyon yapmış. İkinci sene 25 hafta lider götürmüş, şampiyon yapmış. Fenerbahçe'nin tarihinde ilkler yaşanıyor. Bunları yapan adamı niye gönderelim Bazılarını mutlu etmek için mi 150 bin Euro'ya Ganalı genç bir futbolcu alıyoruz. Anadolu'dan bir kulübe verip, oynatmak istiyoruz. Burası padişahlık değil. Fenerbahçe'nin tüzüğü var. Ben kimsenin veliahtı olarak gelmedim. Kendi gücümle geldim. Zannediyorum bundan sonraki kongrelerde tek liste olur. Bir buçuk yıl önce 200 milyon dolar değeri olan Fenerbahçe Sportif A.Ş., şimdi 400 milyon dolarlara gelmiştir. Türkiye'de belki de hiç düşmeyen tek hisse senedir. Galatasaray'ın 100. Yıl Balosu'na gitmek isterim ama yanlış anlaşılacağını düşünüyorum. Orada herhangi birinin yanlış kelime kullanması beni üzer, Özhan Bey'in balosunu güzelliğinin bozulmasını istemiyorum. Basketbolda Ülker ile sadece forma reklamı anlaşması yaptık. 

Rüştü Anelka evde kalacak 

YUSUF KOBAL 

Fenerbahçe Teknik Direktörü Christoph Daum, takıma geç katılan Rüştü ile sakatlıktan yeni kurtulan Anelka'yı İstanbul'da bırakacak, Gençlerbirliği karşısında kaleyi Volkan'a teslim edecek. Alman hocanın hem Rüştü'yü riske etmek istemediği, hem de Volkan'ın moralini bozmamak için bu yola başvurduğu belirlendi. 

Ekstra çalışma 

Gençlerbirliği maçına hazırlanan Fenerbahçe dün taktik ağırlıklı bir idman yaptı. Antrenman sırasında burnundan darbe alan Mahmut Hanefi çalışmaya kısa bir süre ara verirken, idmanın ardından bazı futbolcuların sahada devam ettiği görüldü. Çalışmada, sakat Servet ile Üniversite Milli Takımı'na giden Can Arat yer almadı. 

Kaderi Emniyet'in elinde 

Fenerbahçe'nin kaderini Emniyet'in raporu tayin edecek. Everton ile oynanan özel maçta tribünlerde bir taraftarın silahla bacağından vurulmasının ardından soruşturma başlatan Futbol Federasyonu, müsabakanın gözlemci ve temsilcisi bulunmadığı için çareyi İstanbul Emniyet Müdürlüğü'ne başvurmakta buldu. 
Elinde herhangi bir resmi rapor ve bilgi olmadığı için olayla ilgili soruşturmayı çok yönlü sürdüren federasyonun, özellikle medyada çıkan haber ve görüntüleri delil olarak kullanılabileceği öğrenildi. 
Stat dışındaki taraftarların içeri girmesi için kapıları açtırmaya çalışan Sarı - Lacivertli yöneticileri suçlayan Emniyet görevlilerinin raporunun objektif bir değerlendirme içermeyeceği kaygısını da dikkate alacak olan yetkililer, olaydan birinci derecede Fenerbahçe Kulübü'nün sorumlu olmasının, cezayı kaçınılmaz kıldığını kaydetti. 
Futbol Federasyonu yetkililerinin değerlendirme sonrasında Fenerbahçe'ye bir maç saha kapatma veya ağır para cezası verilebileceği bildirildi. 


</TEXT>
</DOC>
