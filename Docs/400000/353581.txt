<DOC>
<DOCNO> 353581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/spor/spo30.html </URL>
<DATE> 2005/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



TENİS 

TED Kortları'nda büyük şölen 
Aldo Perahya adına gerçekleştirilen Uluslararası Erkekler Future Tenis Turnuvası dün TED Kortları'nda başladı. Powerade'nin sponsorluğunda düzenlenen toplam 10 bin dolar ödüllü organizasyon 26 Haziran'da sona eriyor. 30 ülke sporcusunun raket sallayacağı turnuvada ana tablo müsabakaları yarın başlayacak. 

BİNİCİLİK 

Eskişehir'de ikinciyiz 
Balkan Konkur Komple Binicilik Şampiyonası'nda Türkiye takım halinde ikinciliği aldı. Eskişehir Atlıspor Kulübü Tesisleri'nde iki gün süren şampiyonaya 8'i Bulgaristan, 10'u da Romanya'dan toplam 22 binici katıldı. Yetişkinler takım ve gençler takım müsabakalarında Bulgaristan'ın ardından ikinci olan ekibimizde yer alan Astsubay Onur Taşpınar yetişkinler ferdi, Osman Hazinedaroğlu da gençler ferdi dalında üçüncülüğü elde ettiler. 

GÜREŞ 

Başpehlivanlar sıraya girdi 
Balıkesir'de 19. Sebeplili Hüseyin Pehlivan Güreşleri'nde başpehlivan Ümit Balta oldu. Karşıyaka Er Meydanı'ndaki müsabakalarda, Balta geçen yılın başpehlivanı Şaban Yılmaz'ı yendi. Gebze'deki Hünkar Çayırı Yağlı Güreşleri'nde ise Sezgin Yüksel zirveye çıktı. Çayırova Beldesi'ndeki güreşlerde Yüksel, finalde Ömer Aslantaş'ı mağlup etti. Ahmet Taşçı, Kadir Ergin ile güreşirken kolundan hafif şekilde sakatlanınca çayırdan çekildi. Sakarya'daki Geleneksel Akbalık Yağlı Pehlivan Güreşleri'nde de başpehlivanlığı Mahmut Kavakçı'yı yenen Nizamettin Akbaş kazandı. 

ENGELLİLER 

İstanbul üstünlüğü 
Zonguldak'ta düzenlenen Zihinsel Engelliler Türkiye Basketbol Şampiyonası, İstanbul Şöhret Kurşunoğlu'nun üstünlüğüyle sona erdi. Finalde Zonguldak Spastik Çocuklar Rehabilitasyon Merkezi'ni 31-15 yenen İstanbul temsilcisi kupanın sahibi oldu. Üçüncülük maçında ise Ankara Saray, Ankara Etlik Çocuklar Derneği'ni 38-21 mağlup etti. 

JET SKİ 

Göktaş Berk rakipsiz 
Ülkemizde ilk defa düzenlenen Jet Ski Türkiye Kupası yarışları, erkeklerde Ali Göktaş, bayanlarda da Talya Berk'in şampiyonluğuyla tamamlandı. Bodrum'un Gümbet Plajı'nda yapılan ve 7'si bayan 30 sporcunun mücadele ettiği organizasyonda, Göktaş'ı Emrah Yıkıcı ile Cüneyt Abbas takip etti. Bayanlarda ise Gülce Sezgin ikinci olurken, Nuriye Türken üçüncü sırayı aldı. Dereceye giren sporcular, ekim ayında Amerika'da düzenlenecek Dünya Şampiyonası'nda mücadele edecek. 


</TEXT>
</DOC>
