<DOC>
<DOCNO> 393322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sondun23.html </URL>
<DATE> 2005/11/09/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Fransa durulmuyor, dün gece 617 araç yakıldı 
</HEADLINE>
<TEXT>

     Fransa genelinde dün gece çıkan şiddet olaylarında 617 araç yakıldı. 
     Ülkede önceki gün çıkan olaylarda 1173 araç yakıldığını hatırlatan İçişleri Bakanlığı yetkilileri, dün geceki olaylarda bu sayının yarı yarıya azaldığına dikkati çekiyorlar. 
     Olayların başladığı 27 Ekim'den bu yana polis tarafından sorgulananların sayısının ise 1800'e yaklaştığı belirtiliyor. 
     Bu arada dün hükümetin yürürlüğe soktuğu ve resmi gazetede yayımlanan Olağanüstü Hal Yasası'nın, bugünden itibaren Paris dahil Fransa genelinde 25 bölgede uygulanacağı bildirildi. 
     Valiler, bölgelerinde uygulanacak sokağa çıkma yasağının, yeri, saati ve şekli gibi ayrıntılar konusunda kendi başlarına karar verme yetkisine sahip olacak. Valiler ayrıca, gerektiğinde toplantı, gösteri ve konser gibi etkinlikleri geçici olarak yasaklama ve buralarda içki tüketimine sınırlama getirme yetkisini kullanabilecek. 
     
     TOULOUSE KENTİNDE ARBEDE ÇIKTI 
     Şiddet olaylarının ardından yürürlüğe sokulan Olağanüstü Hal Yasası’na rağmen, ülkenin güneybatısındaki Toulouse kentinde bir grup genç ve güvenlik güçleri arasında arbede çıktı. Bölgede bulunan AFP muhabiri, gençlerin Reynerie mahallesinde jandarma ve polislere molotofkokteyli ve taşlarla saldırdıklarını belirtti. 
     Aynı kaynak, güvenlik güçlerinin gençlere göz yaşartıcı gazla müdahale ettiğini, projektörlü bir helikopterin de mahalle üzerinde uçtuğunu söyledi. 
     "Polise destek vermek" amacıyla kente gelmesi beklenen İçişleri Bakanı Nicholas Sarkozy’nin ziyaretinden önce çıkan olaylarda gençler en az 10 aracı da ateşe verdi. 
     Toulouse kentindeki olaylarda son 4 günde 163 araç yakıldı, olaylarla ilgili olarak 27 kişi sorgulandı. 
     
     AMİENS KENTİNDE SOKAĞA ÇIKMA YASAĞI 
     Olağanüstü Hal Yasası uyarınca, kuzeydeki Amiens kenti ve banliyölerinde 16 yaşından küçükler için sokağa çıkma yasağı uygulanması kararının alındığı bildirildi. 
     Valilikten yapılan açıklamada, yanında refakatçisi olmayan 16 yaşından küçükleri kapsayan ve yerel saatle bu gece 24.00’de yürürlüğe girecek olan sokağa çıkma yasağının yerel saatle 22.00-06.00 saatleri arasında uygulanacağı belirtildi. 
     Açıklamada ayrıca, küçüklere, molotov kokteyli yapımında kullanılan yanıcı madde satışının da yasaklanmasına karar verildiği kaydedildi. 
     Bu kararın, Olağanüstü Hal Yasası’nın yürürlüğe sokulmasının ardından valilik tarafından alınan ilk sokağa çıkma yasağı kararı olduğu bildirildi. 
     Fransa’da bakanlar kurulu, gerektiğinde sokağa çıkma yasağı yetkisinin, yerel yöneticiler tarafından kullanılabilmesi için, 1955 yılında çıkarılan Olağanüstü Hal Yasası’nın bugün yürürlüğe sokulmasını kararlaştırmıştı. 
     Gün gün olaylar 
     Fransa’nın başkenti Paris’te iki gencin polisten kaçarken ölmesi üzerine başlayan olaylar kısa sürede Fransa’nın çeşitli bölgelerine yayıldı. 
     Başta Fransa olmak üzere önemli oranlarda göçmen nüfus barındıran Avrupa ülkelerinde büyük korku yaratan olaylar şöyle gelişti 
     27 Ekim 15 yaşındaki Bouna Traore ve 17 yaşındaki Zyed Benna, 
     Paris yakınlarındaki Clichy-sous-Bois banliyösünde polisten kaçarken elektrik akımına kapılarak öldü, üçüncü bir genç ise yaralandı. Bunun üzerine yüzlerce genç banliyöde araçları ve dükkanları ateşe verdi. 
     28 Ekim Clichy-sous-Bois’da bir polis aracına ateş açıldı. 
     30 Ekim Polis, banliyö yakınlarında toplanan Müslüman gençlere 
     gözyaşartıcı gazla müdahale etti. 
     31 Ekim Clichy-sous-Bois’da başlayan olaylar Paris’teki 9 
     banliyöye daha sıçradı. Gençler araçlara, dükkanlara ve belediye binalarına molotof kokteyli attı. Polis, gençlere göz yaşartıcı gaz ve plastik mermilerle yanıt verdi. 2 Kasım Fransa Cumhurbaşkanı Jacques Chirac, sözcüsü aracılığıyla sükunet çağrısında bulundu. Chirac, yasaların, diyalog ve saygı ilkesiyle kararlılıkla uygulanması gerektiğini, diyalog eksikliğinin ve saygı ilkesinin gözardı edilmesinin tehlikeli sonuçlara yol açabileceği uyarısında bulundu. - İsyan Paris’in 20 bölgesine daha sıçradı. Polise ve itfaiye görevlilerine ateş açıldı. Elbiselerine yanıcı madde bulaşan 50 yaşlarındaki bir kadın, ciddi biçimde yanması üzerine hastaneye kaldırıldı. 3 Kasım Polis raporu, iki gencin ölümünden sorumlu tutulan polisleri akladı. - Paris’in banliyölerinde 520 araç yakıldı. 4 Kasım Gençler 750 aracı yaktı, bir hastabakıcıyı taşladı, şiddet olayları diğer kentlere de sıçradı. Polis, 200’den fazla kişiyi gözaltına aldı. 5 Kasım Olayların 10. gününde şiddet daha da arttı ve ilk kez Paris’in merkezine sıçradı. - Polis, 35’i Paris’te olmak üzere ülke çapında 1295 aracın yakıldığını, olayların diğer kentlere yayıldığını açıkladı. 6 Kasım İsyancılar 1400’ten fazla aracı yaktı, çatışmalarda 36 polis yaralandı. 274 bölgede 395 kişi gözaltına alındı. - Chirac, ilk kez kamuoyu önüne çıkarak, kamu düzeninin sağlanacağı konusunda taahhütte bulundu. 7 Kasım Şiddet olayları sırasında yaralanan 61 yaşındaki bir adamın ölmesiyle ilk kurban verildi. Hükümet, gereken yerlerde sokağa çıkma yasağını uygulama kararı aldı, 1500 ihtiyat polisi de göreve çağırdı. - 1170 araç yakıldı. Polis 330 kişiyi gözaltına aldı. Fransa’daki olayların küçük çaplısı Almanya ve Belçika’da görüldü. 8 Ekim Chirac, geçmişi Fransa-Cezayir savaşı dönemine kadar uzanan ve şiddetin olduğu bölgelerde sokağa çıkma yasağı getirilmesine imkan sağlayan olağanüstü hal kanununun yürürlüğe konduğunu bildirdi. 
     
</TEXT>
</DOC>
