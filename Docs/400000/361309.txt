<DOC>
<DOCNO> 361309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sondun21.html </URL>
<DATE> 2005/07/15/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Belçika, terörizme karşı mücadele konusunda AB'yi eleştiriyor... 
</HEADLINE>
<TEXT>

     Belçika Başbakan Yardımcısı ve İçişleri Bakanı Patrick Dewael, Avrupa'nın büyük ülkelerini terörizme karşı işbirliği konusundaki tavırları nedeniyle eleştirirken, Belçika'nın bu alanda ''iyi bir öğrenci'' olduğunu öne sürdü. 
     AB Adalet ve İçişleri Bakanları Konseyi'nin ardından federal mecliste ''hararetli'' bir konuşma yapan Dewael, ülkesinin terörizme karşı mücadele konusunda gerekenleri yaptığını savunurken, birçok AB üyesi ülkenin ''önlemler alınmasını istediğini, ancak alınan kararları uygulamadığını'' söyledi. 
     İngiltere'yi isim vererek eleştiren ve AB düzeyinde ''tek başına hareket etmekle'' suçlayan Dewael, Fransa'nın da yasalarında gereken değişiklikleri yapmadığını, Belçikalı bir polisin bu ülkede görevi gereği soruşturma yürütemediğini söyledi. 
     ''AB'nin 5 büyük ülkesine, AB bünyesinde, güvenlik ve adalet alanlarında alınmış olan kararları uygulama çağrısı yapıyorum'' diyen Bakan, Belçika'nın, Madrid saldırılarından sonra AB istihbarat servisi oluşturulması önerisi getirdiğini belirtti. 
     İstihbarat servislerinin birbirlerine güvenmesi ve ellerindeki verileri gerçek anlamda paylaşması gerektiğini anlatan Dewael, AB Konseyi'nin, her üye ülkenin bir ''istihbarat irtibat görevlisi''ni AB'ye bağlamasını kararlaştırdığını, bu kararı sadece 3 ülkenin uyguladığını hatırlattı. 
     Dewael, geçen çarşamba günü yapılan AB Adalet ve İçişleri Bakanları Konseyi'nin sonuçlarından duyduğu büyük hayal kırıklığını dile getirirken, terörizme karşı mücadele amacıyla yeni kararlar alınmasının anlamsız gözüktüğünü, eski ve mevcut kararların üye ülkeler tarafından uygulanmadığını ifade etti. 
     Belçika Adalet Bakanı Laurette Onkelinx de, ülkesinin terörizme karşı mücadele alanında, yeni yasalarla yeni adımlar attığını ve atmaya devam edeceğini belirtti. 
     Belçikalı bakanların federal meclisteki konuşmaları sırasında bazı Flaman parlamenterlerin tepki göstermesi üzerine Onkelinx, ''Görülüyor ki, aldığımız terörizme karşı mücadele önlemleri bazılarının hoşuna gitmiyor'' diye konuştu. 
     Belçika, terörizme karşı ortak mücadele konusunda, başta ABD, Türkiye, İngiltere ve İspanya olmak üzere çok sayıda müttefiki tarafından eleştiriliyor. 
     AB'nin teröristler listesinde adı geçen örgütler, ''AB'nin başkenti'' Brüksel'de ''temsilcilik'' bulunduruyor, ''izinli gösteriler'' düzenliyor. Bu ülkede ele geçirilen, örneğin Türk ve İspanyol pasaportlu terör zanlıları, isteyen müttefiklere yargılanmak üzere iade edilmediği gibi, bu kişilerin Belçika'da yargılanmasına da ''yasalar müsait olmadığı'' gerekçesiyle olanak tanınmıyor. 
     Türkiye ve İspanya gibi ülkelerdeki terör eylemleriyle insanların ölümüne neden oldukları kanıtlanmış terör zanlıları, Belçika'da ''ellerini-kollarını sallayarak'' dolaşabiliyor. 
     Belçikalılar, bazı terör örgütlerine ve bu örgütlerin üyelerine ''hoşgörülü'' tavırlarını izah ederken, bunların ''faaliyetlerinin daha iyi kontrol altında tutulması'' için tamamen yasaklanmadığını, yasaklama halinde kontrol ve izleme olanaklarının yitirileceğini savunuyor. 
     
</TEXT>
</DOC>
