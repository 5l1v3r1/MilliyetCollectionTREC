<DOC>
<DOCNO> 390054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/yazar/civaoglu.html </URL>
<DATE> 2005/10/27/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Atatürk mumyası Osmanlı kaftanı 
</HEADLINE>
<TEXT>


Londra'nın ünlü Tussaud mumyalar müzesinde sergilenen ve Atatürk'e hiç benzemeyen garip mumya, 10 Kasım'da, Atatürk'ü bilgisayar verilerinden bire bir aynen yansıtan yeni bir mumyayla değiştirilecek. 
Atatürk'ün yitirilişinin yıldönümünde onu gerçekle örtüşen görüntüsünden dünya kamuoyuna kazandırmak, doğru bir girişim. 
Tussaud Müzesi'ndeki mumyalar eski tekniğe göre yapılmış ve çoğu, ait olduğu ünlüye benzemiyor. 
Yaşamımızın tüm boyutlarına giren bilgisayar, Tussaud Müzesi'ndeki balmumu heykeller için de uygulanmaya başlandı. 
Tarihi kişiliklerin, ünlülerin bilgisayar teknolojisiyle bire bir ölçülerinde balmumu heykelleri yeniden yapılıyor. 
İşte 10 Kasım 2005'te Tussaud Müzesi'nde yerini alacak Atatürk'ün balmumu heykeli de böyle hazırlandı. 
Projeyi finanse eden, Koç Holding. 
.................. 
Markalar, üretimin, pazarlamanın, piyasa payının ötesinde "sosyal sorumluluk" projeleriyle örtüştüğünde kalıcı değerler kazanıyor. Saygınlık katsayısını yükseltiyor. 
Koç Holding, son 6 ayda şirket alımları ve şirket evlilikleri ile adını ekonomi gündeminde sürekli tuttu. 
Yaptığı bu atılımlar, ciddi büyümeye, piyasa payında genişlemeye ve başka coğrafyalarda yayılmaya dayanmaktaydı. 
Ancak... 
"Sosyal sorumluluk" çizgisinde de paralel bir ivme gerekiyor olabilirdi. 
Bu bağlamda Türkiye insanının en duyarlı olduğu Ulu Önder Atatürk'ün mumyalar müzesindeki heykelini gerçek boyutlarında yenileyen girişime Koç Grubu destek vermiş. 
Belki finans katkısı büyük değil ama milyonlarca doların yapabileceğinden daha fazla bir hizmet bu. 
Özellikle şu dönemde Atatürk'ün üzerine daha da titriyoruz. O'nun laiklik ilkelerini yüreklerimizde ve beynimizin kıvrımlarında korumaya almış bulunuyoruz. 
Heykeli değiştirmeyi düşünenlere ve katkıda bulunanlara teşekkür. 
.................... 
Türkiye'nin iki devi, "kültürel" atakta. 
Sabancı Müzesi'nde Picasso tabloları sergilenecek. 
Üzerinde çok konuşulacak. 
Koç grubu da 10 Kasım'da gösterime sunulacak Atatürk mumyası projesinden önce bir başka kültür etkinliğine Washington'da imza atmakta. 
Yani... Londra'da Cumhuriyet, Washington'da Osmanlı boyutu... 
Hortumlar, özel yasalar, ahbap-çavuş ihalelerinin grileştirdiği süreçte iki büyüğün güzel örnekleri bunlar. 
Koç grubunun konuğu bir grup gazeteci, bu kültürel etkinlik için Washington'dayız. 
Anlatayım... 
Kültür Bakanlığı, dünyanın en büyük müze kompleksi ve araştırma organizasyonu Smithsonian Vakfı işbirliği ile Türk kültürünü dünyaya ve dünya kültürlerini de Türkiye'ye tanıtacak bir süreç başlatmakta. 
Koç Holding, 10 yıl süreyle bütün bu etkinliklerin sponsoru olacak. 
Smithsonian Vakfı'nın Washington'da 16, New York'ta 2 müzesi var. 
142 milyonu aşkın obje sergiliyor. 
Bu ilk sergide Osmanlı Türkiye'sinden saray giysileri "ipek ve iktidar" adı altında sunulacak. 
Bunlar arasında Sultan Selim, Sultan Süleyman ve Beyazıt'a ait kaftanlar da bulunmakta. 
Topkapı Sarayı Müzesi'nden zengin imparatorluk kaftanları koleksiyonunun yanı sıra Konya'daki Mevlana Müzesi ve çeşitli özel koleksiyonlardan tarihi İslam tekstili örnekleri seçilmiş. Hatta Rusya St. Petersburg'daki Hermitage Müzesi'nden kiralanarak getirilen giysiler de yer almakta. 
Türkiye'nin tanıtımı için akılcı bir proje... 
.................. 
Bu satırların yazıldığı günün sonunda sergi için düzenlenen tören ve davet var. 
Türkiye saati ile gece yarısını hayli geçmiş olacak. 
Gözlemlerimi ve izlenimlerimi yarınki yazımda yansıtırım. 
Dışarıda Washington, hafif serin ama pırıl pırıl güneşli. 
Avarelik edilecek gün. 
Yürüyüş, kahveler, kitapçılar, plakçılar, buradaki dostlar... 
Aylaklık yapmak için Georgetown Üniversitesi civarını severim. 
Gidiyorum... Bana müsaade. 



</TEXT>
</DOC>
