<DOC>
<DOCNO> 355657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/son/sonspo16.html </URL>
<DATE> 2005/06/26/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Hakan Şükür'den Fatih Terim'e destek... 
</HEADLINE>
<TEXT>

     Galatasaray'ın tecrübeli oyuncusu Hakan Şükür, Ersun Yanal'ın görevden ayrılmasından sonra A Milli Futbol Takımı Teknik Direktörlüğü görevi için Futbol Federasyonu Başkanı Levent Bıçakçı ile el sıkışan Fatih Terim'e destek verdi. 
     Başarılı futbolcu, Fatih Terim'in milli takımın başına geçme görevini kabul ederek zor bir sorumluluğun altına girdiğini ifade ederek, ''Fatih hoca, kişiliği gereği zoru seven bir insan. Beklentiler de yüksek. Dünya Şampiyonası finallerine katılabilmek için grup ikinciliği şansımız var. Almanya'ya gidebilmek çok önemli'' dedi. 
     
     ''MİLLİ TAKIM İÇİN ÇOK ÇALIŞMAM LAZIM'' 

     Ersun Yanal döneminde A Milli Takım kadrosu dışında bırakılan Hakan, Fatih Terim döneminde yeniden milli formayı giymek istediğini de dile getirerek, ''Tabii ki yeniden orada olabilmek benim performansıma bağlı. Önce Galatasaray'da formamı kazanmak için mücadele edeceğim. Bunu başardıktan sonra da performansıma göre değerlendirileceğimdir'' diye konuştu. 
     Hakan, Fatih Terim'i yakından tanıdığını belirterek, şunları söyledi 
     ''Fatih Terim'in bir sistemi yok, bir çok sistemi var. Şart ve zamana göre, elindeki kadroya göre bunu değerlendirecektir. A Milli Takım'da yeniden yer alabilmek için çok çalışacağım. Sadece benim değil, herkesin çok çalışması gereken bir döneme giriyoruz. Eylül ayında önemli maçlarımız var. Türkiye'nin Almanya'daki Dünya Şampiyonası finallerinde yer alabilmesi için hayati önemde maçlar oynayacağız.'' 

     
</TEXT>
</DOC>
