<DOC>
<DOCNO> 370527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sondun15.html </URL>
<DATE> 2005/08/17/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Bali bombacılarının cezaları indirildi, Avustralyalılar kızgın 
</HEADLINE>
<TEXT>

     Endonezya'da, Bali bombacıları olarak hapse mahkum olan imam Ebu Bekir Beşir ve 17 kişinin cezalarının bağımsızlık günü dolayısıyla indirilmesi, bombalamalarda en fazla kaybı veren Avustralyalıları kızdırdı. 
     Bali'de 2002 yılında bir gece kulübünün bombalanmasında oğlu Josh'u kaybeden Brian Deegan, indirimin yakınlarını kaybedenlere hakaret olduğunu söyledi. 
     Avustralya Dışişleri Bakanı Alexander Downer'ın sözcüsüyse şu ana kadar Beşir'e indirim yapıldığını doğrulayacak bilgi almadıklarını belirterek, ''Eğer olduysa açıktır ki bu bizi hayal kırıklığına uğratacak'' dedi. 
     Muhalefetteki İşçi Partisi'nin dış ilişkiler sözcüsü Kevin Rudd da, Beşir'in cezasındaki indirimin ''korkunç bir gelişme'' olduğunu söyledi. 
     Rudd, ''Bu, Bali'de öldürülen 88 Avustralyalının ailelerine vurulan bir tekmedir'' dedi. 
     Patlamada 6 oyuncusu ölen rugbi ligi kulübü Coogee Dolphins, indirimin öldürülenleri hor görmek olduğunu belirtti. Kulüp sözcüsü Erik de Haart, Beşir'in cezasının indirilmesiyle hayatını kaybedenlerin önemli olmadığı mesajı verildiğini ifade etti. 
     El Kaide ile bağlantılı terör örgütü İslam Cemaati'nin ruhani lideri olduğu iddia edilen Beşir, Bali'de 202 kişinin öldüğü bombalı saldırılar nedeniyle 30 ay hapse mahkum olmuştu. Beşir'in cezasının 4,5 ayının indirildiği belirtilmişti. 
     Bali bombacısı diğer 17 kişinin 16'şar yıllık hapis cezalarınınsa 3'er ay indirildiği kaydedilmişti. 
     Avustralya hükümeti bu hafta yaptığı açıklamada, Endonezya'dan cezaları indirmemesini istemişti. 
     
</TEXT>
</DOC>
