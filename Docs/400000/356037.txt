<DOC>
<DOCNO> 356037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/ekonomi/eko02.html </URL>
<DATE> 2005/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Nahum Tüpraş'a ciddi hazırlanıyoruz 
</HEADLINE>
<TEXT>


Petrol Ofisi Genel Müdürü Jan Nahum, Tüpraş'ın özelleştirilmesiyle ciddi olarak ilgilendiklerini ve Tüpraş'la dünya enerji alanında önemli güç olabileceklerini söyledi 

EKONOMİ SERVİSİ 

Petrol Ofisi Genel Müdürü Jan Nahum, dağıtımda güçlü olan Petrol Ofisi ile Tüpraş beraberliğinin hem sektör hem ulusal açıdan ciddi bir sinerji yaratacağını belirterek, "Bu nedenle Tüpraş'ın özelleştirilmesine özenli olarak hazırlanmaktayız" dedi. 
1 Nisan 2005 itibarile göreve başlayan Genel Müdür Jan Nahum, Petrol Ofisi'nin yeni vizyonunu açıkladığı basın toplantısında, Tüpraş'ın özelleştirilmesiyle ilgili yaptıkları müracaatla isteklerini ortaya koyduklarını ve ön yeterlilik alan kuruluşlardan biri olduklarını söyledi. 

'Önemli sinerji yaratacak' 
Nahum şunları söyledi 
"Tüpraş ile uluslararası enerji oyununda ciddi ve entegre bir fırsat yaratılacağı kanaatindeyiz. Petrol Ofisi, müşterisi olduğu ürünün yüzde 40'ını satın aldığı Tüpraş'ın özelleştirilmesiyle ilgilenmektedir. Tüpraş'a ciddi ilgi duymakta ve olası bir beraberliğin önemli bir sinerji doğuracağına inanıyoruz. Ayrıca bu sinerji, uluslararası ve bölgesel alanda da Türkiye'ye büyük bir güç katacak. Bununla Türkiye'nin ciddi bir bölgesel gücünün ortaya çıkabileceğine inanıyoruz. Bu durum, Türkiye'nin bir marka yaratma konusunda da ciddi bir fırsat yaratacak." 

'Oyunun adını biz koyacağız' Nisan ayında şirket içi arama konferansı gerçekleştirildiğini, önümüzdeki 10 yıl içinde nelerin yapılması ve hangi vizyonla hareket edilmesi gerektiği yönünde çalışmalar yaptıklarını anlatan Nahum, şöyle konuştu "Petrol Ofisi'nin yeni vizyonunu, enerji oyununun adını koyan kurum olarak belirledik. Bu vizyonun yerine getirilmesi için kuralları sürekli değişen bu enerji oyununda etkin rol oynamalı, uluslararası enerji sektöründe oyun kurucu bir ulusal oyuncu olmalı, enerji sektöründeki değişimi öngörerek kendini ona hazırlamalı." 
Nahum, temmuz ayında yerli tarım ürünlerinden üretilen etanolün yüzde 2 oranında yakıta harmanlanmasıyla oluşturulan, oktan artıran ve çevreci "bioetanollü benzini" piyasaya sunacaklarını, ayrıca yerli tarım ürünü ve atık geri dönüşümlü biodizel konusunda çalışma başlatma kararı aldıklarını bildirdi. 


</TEXT>
</DOC>
