<DOC>
<DOCNO> 392913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/ekonomi/eko04.html </URL>
<DATE> 2005/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa'ya 10 milyar dolarlık by-pass yolda 
</HEADLINE>
<TEXT>


Hükümet, 10 milyar dolar gelir beklediği orman vasfını kaybetmiş arazilerin satışı için yasa değişikliği yapacak. Daha önce bu konudaki Anayasa değişikliği iki kez Cumhurbaşkanı Sezer'den dönmüştü 

ANKARA Milliyet 

Hükümet, 10 milyar dolar kaynak beklediği orman vasfını kaybetmiş arazilerin satışı için Anayasa değişikliğinden vazgeçerek yasa taslağı hazırladı. 
Cumhurbaşkanı Ahmet Necdet Sezer'in 2 - B olarak adlandırılan yaklaşık 5 milyar metrekarelik alanla ilgili düzenlemeye direnmesi ve muhalefetin tepkisi nedeniyle referandumu göze alamayan iktidar, orman köylüsüne kaynak ayırarak anayasal engeli aşmaya çalışıyor. 
Anadolu Ajansı'nın haberine göre, Çevre ve Orman Bakanlığı ile Maliye Bakanlığı bürokratlarının hazırladığı taslak, Başbakanlık'a sunulacak aşamaya geldi. Orman Köylülerinin Kalkınmalarının Desteklenmesi Hakkında Yasa ile Orman Yasası'nda değişiklik öngören düzenlemenin ayrıntıları şöyle 

Önce Hazine'ye 
Orman kadastro komisyonlarınca orman sınırları dışına çıkarılan yerler, Çevre ve Orman Bakanlığı'nın talebi üzerine Hazine adına tescil edilecek. Tescille birlikte bu yerler Maliye Bakanlığı emrine geçecek.Orman köylüsünün yerleştirilmesi için uygun görülenler, Bayındırlık ve İskan Bakanlığı'na tahsis edilecek. Hak sahiplerine satıştan sonra kalan bölüm başka alıcılara satılabilecek. 

Bölerek satış 
Belediye ve mücavir alandaki taşınmazlardan ormana dönüştürülebilecek olanlar Orman Genel Müdürlüğü'ne tahsis edilecek. Kalan taşınmaz, işgal durumuna göre bölünerek rayiç değer üzerinden satılacak. 

Orman köylüsüne gelir 
Kamu idarelerine gerekli olanlar, bedeli karşılığında ilgili kuruluşun tasarrufuna bırakılacak. Satılacak yerlerden belediye sınırı içinde olmayanlardan satış işlemleri tamamlanana kadar ecrimisil ücret alınmayacak.Elde edilecek gelir, orman köylülerinin desteklenmesi için kullanılmak üzere bakanlık bütçesine özel ödenek kaydedilecek. Bu bütçenin kullanılmayan bölümü ertesi yıl bütçesine devredilecek.Rayiç bedel tespiti özel komisyonlarca gerçekleştirilecek.Orman kadastrosu yapılmış yerlerde, bir defadan fazla orman sınırları dışına çıkarma işlemi yapılamayacak. 

'İşgalciye yarıyor' 
Taslağın gerekçesinde, orman vasfını kaybetmiş arazilerden kira veya ecrimisil alınamadığı, hak sahipliği belirlenmediği için işgalcilerin tahliye edilemediği vurgulandı. Bu durumun işgalcilere yaradığı, yerleşim birimlerinin nakledilmesi ve tarım arazisinin değerlendirilmesi konularında ilerleme sağlanamadığı kaydedildi. 

Sezer İşgalci ödüllendirilir Cumhurbaşkanı Ahmet Necdet Sezer, 31 Aralık 1981'den önce orman niteliğini yitirmiş arazilerin satışı amacıyla yapılan Anayasa değişikliğini TBMM'ye iki kez geri göndermişti. İade gerekçeleri şöyleydi 
Orman sayılan alanlar, siyasal amaçlarla kullanılmıştır. İşgal durumuna yasallık kazandırılamaz.Suç işleyenlerin ödüllendirilmesi devlete ve hukuka güveni sarsar.Bu durum, orman alanlarının yok edilmesini özendirecek ve yeni orman yıkımlarına neden olacaktır.Uygulama, yoksul orman köylüsünden çok çıkarcılara yarar. Orman yağmasını artıracak, kaçak yapılar için yeni "imar affı" umudu doğuracaktır. 

Bakan'a göre 20 milyar dolar Orman vasfını kaybetmiş arazilerin toplam büyüklüğü 473 bin hektar. 2 - B'ler, özellikle İstanbul, Antalya, Balıkesir, Mersin, Muğla, Bolu, İzmir, Bursa'da bulunuyor. İstanbul'da Sultanbeyli ve Ümraniye gibi ilçelerin neredeyse tamamı 2 - B üzerinde kuruluyken, Sarıyer ve Beykoz'un bir bölümünü de aynı tür araziler oluşturuyor. Bürokratlar, bu arazilerin satışından 10 milyar dolar gelir beklerken, Çevre ve Orman Bakanı Osman Pepe, kaynak hedefini 15 - 20 milyar dolar olarak açıklamıştı. 


</TEXT>
</DOC>
