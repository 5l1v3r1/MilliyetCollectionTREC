<DOC>
<DOCNO> 389978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sonyas21.html </URL>
<DATE> 2005/10/26/ </DATE>
<TIME> 19.55 </TIME>
<AUTHOR>  </AUTHOR>
<HEADLINE>
Tutankamon, mezarına kırmızı şarapla gömülmüş... 
</HEADLINE>
<TEXT>

     Mısır'ın ünlü firavunu Kral Tutankamon'un mezarında bulunan kuru şarap izleri üzerinde yapılan analizler Tutankamon'un kırmızı şarap içtiğini gösteriyor. 
     Kuru şarap izlerini analiz eden Maria Rosa Guasch-Jane, İngiltere'nin başkenti Londra'daki British Museum'da gazetecilere yaptığı açıklamada, arkeologların antik şarapların rengini tespit etmesine yarayacak bir yöntem bulduğunu, ayrıca antik Mısır'da en değerli içki ''Şede'' adı verilen likörün kırmızı üzümden yapıldığını ortaya çıkardığını söyledi. 
     Guash-Jane, Kral Tutankamon zamanında şarap şişelerinin üzerindeki etiketlerde, ürünün isminin, mahsulün yılı ve asma yetiştiricisinin adının bulunduğunu, ancak şarabın renginin belirtilmediğini söyledi. 
     Bazı ipuçları, örneğin, üzümlerin ezilerek şarap olduğu zamandan kalma çizimlerin kırmızı ya da mor olması bilimadamlarını şarabın renginin kırmızı olabileceği sonucuna götürdü. Ancak Kral Tutankamon'un şarabının rengini doğrulamak, Guasch-Jane, beyaz şarapta bulunmayan ''syringic asit'' olarak adlandırılan renk bileşimini belirleyen yöntemi buluncaya kadar mümkün olmadı. 
     Guasch-Jane yöntemini test etmek için Mısır'ın başkenti Kahire'deki Mısır Müzesi ve British Museum'a ait şarap çömleklerindeki tortuları kazıdı. Bu çömleklerden ikisi, İngiliz arkeolog Howard Carter'ın 1922 yılında ortaya çıkardığı Kral Tutankamon'un mezarına aitti. 
     Bilinen en eski üzüm bağı kalıntılarını İran'ın kuzeyinde 1994 yılında bulan Amerikalı moleküler arkeolog Patrick McGovern'e göre, şarap yapımının tarihi Milattan Önce 5400 yılına uzanıyor. McGovern ayrıca asmaların Mısır'a ait yerel bir bitki olmadığını söylüyor. 
     Bilimadamlarının, Mısır'da, Milattan Önce 3125 yılında Akrep Kral'ın mezarında gömülü olarak bulunan ilk şarabın, Ürdün'de üretildiğine ve oradan 800 kilometre mesafe boyunca eşek ve tekneyle Mısır'a getirildiğine inandıklarını belirten McGovern, asmaların daha sonra Mısır'a dikildiğini kaydediyor. 
     Guasch-Jane'e göre araştırmalar, anti Mısır kralları ve üst sınıfa mensup kimselerin düzenli olarak şarap içtiğini, ancak halkın şarabı sadece festivaller ve özel durumlarda tükettiğini gösteriyor. 
     Guasch-Jane, şarabın törenlerde tanrılara sunulduğunu ve kralların, yaşarken yedikleri gıdaların benzerleri ve şarap çömlekleriyle birlikte gömüldüklerini de söyledi. 
     
</TEXT>
</DOC>
