<DOC>
<DOCNO> 388065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sontur29.html </URL>
<DATE> 2005/10/19/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Cem Uzan'a hapis istemi 
</HEADLINE>
<TEXT>

     Bazı bilirkişilere rüşvet verdikleri iddiasıyla yargılanan Cem Uzan’ın da aralarında bulunduğu 4 kişinin 1’er yıl, 4 bilirkişinin de 3’er yıla kadar hapis cezasına 
     çarptırılmaları istendi. 
     İstanbul 3. Ağır Ceza Mahkemesi’ndeki duruşmaya, tutuksuz sanıklar Cem Uzan, Mehmet Fetvacı, Selahattin Anık, Kılıç Başaran, Cemal Tüfekçi, Zülfikar Fikret Gönül, Hüseyin Engin Saydam, Metin Öner, Yılmaz Aybars Çakır ve İsmet Doğan Kargül katılmadı. 
     Duruşmada esas hakkındaki görüşün açıklayan Cumhuriyet Savcısı Rasim Işıkaltın, sanıklar Cem Uzan, Hüseyin Engin Saydam, Metin Öner ve Cemal Tüfekçi’nin "bilirkişilere menfaat sağlamak" suçunu işlediklerinin anlaşıldığını bildirdi. 
     Eski TCK’daki düzenlemelerin sanıkların lehine olduğunu belirten Savcı Işıkaltın, Uzan, Saydam, Öner ve Tüfekçi’nin "yalancı tanık, bilirkişi veya tercüman tedariki" başlığını taşıyan eski TCK’nın 291. 
     maddesi uyarınca 1 ay ile 1’er yıl arasında hapis cezasına çarptırılmasını talep etti. Zülfikar Fikret Gönül, Kılıç Başaran, Selahattin Anık ve Mehmet Fetvacı’nın da bilirkişilik görevleri sırasında menfaat sağladıklarının anlaşıldığını belirten Savcı Işıkaltın, bu sanıkların da lehlerine olan eski TCK’nın "yalan tanıklık" suçunu düzenleyen 286. maddesine göre 3 ay ile 3’er yıl arasında hapis cezasına çarptırılmasını istedi. Savcı Işıkaltın, sanıklardan İsmet Doğan Kargül ile Yılmaz Aybars Çakır’ın ise haklarında yeterli delil elde edilemediği gerekçesiyle beraatlerini öngördü. Duruşmada söz alan sanık avukatları, esas hakkındaki savunmalarını hazırlamak için süre talep ettiler. İfadesi alınamayan sanık Hüseyin Engin Saydam hakkında yakalama emri çıkarılmasına, sanık avukatlarına savunmalarını hazırlamaları için süre verilmesine hükmeden mahkeme heyeti, duruşmayı erteledi. 
     
     İDDİANAMEDEN 
     İstanbul Cumhuriyet Başsavcılığı’nca hazırlanan iddianamede, sanıklar Cem Uzan, Hüseyin Engin Saydam, Metin Öner, Cemal Tüfekçi’nin Uzan Grubu bazı şirketlerde görev aldıkları, diğer sanıklar Zülfikar Fikret Gönül, Kılıç Başaran, Selahattin Anık, Mehmet Fetvacı, Yılmaz Aybars Çakır ve İsmet Doğan Karagül’ün de İstanbul Asliye Ticaret Mahkemeleri’nde bilirkişilik yaptıkları anlatılıyordu. 
     Uzan Grubu bazı şirketlerin sermaye artırımına ilişkin, şirketlerin aktifinde bulunan gayrimenkul, menkul ve diğer mal varlıklarının tespiti amacıyla İstanbul 1, 2 ve 9. Asliye Ticaret Mahkemeleri’nde dava açıldığı anlatılan iddianamede, bilirkişilik yapan sanıkların bu davalarda görev aldıkları ifade ediliyordu. 
     Emniyet Genel Müdürlüğü Kaçakçılık ve Organize Suçlarla Mücadele Daire Başkanlığı koordinesinde Uzan Grubu’na yönelik operasyon sırasında 2000 yılına ait bazı elektronik postaların elde edildiği belirtilen iddianamede, bu postaların Uzan Grubu şirketlerde görev alan sanıkların arasındaki haberleşmeyi içerdiği ve bilirkişilere menfaat sağlanması konusunda olduğu, bilirkişilerin istekleri ile bu kişilere verilenlerden bahsedildiği anlatılıyordu. 
     Cem Uzan, Hüseyin Engin Saydam, Metin Öner ile Cemal Tüfekçi’nin "rüşvete aracılık etmek" ve "rüşvet vermek" suçlarından 4 ile 12’şer yıl arasında hapis cezasına çarptırılmaları talep edilen 
     iddianamede, diğer sanıkların da "rüşvet almak" suçundan 5 ile 12’şer yıl arasında hapis cezasına çarptırılmaları isteniyordu. 
     
</TEXT>
</DOC>
