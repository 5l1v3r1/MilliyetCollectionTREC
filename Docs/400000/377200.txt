<DOC>
<DOCNO> 377200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/dunya/axdun01.html </URL>
<DATE> 2005/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bu lekeyi silemem' 
</HEADLINE>
<TEXT>


Colin Powell, Irak Savaşı öncesinde BM'de yaptığı ve kitle imha silahları ile ilgili gerçeği yansıtmadığı anlaşılan konuşmanın "sicilini lekelediğini" söyledi 

YASEMİN ÇONGAR Washington 


Bush yönetiminin 2001 - 2005 arasındaki birinci görev döneminde dışişleri bakanlığı yapan Colin Powell, Irak Savaşı öncesinde Birleşmiş Milletler'de BM yaptığı ve Saddam yönetiminin elinde kitle imha silahları bulunduğunu iddia eden konuşmasından ötürü günah çıkardı. 
Powell, ABC televizyonunda dün gece yayımlanan, ancak metni 24 saat öncesinden gazetelere verilen söyleşisinde, gerçekleri yansıtmadığı sonradan anlaşılan bu konuşmasının "sicilinde daima bir leke olarak kalacağını" bildirdi. 
Daha önce de benzer açıklamalar yapan, ancak Irak'la ilgili iddiaları konusundaki vicdan muhasebesini ilk kez bu kadar net ifadelerle yansıtan Powell, BM'de söylediklerinin doğruluğuna o zaman kendisinin de inandığını belirtti. 
İstihbarat konusunda yanıltıldığını anlayınca nasıl hissettiği sorusunu, "Felaket" diye yanıtlayan Powell, "Bu benim için o zaman da çok acı vericiydi, şimdi de acı verici" dedi. 
Powell, buna karşın kendisine, "Savaşı desteklemeseydin, istifa etseydin" diyenlere katılmamasını, "Saddam Hüseyin'in devrilmiş olmasından memnunum" sözleriyle açıkladı. 


</TEXT>
</DOC>
