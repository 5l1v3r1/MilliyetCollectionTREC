<DOC>
<DOCNO> 390189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sonsiy27.html </URL>
<DATE> 2005/10/27/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Genel Kurul, yarın 2. oylama için mesai yapacak 
</HEADLINE>
<TEXT>

     TBMM Genel Kurulu, yarın Anayasa değişikliği teklifinin 2. tur oylaması için mesai yapacak. 
     TBMM Danışma Kurulu’nun, Genel Kurul’un 1 Kasım Salı günü toplanmaması kararı kabul edilirken, AK Parti’nin yarına ilişkin grup önerisi de benimsendi. 
     Buna göre, yarın Genel Kurul’da, bazı kamu alacaklarının tahsili ve terkinine ilişkin yasa tasarısının bitiminin ardından, saat 23.00’ten sonra Anayasa değişikliği ele alınacak ve 2. tur oylama 
     bitinceye kadar çalışılacak. 
     AK Parti’nin grup önerisi aleyhine konuşan CHP Grup Başkanvekili Haluk Koç, "torba kanun" olarak tanımladığı bazı kamu alacaklarının tahsili ve terkinine ilişkin yasa tasarısı içinde yer alan "Maliye Bakanı Kemal Unakıtan’a ve çeşitli nedenlerle yükseköğretim kurumlarıyla ilişiği kesilen mastır ve doktora öğrencilerine af getiren 2 maddede değişiklik yapılmaması halinde, Anayasa değişikliğine destek vermeyeceklerini" söyledi. 
     
     "MADDENİN ÇIKARILMASINA SICAK BAKTIK" 
     AK Parti Grup Başkanvekili Salih Kapusuz, Anayasa değişikliğinin tümüyle teknik düzenleme içerdiğini ve bütçenin daha kısa sürede okunmasını sağlayacağını belirtti. 
     Kapusuz, "Torba Kanun" içinde Maliye Bakanı Unakıtan’a af getirdiği iddia edilen madde için "Maliye Bakanımız, Beni ilgilendiriyorsa çıkmasında sakınca yok diyor. Bu nedenle arkadaşlarımızın CHP , bu maddenin çıkarılması konusundaki isteklerine sıcak baktık" dedi. 
     Yurtdışına mastır veya doktora yapmak üzere gönderilen, ancak çeşitli nedenlerle geri çağrılan öğrencilerin mağduriyeti üzerinde bir çalışma yapıldığını anlatan Kapusuz, bu kişilerin yaklaşık 140 bin dolar ödeme yükümlülüğüyle karşı karşıya kaldığını, bunların mağduriyetinin önlenmesi amacıyla, devlet memuru olma şartlarını taşıyanların, memur olarak ihtiyaç duyulan yerlere gönderilmesinin uygun görüldüğünü kaydetti. 
     Kapusuz, "Anadolu çocuklarının bu mağduriyetini karşılayacak bir önerge vereceğiz" demesine, CHP’li milletvekilleri "Bunu YÖK’e bırakın" diye karşılık verdi. Kapusuz, yetkinin YÖK’e bırakılmasını kendilerinin de kabul ettiğini ifade ederek, bu konuda anlayış beklediklerini vurguladı. 
     Salih Kapusuz’un konuşmasının ardından söz isteyen CHP’li Koç, düzenlemeyle, yurtdışından geri çağrılan mastır ve doktora öğrencileriyle ilgili 2 ayrı maddede af getirildiğini, diğer maddenin ise bu kişileri başka göreve atama zorunluluğu içerdiğini belirterek, "Anadolu çocukları edebiyatı yapılırken bu unutulmamalı" dedi. 
     DYP Denizli Milletvekili Ümmet Kandoğan, öneri aleyhine yaptığı konuşmada, CHP ve AK Parti grup başkanvekillerinin, Meclis kürsüsünden pazarlık yaptığını ileri sürdü. Kandoğan, Anayasa değişikliği teklifinin 2. tur görüşmelerinin 29 Ekim Cumartesi gününe sarkacağına işaret ederek, "29 Ekim düşünülmeden mi bu öneri getirildi " diye sordu. 
     CHP Grup Başkanvekili Kemal Anadol’un "Bayram değil, seyran değil deniyor" şeklindeki sözlerine Kandoğan, 29 Ekim Cumhuriyet Bayramı’nın 70 milyon için bayram olduğunu belirterek, "O Cumhuriyet olmasaydı bugün bu kürsüden düşüncemizi hür şekilde ifade edemezdik" dedi. 
     Konuşmaların ardından, AK Parti grup önerisi kabul edildi. 
     
</TEXT>
</DOC>
