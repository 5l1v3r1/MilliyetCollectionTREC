<DOC>
<DOCNO> 359882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/son/sonspo09.html </URL>
<DATE> 2005/07/10/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Fenerbahçeli Kemal ve Selçuk iddialı hazırlanıyor... 
</HEADLINE>
<TEXT>

     Fenerbahçe'de futbolculardan Kemal Arslan ve Selçuk Şahin, yeni sezona iddialı hazırlanıyor. 
     Samandıra Tesisleri'nde yapılan antrenmandan sonra basın mensuplarının sorularını yanıtlayan futbolculardan Kemal, geçen yılki sakatlığından sorun kalmadığını belirterek, ''Sadece tatlı ağrılarım var. Doktorlarımız bunların çok normal olduğunu söylüyor. Kendimi takımın yeni transferi gibi hissediyorum. Yeni sezonda daha iyi olacağım'' dedi. 
     Yeni sezon öncesi yoğun çalışma programından şikayetçi olmadıklarını anlatan Kemal, şöyle konuştu 
     ''Yoğun çalışma programı bizim için iyi. Bir hafta sonra Almanya'da bu çalışmaların meyvesini alacağız. Sadece sıcak hava bizi zorluyor. Ama her şeye rağmen kendi tesislerimizde kamp yapmak daha iyi. Burada kendimizi daha iyi hissediyoruz.'' 
     
     SELÇUK ''TEKRAR MİLLİ TAKIMDA OYNAMAK İSTİYORUM'' 
     Geçen yıl iyi bir sezon geçirdiğini kaydeden Selçuk ise ''Daha iyi olmak ve tekrar milli takımda oynamak istiyorum'' dedi. 
     Selçuk, geniş bir kadroya sahip olduklarını vurgulayarak, ''Genç bir kadroyuz, milli olmayan oyuncu yok. Transfer olmasa bile şampiyon oluruz. Ama Avrupa'da başarı için transfer şart'' diye konuştu. 
     Hazırlıkların yoğun geçtiğini ifade eden Selçuk, takımdaki arkadaşlarının bundan rahatsız olmadığını sözlerine ekledi. 
     
</TEXT>
</DOC>
