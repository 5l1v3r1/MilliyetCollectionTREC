<DOC>
<DOCNO> 379312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/dunya/dun02.html </URL>
<DATE> 2005/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermeni tasarısı, pozisyonumuza ters düşüyor 
</HEADLINE>
<TEXT>



ABD yönetiminin, ABD Temsilciler Meclisi Uluslararası İlişkiler Komitesi'nin iki ayrı Ermeni tasarısını kabul etmesine karşı olduğu bildirildi. 
ABD Dışişleri Bakanlığı Sözcüsü Adam Ereli, düzenlediği günlük basın toplantısında, komitenin Ermeni soykırımı iddialarını tanımasına ilişkin bir soru üzerine, "Bu konudaki ABD politikası değişmedi" dedi. Ereli, "ABD aktif olarak, 1915 yılındaki bu zorla sürgün ve katliamın, akademik, sivil toplum ve diplomatik olarak tartışılmasını destekliyor" dedi. 

'Desteklemiyoruz' 
Amerikan yönetiminin ABD Temsilciler Meclisi Uluslararası İlişkiler Komitesi'nde iki karar tasarısının kabul edilmesini desteklemediklerini belirten Ereli, "Bu pozisyonumuzda açık olmayı sürdürüyoruz" diye konuştu. Ereli, "ABD Dışişleri Bakanlığı ve Amerikan yönetimi olarak bizim pozisyonumuz her zaman olduğu gibi kalıyor. Yani, bu konu politize edilmemeli ve ciddi, dürüst ve konuyu analiz etme anlayışı içinde, ilgili taraflar tarafından tartışılmalı" dedi. 
Bazı milletvekillerinin, TBMM'nin 1 Mart tezkeresini öne sürerek bu kararı verdikleri yönündeki açıklamalarına ilişkin soru üzerine, Ereli, "Kongre üyelerinin görüşlerine ilişkin yorum yapmayacağım" diye konuştu. 


</TEXT>
</DOC>
