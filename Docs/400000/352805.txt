<DOC>
<DOCNO> 352805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/spor/spo13.html </URL>
<DATE> 2005/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Olimpik yatırım 
</HEADLINE>
<TEXT>


İstanbul'daki Olimpik Park'a yüzme havuzu ve salon yapılacak. Futbol Federasyonu da Atatürk Olimpiyat Stadı'na taşınacak 


Başbakan Yardımcısı Mehmet Ali Şahin, Olimpiyat Stadı'nın bulunduğu Olimpik Park'a yeni yatırımlar yapılacağını söyledi. Başkanı olduğu İstanbul Olimpiyat Oyunları Hazırlık ve Düzenleme Kurulu'nun İOOHDK 2002 ve 2003 yıllarına ait hesaplarının ibra edildiği TBMM KİT Komisyonu'nda konuşan Şahin, Futbol Federasyonu'nun yakında Olimpiyat Stadı'na taşınacağını ayrıca bu araziye ilk etapta kamp eğitim merkezi ve otel yapılacağını vurguladı. Bakan Şahin, İstanbul'a olimpiyatın verilmesinin beklenmeden tesisleşmeye devam edileceğini de belirterek, "Olimpik bir yüzme havuzu ile çok amaçlı spor salonun temelini bu arazi üzerinde yakın gelecekte atmak istiyoruz" dedi. Komisyondaki bazı milletvekillerinin usulsüzlük iddiaları üzerine de Şahin, kesin hesap komisyonu kurulduğunu hatırlattı, "İOOHDK hiçbir zaman herhangi bir konuyu örtbas etme, savsaklama düşüncesi ve eyleminde olmadı. İddialar neyi gerektiriyorsa o yapılır" diye konuştu. 


</TEXT>
</DOC>
