<DOC>
<DOCNO> 369233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/sondun42.html </URL>
<DATE> 2005/08/12/ </DATE>
<TIME> 23.50 </TIME>
<AUTHOR>  </AUTHOR>
<HEADLINE>
Sri Lanka Dışişleri Bakanının öldürülmesi sonrası 2 kişi gözaltına alındı 
</HEADLINE>
<TEXT>

     Sri Lanka Dışişleri Bakanı Lakshman Kadirgamar’ın öldürülmesiyle ilgili 2 kişinin gözaltına alındığı bildirildi. 
     Adının açıklanmasını istemeyen bir polis, "Yakın çevreden 2 kişiyi gözaltına aldık" dedi, ancak bu kişilerin kimlikleri hakkında bilgi vermedi. 
     Kadirgamar, Başkent Kolombo’daki evinin yakınında vurularak öldürülmüştü. Polis, suikastı Tamil gerillalarının yapmış olabileceği ihtimali üzerinde duruyor. 
     Azınlıktaki Tamillerden olan Kadirgamar, Tamil Eelam Kurtuluş Kaplanları ile barış süreci konusunda Devlet Başkanı’na danışmanlık yapıyor ve Tamillere karşı sert bir tutum izliyordu. 
     Bu arada, ABD Dışişleri Bakanlığı, suikastı kınayarak Sri Lanka vatandaşlarından sükunetlerini korumalarını ve barış yoluna devam etmelerini istedi. 
     
</TEXT>
</DOC>
