<DOC>
<DOCNO> 359536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/siyaset/axsiy02.html </URL>
<DATE> 2005/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Schindler'e alkış 
</HEADLINE>
<TEXT>


Yahudileri kurtaran Türk diplomat Kent'in hik yesi, Sun Valley'de ayakta alkışlandı. Kent, Marsilya'da Yahudileri kurtarmak için onlarla trene binmişti 

İSTANBUL Milliyet 


Recep Tayyip Erdoğan'ın katıldığı ABD'nin Idaho eyaletindeki Sun Valley konferansında, Yahudileri Nazi zulmünden kurtaran Türk diplomat Necdet Kent de gündeme geldi. 2002 yılında hayatını kaybeden Kent'in oğlu, üst düzey Coca Cola yöneticisi Muhtar Kent, Başbakan Erdoğan'ın isteği üzerine babasının trenle Nazi kampına gönderilmek istenen Yahudileri nasıl kurtardığını anlattı. Kent, salondakiler tarafından coşkuyla alkışlandı. 
Hik yesi ayakta alkışlanan Necdet Kent, 1911'de İstanbul'da doğdu. II. Dünya Savaşı boyunca Marsilya Başkonsolosluğu Muavin Konsolosluğu görevini yürüttü. Başbakan Erdoğan'ın, "Bizleri anlatan en güzel olay budur" diye tanımladığı olay da Kent'in bu görevi sırasında yaşandı. 
Kudüs'teki Yad Vashem Soykırım Şehitleri ve Kahramanlarını Anma İdaresi'nin "Uluslararası Dürüst Kişi" Departmanı Başkanı Dr. Mordecai Paldiel, Kent'in yaşadığı olayı, Yahudi soykırımını aktaran Umutsuz Saatler Desperate Hours adlı belgeselde şöyle anlattı 

Aldı ve indi 
"Onun öyküsü en inanılmaz öykülerden biriydi. Görevlerinden biri, Türk vatandaşı olduğunu iddia eden Yahudileri korumaktı. Bir gün Türk vatandaşı olan bir grup Yahudi'nin tutuklandığını ve toplama kampına giden bir trene bindirildiklerini öğrendi. Onun yerinde başka bir diplomat olsaydı Alman makamlarına bir protesto notası gönderirdi. Ondan sonra da işinin başına dönerdi. O trene binmeye karar verdi. Vagona bindi ve 'Türk vatandaşlarını serbest bırakmazsanız inmeyeceğim' dedi. Bir Alman subay, 'Madem öyle, siz de onlarla gidersiniz' dedi. O da 'Peki ben de giderim' karşılığını verdi. Tren Marsilya Garı'ndan hareket etti. Almanlar ciddi bir sorunla karşı karşıya olduklarını anladılar. Almanya'yla Türkiye'nin diplomatik ilişkileri sürüyordu. Bu arada tren Arles'a gelmişti. Vagonun kapıları açıldı. İstasyondaki Alman komutanı Necdet Kent'in yanına geldi. 'Efendim Marsilya Garı'nda bir tatsızlık olduğunu duyduk. Çok üzüldüm. Yurttaşlarınızı alın, trenden inin' dedi. Trenden indiler, kimse gerçekten Türk vatandaşı olup olmadıklarını kontrol dahi etmedi. Kent, onları Marsilya'ya götürdü. O gün 50 ile 70 arası insanın hayatını kurtardı." 

Üstün hizmet ödülü almıştı 

Büyükelçi Necdet Kent'in yanı sıra Büyükelçi Namık Kemal Yolga ve Başkonsolos Selahattin Ülkümen, 2001'de Dışişleri Bakanlığı tarafından, II. Dünya Savaşı sırasında Musevileri Nazi zulümünden kurtarmaları nedeniyle, "Dışişleri Bakanlığı Üstün Hizmet Plaketi"yle ödüllendirilmişlerdi. 
Eski Rodos Başkonsolosu Ülkümen ayrıca, 50 Yahudinin Türk vatandaşı olduğu konusunda Alman General Kleemann'ı ikna ederek hayatlarını kurtardığı için İsrail'den ödül almıştı. 


</TEXT>
</DOC>
