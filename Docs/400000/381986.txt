<DOC>
<DOCNO> 381986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sonspo40.html </URL>
<DATE> 2005/09/27/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Bakan Şahin Halter sporu dünyada Türkiye'siz olmaz... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Uluslararası Halter Federasyonu'nun IWF Türkiye Halter Federasyonu'nun faaliyetlerini süresiz olarak askıya almasıyla ilgili olarak, ''Halter sporu dünyada Türkiye'siz olmaz. Ben Katar'da yapılacak Dünya Şampiyonası'nın Türkiye'siz eksik bir şampiyona olacağını düşünüyorum'' dedi. 
     Bakan Şahin, Avcılar'da Özel Oktan Kız Yurdu'nun açılış töreninde basın mensuplarının halterdeki doping iddiaları ve IWF'nin kararına ilişkin sorularını yanıtladı. 
     Konuyla ilgili yasal sürecin devam ettiğini vurgulayan Şahin, ''15 Kasım'da Katar'da Dünya Halter Şampiyonası var. Burada, Uluslararası Halter Federasyonu, Türkiye ile ilgili bir karar verecek'' diye konuştu. 
     Mehmet Ali Şahin, dopingin sadece Türkiye'de değil, bütün ülkelerde sporun en büyük tehdit kaynağı olduğunu ifade ederek, uyuşturucu kullanmak ile doping yapmak arasında fark olmadığını, tüm önlemlere rağmen doping alan sporcuların çıkabildiğini söyledi. 
     Dopingle ciddi mücadele gerektiğini dile getiren Şahin, tüm sporcuların müsabakalara giderken, Ankara Hacettepe'deki, Dünya Anti-Doping Ajansı'na akredite Dopingle Mücadele Merkezi'nde testlerden geçirildiğini anlattı. 
     Şahin, dün bulunduğu Budapeşte'de Dünya Güreş Şampiyonası'nın ilk gününü izlediğini belirterek, burada Federasyon Başkanı'ndan tüm sporcuların doping kontrol belgelerini istediğini söyledi. 
     
     ''EĞİTİM EKSİKLİĞİ VAR'' 
     Bunların mutlaka temin edilmesi gerektiğini söylediğini, belgelerin hazırlandığını ama yanlarında olmadığını dile getiren Şahin, ''Ancak bu konuda bir eğitim eksikliği olduğunu düşünüyorum. Bazı sporcularımız örneğin bizim bir güreşçimiz ki, 84 kiloda güreşecek, Serhat, dedi ki, 'Sayın Bakanım, ben hangi madde doping içerir, hangisi içermez, hangi ilacın içerisinde kontrol edildiğinde doping maddesi çıkacak, bunu bilmiyorum' dedi. Bu şu demektir bu konuda ciddi bir eğitim eksikliği de var'' diye konuştu. 
     Şahin, sporcuları kolaylıkla itham etmemek gerektiğini, almış oldukları bir gıdanın belki böyle bir madde içerebileceğini dile getirerek, bu nedenle başta eğitim olmak üzere kontrolleri de sıklaştırmak suretiyle üzerlerine düşeni yapacaklarını bildirdi. 
     
     IWF'NİN KARARI 
     Mehmet Ali Şahin, IWF'nin ''Türkiye Halter Federasyonu'nun Dünya Şampiyonası'na katılmaması'' yönündeki kararının herkesi üzdüğünü vurgulayarak, şunları kaydetti 
     ''Çünkü halter sporu dünyada Türkiye'siz olmaz. Ben Katar'da yapılacak Dünya Şampiyonası'nın Türkiye'siz eksik bir şampiyona olacağını düşünüyorum. Türk haltercilerinin orada olmaması inanıyorum ki bu Dünya Şampiyonası'na da gölge düşürmüştür. Sadece sporcularımız 'doping numunesi vermekten kaçtılar' şeklinde böyle bir karar verilmiştir. Doping numunesi vermekten kaçmak da doping almak gibi sayılıyor mevzuata göre. Bunun daha ciddi şekilde değerlendirilmesi ve bunun sonucunda bir karar verilmesi daha doğru olurdu diye düşünüyorum.'' Türkiye olarak dopingle mücadelede Dünya Anti-Doping Ajansı'ndan daha titiz davranılması gerektiğini vurgulayan Şahin, ''Yani kendi sporcularımızı kendimiz kontrol etmeliyiz. Onlardan daha çok bu konuda efor sarf etmeliyiz. Hatta onlar Türkiye'ye gelmeye ihtiyaç hissetmemeliler. 'Nasılsa Türkler bu işi bizden daha iyi yapıyor' dedirtmeliyiz. Şimdi bakanlık olarak, Gençlik ve Spor Genel Müdürlüğü olarak hedefimiz bu. Bunu sağlayacağız'' şeklinde konuştu. 
     
</TEXT>
</DOC>
