<DOC>
<DOCNO> 368269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sondun03.html </URL>
<DATE> 2005/08/09/ </DATE>
<TIME> 00.10 </TIME>
<AUTHOR>  </AUTHOR>
<HEADLINE>
ABD Türkiye ve Irak'la PKK konusunda anlaştık 
</HEADLINE>
<TEXT>

     ABD Dışişleri Bakanlığı sözcülerinden Adam Ereli, Türkiye-ABD ve Irak’ın PKK terörüne ilişkin hafta sonunda Washington’da yaptığı toplantıların "iyi, çok açık ve yapıcı" geçtiğini söyledi. 
     Ereli, düzenlediği basın toplantısında, heyetlerin, "gelecekteki eylemlerin çerçevesi üzerinde anlaştığını" da kaydetti. 
     Adam Ereli, üçlü toplantılara ilişkin bir soru üzerine, Amerikan heyetini ABD Dışişleri Bakanlığı’nın Avrupa ve Avrasya işlerinden sorumlu Müsteşar Yardımcısı Matt Bryza’nın temsil ettiğini belirtti. 
     Toplantıda terörizmle savaş mekanizmaları ve güvenlik güçlerinin alabileceği tedbirlerin konuşulduğunu ifade eden Ereli, "Görüşmelerin özel odağı, PKK ile onun bağlantıları ve Kuzey Irak’tan Türkiye’ye yönelik bu terörist tehdidin ortadan kaldırılmasında hepimizin nasıl işbirliği yapabileceği üzerineydi" dedi. 
     "Bu görüşmelerin bir sonucu olarak heyetler, gelecekteki eylemlerin çerçevesi üzerinde anlaştı" ifadesini kullanan Ereli, heyetlerin teknik görüşmelerin devam edeceği çalışma gruplarının oluşturulması konusunda da anlaştığını kaydetti. 
     Ereli, "Washington’daki üçlü toplantıda Irak’ı kimin temsil ettiği" sorusuna ise, elinde bu bilginin bulunmadığını söyledi. 
     
</TEXT>
</DOC>
