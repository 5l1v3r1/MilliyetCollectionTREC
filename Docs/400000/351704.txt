<DOC>
<DOCNO> 351704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/spor/spo10.html </URL>
<DATE> 2005/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bu gurur ülkemin' 
</HEADLINE>
<TEXT>


Sporcusu Eşref Apak için sarf ettiği sözlerin ardından Dünya Fair - Play Şeref Diploması ödülüne layık görülen Artun Talay, "Her aydın insanın yapması gereken bir davranıştı. Bu ülkemin gururu" dedi 

İLHAN GÜLER 


Çalıştırdığı atleti, en büyük spor organizasyonu olan olimpiyatlarda üçüncülüğe taşıdı... Ardından da "Artık ben yeterli değilim. Daha iyi bir antrenörle çalışmalı" diyerek gönüllerde taht kurdu Artun Talay... Atletizme ilk adımı attırdığı sporcusu Eşref Apak için sarfettiği bu sözlerle tüm dikkatleri üzerinde topladı... Dünya Fair - Play Konseyi'nin de dikkatinden kaçmayan Talay, Şeref Diploması ödülüne layık görüldü. Tam bir atletizm emekçisi olan Artun Talay, ilköğretim yıllarında başlayan spor yaşamında geldiği noktayı MİLLİYET'e anlattı 
Öncelikle benim Dünya Fair - Play ödülüne aday gösterilmem sadece benim değil, ülkem için de gurur verici bir olay. Her aydın insanın yapması gereken davranışım nedeniyle aday gösterilmem fazlaca büyütülsün istemem.Spora başlamama beden eğitimi öğretmenim olan Federasyon eski Başkanı Nuri Türen neden oldu. Rahmetli gazeteci ağabeyim Erol Yaşar Türkalp bir gün bana 'Dünya sıralamasında 211. sıradasın. Çekici bırak, antrenör olmaya bak' diye tavsiyede bulundu.1988 yılında atmalar okulunu kurarak antrenörlüğe başladım. Disk atma, çekiç, cirit, gülle dallarında yetenekli çocukların eğitimiyle uğraştım. Rahmetli işadamı Yılmaz Sazak'ın ailesi tarafından da sürdürülen desteğin payı büyük. Ancak h l her anlamda özellikle beslenme konusunda desteğe ihtiyacımız var. Bir atletin uluslararası başarılara ulaşması için en az 10 yıla gereksinimi bulunuyor. Bu branşta futbol ve basketboldaki gibi sporcu transfer edemiyorsunuz. Bir antrenör öldüğü veya kendi istediği zaman sporcusundan ayrılabilir. Eşref'in şampiyonalardaki istikrarsız dereceleri tekniğindeki sıkıntılardan kaynaklanıyor. Ruslar'ın ünlü antrenörleri Bakirinov veya Bondrorchuk'un bilgilerinden yararlanmamız gerek. Bu iki antrenörden birisinin danışmanlığı çekicin geleceği için de fayda sağlayacak. Pekin'de düzenlenecek 2008 Olimpiyat Oyunları'nda Eşref, 88 metre atabilecek kapasitede. Ancak çok çalışmak ve özel hayatına dikkat etmek kaydıyla... 



</TEXT>
</DOC>
