<DOC>
<DOCNO> 376612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/spor/spo30.html </URL>
<DATE> 2005/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Sharapova koşuyor 

Teniste sezonun son Grand Slam'i olan ABD Açık'ta bir numaralı seribaşı Maria Sharapova, vatandaşı ve 9 numaralı seribaşı Nadia Petrova'yı 2.5 saat süren zorlu maçın ardından 7-5, 4-6 ve 6-4 yendi. Petrova maçına kadar 9 oyun veren Rus tenisçi, daha önce 3. turdan ileri gidemediği ABD Açık'ta ilk kez yarı finale yükseldi. Sharapova'nın rakibi, Venus Williams'ı 4-6, 7-5 ve 6-1 yenen Belçikalı Kim Clijsters oldu. 30 yaşındaki Fransız Mary Pierce de, vatandaşı Amelie Mauresmo'yu 6-4 ve 6-1 devirip, yarı finale yükseldi. 
Tek erkeklerde, dünyanın bir numarası ve ABD Açık'ın son şampiyonu Roger Federer, Alman Nicolas Kiefer'i 6-4, 7-6, 6-3 ve 6-4 yenerek çeyrek finalist oldu. İsviçreli tenisçi, Arjantinli David Nalbandian ile karşılaşacak. 

Yaprak dökümü 

57. Uluslararası TED Open Tenis Turnuvası'nda mücadele eden Türk sporcular, ilk turda turnuvaya havlu attı. Adem Özmeral, Slovak Michal Mertinak'a 6-0 ve 6-2 yenilirken, Barış Ergüden de İsveçli Marcus Sarstrand karşısında maçı 7-5 ve 6-3'lük setlerle 2-0 yitirerek turnuvaya veda etti. Çiftlerde Haluk Akkoyun Barış Ergün ikilisi, Hollandalı rakipleri Raemon Sluiter Rogier Wassen'e 6-2'lik setlerle 2 - 0 yenilerek elendi. 

Devlerin rakibi Bulgaristan 

Avrupa Basketbol Şampiyonası finallerine hazırlanan A Milli Takım, son hazırlığını yapacağı Fransa'daki özel turnuvada bugün Bulgaristan ile karşılaşacak. Dün Fransa'ya giden Milliler'in maçı, Limoges kentinde TSİ 19.00'da başlayacak ve 21.05'ten itibaren CNN Türk'ten banttan yayınlanacak. Dörtlü turnuvanın diğer mücadelesinde Fransa ile Ukrayna karşılaşacak. 



</TEXT>
</DOC>
