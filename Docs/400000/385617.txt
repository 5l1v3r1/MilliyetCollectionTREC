<DOC>
<DOCNO> 385617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sonyas16.html </URL>
<DATE> 2005/10/10/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Her yıl 16 yaşın altındaki 100 bin İngiliz çocuk, evden kaçıyor 
</HEADLINE>
<TEXT>

     İngiltere'de faaliyet gösteren Çocukları Koruma Vakfı'nın yaptığı araştırma, ülkede her yıl 100 bin çocuğun evden kaçtığını ve ailelerin büyük bölümünün durumu polise ya da diğer resmi kurumlara bildirmediğini ortaya çıkardı. 
     Vakıf araştırmasında, çocukları evden kaçmaya iten en önemli sebepler, aile içi şiddet, kavga, kötü muamele, ilgisizlik olarak sıralandı. 
     Her üç aileden ikisinin, çocuklarının evden kaçmasının ardından sessiz kaldığına dikkat çekilen araştırmada, bu durum, çocuğun yaşadığı şartların gerçekten kötü olduğunun bir göstergesi olarak yorumlandı. 
     Araştırmada uygulanan anketi yanıtlayan 14-16 yaş arasındaki 11 bin çocuğun 3'te 2'si, ailelerinin kendilerini hiç aramadığını, 6'da 1'i ise sokaklarda yabancılarla birlikte uyumak zorunda kaldıklarını söylerken, çocukların yüzde 12'si de sokaklarda yaşadıkları sırada zarar gördüklerini anlattı. 
     İngiltere'de çocukları korumak amacıyla açılmış sığınma evlerinin yetersizliğine dikkat çekilen araştırmada, evden kaçan ve sokaklarda yaşamaya mahkum olan çocuklara devletin de el uzatamadığı dile getirildi. 
     
</TEXT>
</DOC>
