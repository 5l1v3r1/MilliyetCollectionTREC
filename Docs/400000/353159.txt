<DOC>
<DOCNO> 353159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/spor/aspo.html </URL>
<DATE> 2005/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümsüzdür 
</HEADLINE>
<TEXT>


Marsilya Başkanı Diouf, Ribery'nin 30 Mart'ta imzaladığı yazının Galatasaray tarafından kendilerine ulaştırıldığını belirtti, "İncelettik, değeri yok" dedi. Camia ise yönetimin koltuğunu sallamaya başladı 

MEHMET ÇİFTÇİ 


Marsilya Başkanı Pape Diouf, Ribery'nin 30 Mart 2005'te Galatasaray'dan alacağı olmadığına dair imzaladığı belgenin bir önem taşımadığını söyledi. 
Diouf, Galatasaray Kulübü'nün bu belgeyi kendilerine gönderdiğini belirtti, "Bu yazıyı uzmanlara ve avukatlara incelettik. Uluslararası anlamda hiçbir geçerliliği yok. Sadece Galatasaray ile Ribery arasında yapılan özel bir anlaşma. Bu bizi bağlamaz. Ribery'e 90 gün içinde ödeme olmamış. Bu belgeler elimizde. Dolayısıyla FIFA nezdinde bunlar geçerli sayılacaktır" dedi. 

Dekont krizi 
Marsilya'nın Galatasaray'dan Ribery'e nisan ayında yapıldığı iddia edilen ödemelerin dekontunu istediği ancak Sarı - Kırmızılı kulübün bunları göndermediği de ileri sürüldü. 
Bu arada Ribery konusu resmen FIFA'lık oldu. Uluslararası Futbol Federasyonu sözcüsü, incelemenin başlandığını belirterek, "Oyuncu statüsü departmanı konuyla ilgili bir dosya açtı ve her zamanki prosedüre uygun bir soruşturma başlattı" açıklamasını yaptı. Sözcü, soruşturmanın ne kadar sürebileceği hakkında ise herhangi bir bilgi vermedi. 

Camia ayaklandı 
Öte yandan Ribery konusu yönetimin koltuğunu da sallamaya başladı. Galatasaray camiasında büyük çoğunluğun Fransız oyuncuda olumlu bir sonuca varılmaması halinde Başkan Özhan Canaydın'ın istifasını isteyeceği bildirildi. 
Galatasaray'dan ayrılıp Marsilya ile sözleşme imzalayan Frank Ribery de, Sarı - Kırmızılar'ı FIFA'ya şikayet etti. Galatasaray'ın, Ribery ve Marsilya'ya açtığı davaya karşı önceki gün Fransız yıldız Sarı - Kırmızılı kulübü mahkemeye verdi. 

'Boşuna uğraş veriyorlar' 

Fransız gazeteleri Franck Ribery konusunda Galatasaray'ın sonuca varamayacağını belirtti 

Fransa basını, Ribery olayına geniş yer ayırdı. Gazetelerin büyük bir çoğunluğu, Galatasaray'ın bu konuda bir sonuca varamayacağı görüşünde birleşti. 
Marsilya bölgesinde okunan Provence Gazetesi, Galatasaray'ın 10 milyon Euro tazminat istediği yolundaki haberler için "Boşuna uğraş" yorumunda bulundu. Ribery'e övgüler yağdıran ve çok önemli bir transfer olduğunu belirten gazetede Teknik Direktör Fernandez'in, "Tam istediğim özellikte bir futbolcu alındı. Şampiyon bir takım oluşturduğumuzda onun katkısı çok olacak. Yönetime teşekkür ederim" sözlerine de yer verildi. Bu arada Fernandez, Galatasaray ile ortaya çıkan anlaşmazlık konusunda yöneltilen sorulara ise yanıt vermekten kaçındı. 


</TEXT>
</DOC>
