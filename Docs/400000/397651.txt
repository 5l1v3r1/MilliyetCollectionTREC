<DOC>
<DOCNO> 397651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sonsiy07.html </URL>
<DATE> 2005/11/24/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Org. Özkök Görev süresinin uzatılması söz konusu değil 
</HEADLINE>
<TEXT>

     Genelkurmay Başkanı Özkök'ün görev süresinin 1 yıl uzatılacağı, 2006'da görevi devralması beklenen Büyükanıt'ın ise emekli olacağı yönündeki iddialara, Genelkurmay Başkanlığı yazılı bir açıklamayla yanıt verdi. 
     
     CUMHURBAŞKANLIĞI İDDİALARI 

     Yazılı açıklamada, Genelkurmay Başkanı'nın kendisine Cumhurbaşkanlığı vadedildiği konusundaki iddiaları 13 Nisan 2004'te düzenlediği basın toplantısında açıkladığı ve aynı açıklamaların bugün de geçerli olduğu belirtildi. 
     Açıklamada şunlara yer verildi 
     
     GÖREV SÜRESİ 

     "Genelkurmay Başkanlığı görev süresi, yaş haddini aşmamak kaydıyla 4 yıldır ve bu süre Sayın Genelkurmay Başkanı için 30 Ağustos 2006’da sona erecektir. Sayın Genelkurmay Başkanı’nın bu tarihten sonra görev süresinin uzatılmasına ilişkin ne bir düşüncesi, ne de bir beklentisi vardır. 
     
     EMEKLİ OLDUKTAN SONRA HERHANGİ BİR SİYASİ GÖREV DÜŞÜNMEMEKTE 

     Sayın Genelkurmay Başkanı, askerlik mesleğine girerken ettiği yemin ile bağlıdır. Kendileri kanunlara, nizamlara ve amirlere mutlak itaatin'' tartışmasız doğruluğuna inanmakta ve Türk Silahlı Kuvvetlerinin her türlü siyasi cereyanın dışında olduğu'' kanun hükmüne bağlı olarak askeri görevlerini sürdürmektedir. Siyaset kurumuna saygılı olmakla beraber, emekli olduktan sonra herhangi bir siyasi oluşumun içinde olmayı veya siyasi bir görev almayı düşünmemektedir. 
     
     TSK YIPTARILIYOR, SAĞDUYULU DAVRANIN 

     İçinde yaşadığımız kritik dönemde Sayın Genelkurmay Başkanı, şahsına yöneltilen haksız eleştiri ve temelsiz iddiaları ortaya atanlara, esasen Türk Silahlı Kuvvetlerini yıpratmakta olduklarını bir kez daha hatırlatmakta ve bunları yapanları sağduyulu davranmaya davet etmektedir." 
     
     İDDİALAR... 

     Bugün Akşam ve Vatan gazetelerine yansıyan iddialara göre Ankara'da iki senaryo çok konuşuluyor. Senaryolar, 2007'de cumhurbaşkanının kim olacağına ve seçime giden bu süreçte Genelkurmay Başkanı'nın kim olacağına yönelik. 
     İlk senaryoya göre Genelkurmay Başkanı Orgeneral Hilmi Özkök, 2007 yılında Cumhurbaşkanı olacak. 
     Bir başka söylentiye göreyse 2006 Ağustos ayında emekliye ayrılacak olan Orgeneral Özkök’ün görev süresi uzatılacak. Özkök bir yıl daha görev yapacak, bu durumda Kara Kuvvetleri Komutanı Orgenaral Yaşar Büyükanıt, Genelkurmay Başkanı olamadan emekliye ayrılacak. Ağustos 2007'de Org. İlker Başbuğ ise Genelkurmay Başkanı olacak. 
     Bu senaryoların bugün basına yansıması ise iki komutanın dün yaptığı iki hamle olduğu öne sürüldü Şemdinli olaylarında "O astsubayı tanırım" açıklamasının yarattığı sıkıntının Büyükanıt'ın Genelkurmay Başkanı olmasını zora soktuğu ve bu nedenle açıklama yapma isteği hissetmesi. Büyükanıt'ın dün Hürriyet Gazetesi'ne yaptığı değerlendirmelere, kulisler bu gözle bakarken, Genelkurmay Başkanlığı, Atatürk resminin kaldırıldığı yeni Kara Kuvvetleri brövesinin tekrar ele alınacağını açıkladı. Kulislerde bu da bröve nedeniyle yoğun eleştiri alan Org. Özkök'ün bir hamlesi olarak değerlendirildi. Bröveye Atatürk tekrar konularak Özkök'ün rahatlayacağı öne sürüldü. 
     
</TEXT>
</DOC>
