<DOC>
<DOCNO> 373733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sondun16.html </URL>
<DATE> 2005/08/29/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Time Türkiye ve İran'da uyuyan hücreler eyleme hazırlanıyor 
</HEADLINE>
<TEXT>

     Amerikan haber dergisi Time, ''terör örgütü El-Kaide'nin Irak'taki lideri Ebu Musab Zerkavi'nin Türkiye ve İran'da üslenen hücreleri aracılığıyla Avrupa'da büyük bir saldırı hazırlığı içinde olduğunu'' ileri sürdü. 
     Time dergisi, Avrupa istihbarat kaynaklarına dayandırdığı haberinde, ''Zerkavi'nin Avrupa'da büyük bir saldırı düzenlemek üzere çok iyi eğitilmiş militanlarla hazırlıkları gözden geçirmekte olduğunu'' yazdı. 
     İstihbarat raporlarının kaynağını belirtmeyen dergi, diğer bir El Kaide lideriyle de irtibat kurduğunu kaydettiği Zerkavi'nin ''Türkiye ve İran'da uykuda bulunan terör hücreleriyle'' iletişime geçtiğini ifade etti. 
     Time, ''Türkiye ve İran'daki terör hücrelerinin, Avrupa'da bulunan, ancak El Kaide ile daha önce hiçbir bağlantısı olmayan cihat gruplarıyla irtibata geçmiş olabileceğini'' de ileri sürdü. 
     Dergiye konuşan Fransız terör uzmanı Roland Jacquard, ''Avrupa'nın çeşitli yerlerindeki birbirinden bağımsız ve nispeten deneyimsiz grupların, Afganistan'da yetişmiş terör hücreleriyle birleşmesinden korkuluyor'' dedi. 
     Time'a göre, Avrupa kaynaklı istihbarat raporları, kısmen, mayısta Pakistan'da yakalanan El Kaide liderlerinden Ebu Farac El Libbi'nin Amerikalı yetkililer tarafından sorgulanmasıyla elde edilen bilgilere dayanıyor. Dergi, bu konuda Merkezi Haberalma Teşkilatı'nın CIA yorumdan kaçındığını belirtti. 
     Haberde, ''Avrupalı yetkililer, Zerkavi'nin El Libbi'ye gönderdiği bir mesajda, Ürdün, Türkiye, Suriye veya Lübnan'da kamplar kurulmasından bahsettiğini dile getiriyor'' denildi. 
     
</TEXT>
</DOC>
