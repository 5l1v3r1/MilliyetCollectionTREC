<DOC>
<DOCNO> 397166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/guncel/gun06.html </URL>
<DATE> 2005/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türk-Kürt öz kardeştir' 
</HEADLINE>
<TEXT>


Atatürk'ün ilk kez gün ışığına çıkan ve "Türk-Kürt öz kardeştir" ifadesinin bulunduğu 1919 tarihli mektubu 27 Kasım'da satışa sunulacak 

SERHAT OĞUZ İstanbul 

ATATÜRK'ün, Milli Mücadele döneminde Doğu'da yaşanan olayları kendisine aktaran Yüzbaşı Esad Bey'e cevaben yazdığı 1919 tarihli mektup ilginç ifadeler içeriyor. İlk kez gün ışığına çıkan ve Antik A.Ş. tarafından 27 Kasım'da düzenlenecek müzayedeyle satışa sunulacak mektubun zarfında, "Dersim Mutasarrıflığı vesatat-ı yeddiyesiyle Fikri Paşa biraderi Tahsin Beyzade Yüzbaşı Esad Bey'e" ibaresi yer alıyor. Mustafa Kemal'in, Sivas'tan gönderdiği mektubunda şu satırlar yer alıyor 

'Nefrete sezadır' 
"10 Teşrin-i evvel 1335 tarihli bir mektubunuz vasıl oldu. Vatanın geçirmekte olduğu şu tarihi hayat ve memat anında mukadderatı yekdiğerine tamamen merbut ve öz kardeş olan Türk ve Kürt arasına düşman parasıyla nifak sokmaya çalışan ve kendi din ve vatanı aleyhine uğraşan edani her türlü nefrete sezadır. Zat-ı alileri gibi kıymetli vatanperver zevatın himmet ve gayretleriyle bu gibilerin tesvilatına meydan bırakmayacağı şüphesizdir...." 
Antik AŞ Yönetim Kurulu Başkanı Turgay Artam, mektubun bir koleksiyonere ait olduğunu ve koleksiyonerin belgeyi Atatürk'e yakın bir kişiden temin ettiğini belirtti. 



</TEXT>
</DOC>
