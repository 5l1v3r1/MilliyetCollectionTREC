<DOC>
<DOCNO> 395794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sonsiy14.html </URL>
<DATE> 2005/11/17/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Yazıcıoğlu Başörtüsü, bireysel haklar çerçevesinde çözülmeli 
</HEADLINE>
<TEXT>

     Büyük Birlik Partisi Muhsin Yazıcıoğlu, ''Başörtüsü, din ve vicdan özgürlüğü bağlamında, bireysel haklar çerçevesinde çözüme kavuşturulmalıdır'' dedi. 
     Yazıcıoğlu, parti genel merkezinde düzenlendiği basın toplantısında, başörtüsü tartışmalarını lüzumsuz ve gereksiz bulduklarını ifade ederek, bu konuda iktidar ve anamuhalefet partisinin ''popülizm'' yaptığını, seçmenlerine selam gönderdiğini iddia etti. 
     Bu tartışmaların faturasını halkın, ''2. sınıf muamelesi gören mağdure çocukların'' ödediğini kaydeden Yazıcıoğlu, şöyle konuştu 
     ''Sayın Başbakan, millete ait değerleri koruyacak yasaları TBMM'den çıkarmak için seçilmiştir. Başörtüsü tartışmaları bırakılıp, demokratik devlet ilkesinin içi doldurulmalıdır. Başörtüsü, din ve vicdan özgürlüğü bağlamında, bireysel haklar çerçevesinde çözüme kavuşturulmalıdır. Bu konuda TBMM, iradesini ortaya koymalı, değiştirilmesi gereken yasa varsa değiştirmelidir. İktidar ve anamuhalefet partisi de gerginlik yaratmak yerine sorunu çözüme kavuşturmalıdır.'' Yazıcıoğlu, bu konuda sergilenen ''popülist'' yaklaşımların seçim sinyalleri verdiğini söyledi. 
     
     ''ŞEMDİNLİ OLAYLARI BAL GİBİ PROVAKASYONDUR'' 

     Yazıcıoğlu, Başbakan Recep Tayyip Erdoğan'ın, Danimarka Başbakanı Anders Fogg Rasmussen'le ortaklaşa yapacağı basın toplantısını, Roj TV muhabirlerinin de katılması nedeniyle iptal etmesini ''takdirle'' karşıladıklarını, ancak Başbakan Erdoğan'ın, daha önce aynı televizyonun muhabirlerinin de katıldığı bir toplantıda görüş bildirmesinin, son tavrına gölge düşürdüğünü belirtti. 
     ''Şemdinli'de yaşanan olaylar bal gibi provokasyondur'' diyen Yazıcıoğlu, bu olaylarla küresel güçlerin, İran ve Suriye'ye yönelik olası operasyonlarının altyapısının hazırlandığını öne sürdü. 
     Bu provokasyonlar nedeniyle güvenlik güçlerinin moralinin bozulmaması ve iç güvenlik harekatının zaafa uğratılmaması gerektiğini vurgulayan Yazıcıoğlu, terörle mücadele konusunda herkesin birlik ve beraberlik içinde olması gerektiğini sözlerine ekledi. 
     
</TEXT>
</DOC>
