<DOC>
<DOCNO> 354273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/yasam/yas08.html </URL>
<DATE> 2005/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilgisayar oyunu öldürdü 
</HEADLINE>
<TEXT>


CENK BAŞLAMIŞ Moskova 

Rusya'da bir ortaokul öğrencisi, bilgisayarda sürekli oyun oynamasının sonucu enfarktüs geçirerek hayatını kaybetti. Doktorlar, soyadı açıklanmayan 12 yaşındaki Sergey'in yaşadığı yoğun stres nedeniyle öldüğü sonucuna vardı. 

Bayılana kadar... 
Sergey, okulların tatile girmesinin ardından hemen hemen tüm vaktini oyun salonlarında geçirmeye başladı. Her gün 12 saatini bilgisayar başında geçiren Sergey, öldüğü gün fenalaşmasına karşın bile oyuna devam etti. Ancak bayılınca bilgisayar ekranından ayrılabilen Sergey, hastaneye kaldırıldı. 

Stres yüzünden 
İlk birkaç gün hafızasını kaybeden Sergey, yapay solunum cihazına bağlandıktan 3 gün sonra hayatını kaybetti. 
Doktor, bilgisayar oyununda canavarlara karşı mücadele ederken yaşadığı stresin Sergey'in beynine kan gitmesini engellediğini söyledi. 




</TEXT>
</DOC>
