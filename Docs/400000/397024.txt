<DOC>
<DOCNO> 397024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/soneko38.html </URL>
<DATE> 2005/11/22/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Nisan - Haziran döneminde 2.8 milyon kişi kredi kullandı... 
</HEADLINE>
<TEXT>

     Yılın ikinci çeyreğini kapsayan Nisan-Haziran döneminde 2 milyon 790 bin 663 kişi, 10 milyar 159 milyon YTL tutarında tüketici kredisi kullandı. 
     Tüketici kredisi kullandıran 36 adet bankanın bilgilerinden derlenen ve Türkiye Bankalar Birliği'nin web sitesinde yayınlanan verilere göre, Haziran 2005 itibariyle kullandırılan kredilerin toplam bakiyesi 19 milyar 8 milyon YTL, kredi kullanan kişi sayısı ise 5 milyon 220 bin 284 oldu. 
     Nisan-Haziran 2005 döneminde tüketici kredilerinin mal ve hizmet gruplarına göre dağılımında ihtiyaç kredileri, yüzde ile en büyük paya sahip bulunuyor. İhtiyaç kredilerini, yüzde 30 pay ile konut, yüzde 16 pay ile taşıt kredileri izledi. 
     İhtiyaç kredileri 2 milyon 625 bin 483 kişi tarafından 5 milyar 399 milyon YTL tutarında, taşıt kredileri 92 bin 408 kişi tarafından 1 milyar 676 milyon YTL tutarında, konut kredileri ise 72 bin 398 kişi tarafından 3 milyar 71 milyon YTL tutarında kullanıldı. 
     Kredilerde vade dağılımına göre en fazla tercih 19-24 ay vade dilimine oldu. Bu grubu 73 ay ve üstü vade dilimi takip etti. 
     Kanuni takipteki krediler Nisan-Haziran 2005 döneminde 27 milyon YTL'ye yükseldi. Bakiye miktarı 150.5 milyon YTL olan takipteki krediler, toplam tüketici kredilerinin yüzde 0.3'ünü oluşturdu. 
     Dönem içinde kanuni takibine geçilen kredilerin yüzde 45'ini taşıt, yüzde 14'ünü konut, yüzde 39'unu ihtiyaç, yüzde 3'ünü ise diğer krediler teşkil etti. 
     
</TEXT>
</DOC>
