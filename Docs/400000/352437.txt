<DOC>
<DOCNO> 352437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/spor/spo08.html </URL>
<DATE> 2005/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Çetiner resmen Timsah 
</HEADLINE>
<TEXT>


Bursaspor, Ümit Milli Takım'ı bırakan Raşit Çetiner'e 1 yılı opsiyonlu 2 senelik imza attırdı. Tecrübeli hoca, "Bu takım layık olduğu Süper Lig'e dönmeli" dedi 

NECMETTİN ÖZDEMİR DHA 


İkinci Lig A Kategorisi ekiplerinden Bursaspor'da Raşit Çetiner dönemi resmen başladı. Tüm planlarını Süper Lig'e yükselmek üzerine yapan Yeşil - Beyazlı yönetim, Ümit Milli Takım'daki görevini bırakan Çetiner'e 1 yılı opsiyonlu olmak üzere 2 senelik sözleşme imzalattı. Vakıfköy Orhan Özselek Tesisleri'ne yardımcıları Engin İpekoğlu ve Nevzat Dinçbudak ile gelen tecrübeli teknik adam, hedeflerinin Süper Lig olduğunu söyledi. Raşit Çetiner, "Hedefe ulaşmak için çok çalışmalıyız. Bu takım layık olduğu Süper Lig'e dönmelidir" dedi. 
Başkan Levent Kızıl ise Raşit Çetiner'e çok güvendiklerini belirterek, "Süper Lig yürüyüşünü başlattık. Pazartesi gününden itibaren transfere başlayacağız" diye konuştu. 



</TEXT>
</DOC>
