<DOC>
<DOCNO> 392079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/siyaset/asiy.html </URL>
<DATE> 2005/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hepsi yalan' 
</HEADLINE>
<TEXT>


Erdoğan, Prof. Teziç'in "Kadro mu, para mı veriliyor" sözlerine atıfta bulunarak, "Bugüne dek verilenin çok üstünde veriyoruz" diye konuştu 

Şakir Aydın - İstanbul 


Başbakan Recep Tayyip Erdoğan, bayramın ilk gününde rektörleri eleştirdi. Üsküdar Emniyet Mahallesi'ndeki evinden 06.00 sıralarında çıkan Erdoğan, Marmara İlahiyat Vakfı Camii'nde bayram namazını kıldıktan sonra cemaatle bayramlaştı. Caminin altındaki vakıf yemekhanesindeki kahvaltıda konuşan ve zaman zaman elini kürsüye vuran Erdoğan, "İlköğretim ve ortaöğretimde makas açığını daraltıyoruz. 3 yılda Türkiye'de açılan derslik sayısı 60 bini buldu. Bu, cumhuriyet tarihinde rekordur. İlköğretimdeki ücretsiz kitap uygulamasını ortaöğretim için de düşünüyoruz" dedi. 
Yüzüncü Yıl Üniversitesi Rektörü Prof. Dr. Yücel Aşkın'ın tutuklanmasının ardından yaşanan gelişmeleri "ideolojik" olarak nitelendiren Erdoğan, YÖK Başkanı Prof. Dr. Erdoğan Teziç'in "Kadro mu, para mı veriliyor" açıklamasına atıfta bulunarak, "Hepsi yalan. Bugüne kadar verilenin çok üstünde veriyoruz" dedi. 
Devlet, vakıf ve özel sektör koordinasyonuyla eğitimde başarı vaatleri olduğunu kaydeden Erdoğan, sözlerini şöyle sürdürdü 
"Bunu ilk ve ortaöğretimde başardık, ama yükseköğretime gelince oraya bir makas attılar. Nedir o makas Vakıf, devlet var, ama özel sektör yok. Niye özel sektör yok Yani bununla özel sektörü bu işin dışına çekebildiler mi Hayır. Ne oldu bu defa Muvazaa danışıklık oldu. Özel sektör yine işin içinde, ama muvazaayla. 

'Samimiyet olsa...' 
Bunu böyle yapacağına bırak, yükseköğretimde de bu aynen devam etsin. Hayır, dert başka. Eğer ideolojik yaklaşırsanız netice bu olur. Samimiyet olsun, bunların hiçbiri olmaz. Hepsi şöyle, el ele, gönül gönüle, 'Biz bu ülke için, millet için ve gençlerimiz için çalışıyoruz' anlayışıyla yaklaşılsa, bu ülkenin başbakanı hepsinin yanında, onların hizmetk rı olur. En ufak bir tereddüdüm yok. Asla hiçbir eğitim görevlisine karşı dayatma içinde olmayız." 

Teziç ne demişti 

YÖK Başkanı Prof. Dr. Erdoğan Teziç, yıllık 4500 genç öğretim elemanı alıp yetiştirmeleri gerektiği halde ödenek aktarılmaması nedeniyle sıkıntılar yaşadıklarını belirterek, "Eğitimde tasarruf olmaz. Sayın Maliye Bakanımız Kemal Unakıtan sempatik bir insan. Un akıtıyor ama para akıtmıyor" demişti. 


El öptürmedi 


Erdoğan, Başbakanlık Müsteşarı Prof. Dr. Ömer Dinçer, İstanbul Valisi Muammer Güler, Belediye Başkanı Kadir Topbaş ve diğer konuklarla bayramlaştı. Erdoğan, Üsküdar'daki evinde onlarca çocuk karşıladı. Aracından inip sıranın başına geçen Erdoğan, çocuklara elini öptürmedi, iki koruma 2'şer YTL harçlık dağıttı. Bazı çocuklar, Erdoğan'ın verdiği bayram harçlığını az buldu. 


</TEXT>
</DOC>
