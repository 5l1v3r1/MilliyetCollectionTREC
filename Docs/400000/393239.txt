<DOC>
<DOCNO> 393239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/guncel/gun02.html </URL>
<DATE> 2005/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Dinsel özgürlük geriledi 
</HEADLINE>
<TEXT>


YASEMİN ÇONGAR Washington 

ABD, Türkiye'de din özgürlüğünün genel olarak anayasa güvencesinde olduğunu, ancak devletin "Müslümanlar ve diğer din grupları üzerinde bazı sınırlamalar getirdiğini, kamu kuruluşlarında Müslümanların dinsel ifade hakkını kısıtladığını" bildirdi. 
ABD Dışişleri Bakanlığı'nın dün Kongre'ye gönderdiği, "Uluslararası Dinsel Özgürlük Raporu"nda, Türkiye'de dinsel özgürlüğe gösterilen saygının son bir yıl içinde gerileme kaydettiği vurgulanırken, gayrimüslimlere, dindar Müslümanlara ve Alevilere yönelik "ayrımcılık" iddiaları gündeme getirildi. 

'Misyonerlere baskı' 
Rapor, Türkiye'deki dinsel kısıtlamalar arasında "Diyanet İşleri Başkanlığı'nın Hıristiyan misyoner etkinliğine karşı kampanya başlatmasını" ve "üst düzey hükümet yetkililerin, misyonerleri tehdit gibi gösteren açıklamalarını" da saydı. Raporda, Türk medyasında Hıristiyanlık karşıtı yayınların arttığı, ayrıca Hıristiyanlara ve kiliselerine yönelik saldırılar gerçekleştiği belirtildi. 
Üniversitelerde ve devlet dairelerindeki İslami kıyafet yasağına da yer veren rapor, "Başörtüsü giyen kadınlar cezalandırılmakta ya da kamu sektöründe hemşirelik, öğretmenlik gibi işlerini kaybetmektedirler" diye yazdı. Rapor, Mazlum-Der'i kaynak göstererek, Türk Silahlı Kuvvetleri'nin bazı üyelerini namaz kıldıkları ya da eşlerinin başı örtülü olduğu için disiplin cezasına çarptırdığını belirtti. 

Heybeliada vurgusu 
Fener Rum Ortodoks Patrikhanesi'nden "Ekümenik" diye söz eden rapor, Heybeliada Ruhban Okulu'nun açılmamasını da gündeme getirdi. Raporda, Hitler'in "Kavgam" kitabının Türkiye'de "çok satanlar" arasına girdiği ve Türk toplumunda "anti-Hıristiyan ve anti-Semitik" eğilimlerin bulunduğu belirtildi. 



</TEXT>
</DOC>
