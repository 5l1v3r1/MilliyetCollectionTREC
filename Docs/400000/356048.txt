<DOC>
<DOCNO> 356048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/guncel/axgun01.html </URL>
<DATE> 2005/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Savcı, ağırlaştırılmış müebbet istedi 
</HEADLINE>
<TEXT>


15-20 Kasım saldırılarına karıştıkları iddiasıyla yargılanan sanıklardan 4'ü hakkında ağırlaştırılmış müebbet istendi. Savcı, birçok sanık için lehlerine olan eski TCK hükümlerine göre ceza talep etti 

Musa Kesler - İstanbul 

El Kaide'nin Türkiye yapılanmasında yer aldıkları ve İstanbul'da 15 ile 20 Kasım 2003 saldırılarına karıştıkları iddiasıyla yargılanan sanıklar için savcı, mütalaasını verdi. Örgütün ş ra üyesi ve üst düzey yöneticileri oldukları öne sürülen 4 sanık hakkında, bombalama eylemleriyle direkt bağlantıları olduğu gerekçesiyle ağırlaştırılmış müebbet, 36'sı hakkında çeşitli hapis cezaları istendi. 31 sanığın beraati talep edildi. Sanıkların birçoğu hakkında lehlerine olan eski TCK hükümlerine göre ceza talebinde bulunuldu. 
İstanbul 10. Ağır Ceza Mahkemesi'ndeki 71 sanıklı davaya 29 sanık getirildi. Esas hakkındaki görüşünü açıklayan Cumhuriyet Savcısı Zekeriya Öz, 57 sayfadan oluşan mütalaasını sundu. Sanıklardan Baki Yiğit'in görüntülü ses kaydı ile Harun İlhan'ın yazılı ve sözlü savunmaları göz önüne alındığında, "eylemlerin anayasal düzeni cebren değiştirmeye yönelik olduğunun anlaşıldığı" kaydedildi. 

Patlayıcıları imal etti 
Sanıklardan Fevzi Yitiz'in, patlayıcıları imal ederek kamyonlara yerleştirdiği ve intihar saldırılarının gerçekleşmesinde rol aldığı gerekçesiyle, lehine olan eski TCK'nın 146. maddesinin 1. fıkrası uyarınca, müebbet ağır hapsi istendi. Örgütün Türkiye yapılanmasında yer aldığı kaydedilen Adnan Ersöz'ün Afganistan'da eğitim alıp, sorumlu düzeyde görev yaptığı anlatıldı. Ersöz, Yusuf Polat ve eylemlerin planlanmasında aktif rol aldığı öne sürülen Harun İlhan'ın da aynı madde ve suçtan müebbet ağır hapis cezasına çarptırılmaları istendi. 
Konya örgütlenmesinin sorumlusu olduğu öne sürülen Seyit Ertul ile Usame Bin Ladin'le yapılan görüşmede Türkiye'deki eylem kararında yer alan Baki Yiğit'in, "örgüt yöneticiliği" suçundan 15 ile 22.5 yıl arasında ağır hapis cezasına çarptırılması talep edildi. Aralarında örgüt yöneticilerinin eşleri Mediha Yıldırım ve Cemile Akdaş'ın da bulunduğu 18 sanığın "yardım ve yataklık etmekten" 4.5 ile 7.5 yıl arasında ağır hapis cezasına çarptırılması öngörüldü. İki sanığın da Topluma Kazandırma Yasası'ndan faydalandırılarak tahliyesi istendi. 

Afganistan'da kamp 
Mütalaada, örgütün dünyadaki tüm Müslümanlarla silahlı mücadele yöntemini kullanarak şer'i hükümlerle yönetilen bir devlet kurmak istediği de kaydedildi. Örgüt mensuplarının Afganistan, Sudan, Yemen ve Pakistan gibi ülkelerde barınma ve kamp imk nlarına sahip olduğu anlatıldı. Amaçlarının, dini hükümlerle yönetilen devlet kurmak olduğu kaydedildi. Örgüte, Cemaat-i İslamiye, Özbekistan İslami Hareketi, El Cihat, Hamas, İslami Cihat ve Ulusal İslam Cephesi gibi örgütlerin destek verdiği belirtildi. 
Farklı isimlerdeki ticari şirketler, gönüllü yardımlar, bazı radikal dinci bağış organizasyonları ile Ladin'in şahsi servetinin örgütün mali kaynakları olduğu ifade edildi. Sanık Harun İlhan ara karar sırasında inancı gereği mahkemeyi tanımadığını belirterek, ayağa kalkmadı. Yoğunluk nedeniyle bazı avukatlar cüppe bulamayınca, cüppe temin edene kadar duruşmaya kabul edilmediler. Mahkeme heyeti, tahliye taleplerini reddederek, duruşmayı sanıkların esas hakkındaki savunmalarını hazırlamaları için erteledi. 

Avukata suç duyurusu 

Cumhuriyet Savcısı Zekeriya Öz, sanık avukatı Osman Karahan hakkında, "mahkemeye saygısızlık" yaptığını belirterek suç duyurusunda bulunulmasını istedi. Öz, Karahan'ın, "Yahudi ve İsrail vatandaşlarının öldürülmesinin hakmış, El Kaide'nin eylemlerinin normal bir durummuş gibi" beyanlarda bulunduğunu da ifade etti. 


</TEXT>
</DOC>
