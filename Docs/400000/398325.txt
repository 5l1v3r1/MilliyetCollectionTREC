<DOC>
<DOCNO> 398325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/spor/spo01.html </URL>
<DATE> 2005/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızıl maske 
</HEADLINE>
<TEXT>


Gaziantep karşısında geçen hafta kırmızı kart görmek için uğraşan Ailton, dün amacına ulaştı. Sambacı'nın, ayrılmak için sorun yarattığı ileri sürüldü 


Almanya'dan aldığı transfer teklifinden dolayı ayrılmak istediği öne sürülen Ailton, "Problem adam" olabilmek için elinden geleni yapıyor 
Geçen hafta Gaziantepspor karşısında da rakibine bilinçli fauller yapan Brezilyalı oyuncunun bu hareketlerini görmeyen hakem eleştirilmişti. O maçta kurtulan Ailton, dün amacına ulaştı. Cem ile topsuz alanda yaptığı bir mücadele sırasında, Sivassporlu oyuncunun kasığına iki kez basan Sambacı, 24 dakika sahada kalabildi. 

3 maç ceza bekleniyor 
Rakibi yaralayıcı, kasıtlı hareketten direkt kırmızı kart gören Brezilyalı futbolcunun, üç maç ceza alabileceği ifade edildi. Küfürden dolayı atıldığı öğrenilen Koray'ın cezası da iki maçtan aşağı olmayacak. 
Maç sonrasında Beşiktaş, zorunlu rötar yaşadı. Doping kontrolü için belirlenen Tümer, bir türlü idrarını yapamayınca, takım bir saatten fazla bu oyuncuyu bekledi. 
Öte yandan Beşiktaş'ın Genel Müdür yardımcılarından Murat Tokel, kulüpteki görevinden dün istifa etti. 
Sivasspor Teknik Direktörü Werner Lorant, Beşiktaş karşısında harakiri yaptıklarını söyleyip, "Önemli olan maçın 20 değil 90 dakika olduğunu bilmemiz. Takımı fazla havaya sokmamak gerekirdi" diye konuştu. 
Bu arada Sivas'ın golcüsü Anderson'a Fransa Ligi'nden 4 takımın transfer teklifi yaptığı belirtildi. 

Büyük buluşma 

Beşiktaş'ta, muhalefet liderleri Fikret Orman, Affan Keçeci ve Erol Kaynar dün, Divan Başkanı Şeref Nasır ile bir araya geldi. 10 gün önce toplanan ve kulübün durumunu görüşen üç lider, dün de 6 saat süren bir toplantı gerçekleştirdi. Toplantıda, Başkan Yıldırım Demirören'in 2007'ye kadar görevlerini sürdürmesi de benimsendi. Görüşmede, borcun 65 milyon doların üzerinde olduğu ileri sürüldü. Liderler, hastane anlaşmasından gelecek çeklerin kullanılmaması gerektiğini ifade etti. 


</TEXT>
</DOC>
