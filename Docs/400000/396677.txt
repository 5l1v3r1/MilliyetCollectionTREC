<DOC>
<DOCNO> 396677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sondun28.html </URL>
<DATE> 2005/11/21/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
AB'den Bosna Hersek'e yeşil ışık 
</HEADLINE>
<TEXT>

     AB üyesi ülkelerin dışişleri bakanlarını bir araya getiren ve karar organı olan Genel İşler Konseyi, Brüksel'de aylık olağan toplantısında yürütme organı AB Komisyonu'na Bosna Hersek ile AB arasında istikrar ve işbirliği anlaşması oluşturulması için müzakerelere en kısa zamanda başlaması talimatı verdi. 
     Bosna'daki olumlu gelişmelerden duyduğu memnuniyeti yansıtan AB Konseyi, Bosna Hersek ile AB arasında ilk resmi anlaşmanın yapılmasını sağlayacak bu adımın ''tarihi önemi'' üzerinde durdu. 
     Bosna Hersek'in ''AB ile yakınlaşma sürecinin'' bu ülkede yapılacak reformlara ve Kopenhag kriterlerine uyum için atılacak adımlara bağlı gelişeceğini belirten AB Konseyi, yasal ve idari reformlar ile polis reformlarına verdiği öncelik üzerinde durdu. 
     ''Bosna Hersek'in kendisini AB ile bütünleştirecek yola ciddi bir şekilde girdiğini'' belirten ve destek sözü veren Konsey, Bosna Hersek'in, eski Yugoslavya için Lahey'de kurulan uluslararası savaş suçları mahkemesiyle işbirliği yapması çağrısını da tekrarladı. 
     
</TEXT>
</DOC>
