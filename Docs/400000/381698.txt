<DOC>
<DOCNO> 381698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sontur41.html </URL>
<DATE> 2005/09/26/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Boğulan yüzücünün antrenörü Oğlum gibiydi, ömrümün 10 yılı gitti 
</HEADLINE>
<TEXT>

     Adıyaman’ın Kahta İlçesi’ndeki GAP Spor Şenlikleri çerçevesinde, Atatürk Baraj Gölü’nde yapılan triatlon müsabakaları sırasında boğulan Ali Esmer’in antrenörü Abdullah Yılmaz, "Antrenör ve sporcu ilişkisinden çok baba-oğul ilişkimiz vardı. Benim can damarımdı, son 10 günde ömrümün 10 yılı gitti" dedi. 
     Yılmaz, Tokat Devlet Hastanesi bahçesinde yaptığı basın açıklamasında, sporcusu Ali Esmer’in ölümüyle ilgili soruşturmanın devam ettiğini belirtti. Yılmaz, şunları kaydetti 
     "Sporcumuzun ailesi, bu hafta içinde 500 bin YTL’lik maddi ve manevi tazminat davası açacak. Diğer soruşturmalar zaten Başbakanlık bünyesinde devam ediyor. Oradaki aksaklıklar ve eksiklikler araştırılıyor, suçlular bulunacak. Ali Esmer, elimizdeki ekol bir sporcuydu. Sporcumu, 8 yıl önce ortaokul birinci sınıftan aldım. 
     Üniversite ikinci sınıfa kadar manevi ve maddi anlamda destek verdik. 
     Antrenör sporcu ilişkisinden çok baba-oğul ilişkimiz vardı. Benim can damarımdı, son 10 günde ömrümün 10 yılı gitti." Boğulan sporcular Ali Esmer ve Menderes Çoban’ın kurtarılması için çaba gösterilmediğini savunan Yılmaz, sözlerini şöyle tamamladı 
     "Sporcularımız insanların gözü önünde boğuldu. Ben hastanede çalışıyorum. Hastane aciline gelen, kalp krizi geçirmiş ve ölmüş bir hastaya bile hasta yakınları ’müdahale edilmedi’ demesin diye doktorlar hemen kalp grafisi çekiyor, gerekirse masaj yapıyor. Ama orada bu da olmadı, 7 saat sonra sporcunun cesedi bulundu. Cankurtaran olmadığı gibi, dalgıçlar olay yerine 1 saat sonra gelebildi." Adıyaman’ın Kahta İlçesi’nde 11 Eylül’de yapılan triatlon müsabakalarında, Ali Esmer ile Menderes Çoban, Atatürk Barajı’nda boğulmuştu. Sporcuların cesetleri, kurtarma ekiplerinin uzun süren çalışması sonucu sudan çıkarılmıştı. 
     
</TEXT>
</DOC>
