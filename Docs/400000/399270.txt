<DOC>
<DOCNO> 399270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/soneko18.html </URL>
<DATE> 2005/11/30/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
FT Vergi indirimleri yabancı sermayeyi çekmeyi amaçlıyor 
</HEADLINE>
<TEXT>

     Türk hükümetince kurumlar vergisinde yapılan indirimler, yurt dışında da yankı buldu. Financial Times gazetesi, "Türkiye, yabancı yatırımcıları çekmek için vergi oranları indirdi" yorumunu yaptı. 
     Financial Times, Başbakan Recep Tayyip Erdoğan’ın kurumlar vergisinde açıkladığı indirimleri değerlendirirken "Türkiye, yabancı yatırımcıları çekmek için vergi oranlarını indirdi" diye yazdı. Gazete, bu indirimlerin Türkiye’ye yatırımlar konusunda AB’nin yeni üyeleri ile rekabet etme olanağını sağlamayı amaçladığını kaydetti. 
     Yapılan indirimlerin beklenenden çok daha büyük olduğunu belirten gazete, Türkiye’nin yabancı sermaye konusunda uzun bir süre kararsız kaldığını savundu. Bu yıl iki büyük kamu şirketinin satıldığına, bunlardan birinin askerlerce kontrol edildiğine işaret eden gazete, "Ancak şimdi iş yaratma gereği, yüzde 14 civarında olan işsizlik oranı sorununu ele alması için hükümet üzerinde baskı oluşturuyor" yorumunu yaptı. 
     Financial Times, Türkiye’deki oldukça yüksek kurumlar vergisi oranlarının uzun bir süreden beri Türk şirketlerinin şikayet konusu olduğunu belirterek Dünya Bankası’nca gerçekleştirilen bir ankete katılan Türk şirketlerinin büyümelerinde en büyük sınırlayıcı faktör olarak vergi yükünü gösterdiklerine dikkat çekti. 
     
     KAYITDIŞI EKONOMİ 
     IMF’nin de daha çok kişi ve kurumun vergi ödemeye başlaması için Türk hükümetini vergi oranlarını indirmeye özendirdiğini kaydeden gazete, Türkiye’deki kayıt dışı ekonominin büyüklüğüne işaret ederken Başbakan Erdoğan’ın şirketlerin yüzde 40’ının vergi ödemediğini söylediğini belirtti. 
     Türkiye’nin bu yıl bankacılık ve haberleşme gibi sektörlere 5 milyar dolarlık doğrudan yabancı sermayeyi çektiğini, bunun son 10 yılın toplamına eşit olduğunu belirten İngiliz gazetesine konuşan YASED Genel Sekreteri Mustafa Alper de, "Bunu uzun bir süreden beri bekliyorduk ve bizi Türkiye’nin gerçek rakipleri olan AB devletleri ile rekabet etmeye yardımcı olacak" dedi. 
     Financial Times, Erdoğan’ın açıklamasının ardından borsanın yüzde 2 dolayında yükseldiğini belirtirken vergi indirimlerinin Türkiye’nin kronik vergi kaçakçılığı sorununa hemen son vermeyeceği görüşlerine de yer verdi. 
     
</TEXT>
</DOC>
