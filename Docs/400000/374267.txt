<DOC>
<DOCNO> 374267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/siyaset/siy05.html </URL>
<DATE> 2005/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit'e kiralık otomobil 
</HEADLINE>
<TEXT>


Makam otomobili sürekli arızalanan Ecevit'e eylül ayı içerisinde yenisi verilecek 

ELÇİN ERGÜN Ankara 


Başbakanlık, yeni makam otomobili bekleyen eski Başbakan Bülent Ecevit'e de kiralık araç gönderecek. 
Başbakanlık'ın kendisine verdiği makam otomobili sürekli arızalandığı için DSP'ye ait minibüsü kullanmaya başlayan Ecevit'e eylül ayı içerisinde yeni aracının gönderileceği öğrenildi. Ecevit'in yeni makam arabasının Başbakanlık'ın özel sektörden kiralayacağı 80 araç arasından seçileceği kaydedildi. 
Devlet Büyüklerini Koruma Yönetmeliği'ne göre, eski başbakanlara tahsis edilecek araçların zırhlı olma "gerekliliği" bulunuyor. Ecevit'e tahsis edilecek kiralık aracın zırhlı olup olmayacağı yönünde net bir kararın olmadığı vurgulandı. 
Ecevit, kendisine tahsis edilen Mercedes marka aracın sık sık arızalanması üzerine aracın değiştirilmesi için Başbakanlık'a başvurmuştu. Ecevit, başvurusunda, aracın Mercedes marka olmayabileceğini de kaydetmişti. Ecevit'e 3 ay süresince olumlu ya da olumsuz yanıt verilmemişti. 
Konunun kamuoyuna yansımasının ardından Erdoğan'ın talimatıyla Ecevit'e yeni bir makam aracının gönderilmesine karar verilmişti. 




</TEXT>
</DOC>
