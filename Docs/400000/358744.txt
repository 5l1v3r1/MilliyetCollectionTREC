<DOC>
<DOCNO> 358744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sontur28.html </URL>
<DATE> 2005/07/06/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Sazcı’ PKK’lıya, 9 yıl hapis 
</HEADLINE>
<TEXT>

     Cem BAKIRCI ERZURUM, DHA 

      TERÖR örgütü PKK'ya katılan ve 10 yıl dağlarda kaldıktan sonra Topluma Kazandırma Yasası’ndan yararlanmak için teslim olan 31 yaşındaki Neşe Deniz 9 yıl hapis cezasına çarptırıldı. 
     Erzurum İkinci Ağır Ceza Mahkemesi’nde ömür boyu hapis istemiyle yargılanan Neşe Deniz, silahlı eylemlerle hiçbir ilgisinin bulunmadığını iddia etti. Iğdır’ın Alican Köyü nüfusuna kayıtlı olan Sozdar’ kod adlı Neşe Deniz, örgütten kaçıp Dilucu Sınır Kapısı’nda 22 Aralık 2004 tarihinde güvenlik güçlerine teslim olduktan sonra tutuklanmıştı. 
     Lise mezunu olduğunu ve Almanca bildiğini söyleyen Neşe Deniz, Ben sadece yabancılar geldiğinde tercümanlık yapıyordum. Benim kamplardaki görevim, saz çalarak arkadaşlara moral vermekti. Ancak örgütte geçen günlerimden şimdi pişmanlık ve üzüntü duyuyorum'' dedi. 
     İçişleri Bakanlığı’nın örgütte bulunduğu dönemde herhangi bir eyleme katılmadığı gerekçesiyle Topluma Kazandırma Yasası’ndan yararlanmasını uygun gördüğü Neşe Deniz, bu nedenle mahkeme tarafından 9 yıl hapis cezasına mahkum edildi. 
     
</TEXT>
</DOC>
