<DOC>
<DOCNO> 354776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sonsiy06.html </URL>
<DATE> 2005/06/23/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Çiçek'ten Fehriye yorumu Terörün arkasında siyasi himayeler var 
</HEADLINE>
<TEXT>

     Adalet Bakanı Cemil Çiçek, Fehriye Erdal’ın Belçika’da Sabancı suikastiyle ilgili yargılanamaması kararını değerlendirirken, "Terörün arkasında çoğu zaman siyasi iradeler bulunuyor" dedi. 
     Çiçek, TBMM’de gazetecilerin Fehriye Erdal ile ilgili sorusunu yanıtlarken, bu kişinin daha önce Türkiye’ye iadesini istediklerini, ancak Türkiye’de idam cezası olduğu için iadenin yapılmadığını söyledi. Çiçek, Türkiye’de idam kaldırıldıktan sonra kendi hükümetinin ve daha önceki hükümetlerin Erdal’ı tekrar istediklerini bu kez de kendilerinin yargılayacaklarını söylediklerini belirtti. 
     "Biz ümit ettik ki bu kişi yargılanacak ama dünkü karara bakarsak yargılanmmasının imkanı yok" diyen Çiçek, bu davanın başka bir mahkemede incelenebileceğini, oradan çıkacak karara göre Türkiye’nin Fehrie Erdal’ın iadesini tekrar isteyebileceğini açıkladı. Çiçek, bunun Türkiye’nin uluslar arası sözleşmelerden doğan hakkı olduğunu vurguladı. 
     Çiçek, Türkiye’nin terör konusunda diğer Avrupa ve bütün dünya ülkelerine çağrıda bulunduğunu ve işbirliği yapmalarını istediğini, ancak bu ülkelerin Türkiye’de "üzücü olaylar" olduğunda taziye mesajları göndermekteki hızlarını işbirliklerinde göstermediklerini söyledi. Çiçek, uluslar arası toplantılarda da konuyu sık sık gündeme getirdiklerini belirterek, "Uluslar arası mekanizma işlemiyor. Terörün tüm insanlar için nasıl bir bela olduğu söyleniyor, ancak teröristlerin yargılanmasında bile bir işbirliği gerçekleştirilemiyor. Terörün arkasında da çoğu zaman siyasi himayeler bulunuyor" diye konuştu. 
     
</TEXT>
</DOC>
