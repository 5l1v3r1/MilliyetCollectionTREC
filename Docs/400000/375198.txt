<DOC>
<DOCNO> 375198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sontur53.html </URL>
<DATE> 2005/09/02/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Tokat'ta şarbon 23 hayvan telef oldu, 1 köy karantinaya alındı 
</HEADLINE>
<TEXT>

     Tokat'ın Reşadiye İlçesi'ndeki bir köyde 3 büyükbaş, 20 küçükbaş hayvan telef oldu. Ölen hayvanlardan birinde şarbon hastalığı çıkması üzerine köyün karantina altına alındığı bildirildi. 
     Reşadiye Kaymakamlığı'ndan yapılan açıklamada, ilçeye bağlı Çayırpınar Köyü'nde 3 büyükbaş, 20 küçükbaş hayvanın bilinmeyen nedenlerle bir süre önce ölmesi üzerine köyde inceleme başlatıldı. 
     Ölen büyükbaş hayvanlardan birinin Samsun Veteriner Kontrol Araştırma Enstitüsü'ne gönderildiği, burada yapılan incelemelerde, hayvanda şarbon hastalığına rastlandığı belirtildi. 
     Bunun üzerine fenni ve idari tedbirler kapsamında köyün karantina altına alındığı, köyde ve ilçede Hayvan Sağlığı Zabıtası Komisyonu oluşturulduğu kaydedildi. 
     Köydeki 720 küçükbaş, 234 büyükbaş hayvan ile bazı çevre köylerdeki hayvanların aşılandığının belirtildiği açıklamada, yeteri kadar aşı temin edildiği, çevre köylerde de isteğe bağlı olarak aşılama yapıldığı vurgulandı. 
     Açıklamada, hastalık çıkış noktalarının kontrol altına alındığı ve bu hastalığın, Çayırpınar Köyü dışında tespit edilmediği de kaydedildi. 
     Reşadiye Sağlık Grup Başkanlığı, Reşadiye Devlet Hastanesi ve Tokat Devlet Hastanesi'nden enfeksiyon ve dahiliye uzmanı getirilerek köyde yaşayanların sağlık kontrolünden geçirildiği belirtilen açıklamada, insan sağlığı yönünden gerekli tedbirlerin alındığı bildirildi. 
     Şu ana kadar olayla ilgili bir hastanın Tokat Devlet Hastanesi'nde enfeksiyon tedavisi gördüğü, bunun dışında tespit edilmiş bir vaka olmadığı bildirildi. 
     Ancak şüpheli hayvanla teması olanlara, kasaplara ve bu etlerden yiyenlere önleyici amaçlı antibiyotik tedavisine başlandığı, gerekli eğitim çalışmalarının yapıldığı açıklandı. 
     AA muhabirinin görüştüğü Reşadiye Kaymakamı Ferhat Kurtoğlu ise hastalığın daha önce şehir merkezi ve ilçelerinde görülmediğine dikkati çekerek, ''Bu hastalığın, dışarıdan gelen hayvanlardan gerçekleştiğini sanıyoruz'' dedi. 
     
</TEXT>
</DOC>
