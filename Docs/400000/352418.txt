<DOC>
<DOCNO> 352418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/siyaset/siy05.html </URL>
<DATE> 2005/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Verdiğimiz sözleri tutmalıyız 
</HEADLINE>
<TEXT>


GÜVEN ÖZALP Brüksel 


Tarihinin en zorlu zirvelerinden birine hazırlanan Avrupa Birliği'nden Türkiye mesajı geldi. AB Komisyonu Başkanı Jose Manuel Barroso, Türkiye'ye yönelik yaklaşımda bir değişiklik öngörmediklerini belirterek, "Verdiğimiz sözleri tutmalıyız" dedi. Uluslararası ilişkilerde verilen sözlerin tutulmasının önemine değinen Barroso, Türkiye'nin olası üyeliğine yönelik olarak, "Bugüne kadar alınan kararları ve verdiğimiz sözleri değiştirmeyeceğiz" ifadelerini kullandı. 
AB içinde birliğin gelecekteki sınırları, yeni üyeleri içine alma kapasitesi ve kültür konusunda tartışma yaşandığını söyleyen Barroso, "Bundan önce Kopenhag kriterlerini yerine getiren her ülkenin üye olabileceği yönünde bir görüş vardı. Ancak geçen yıl alınan karar çerçevesinde ilk kez yeni üyelerin alınma kapasitesi de gündeme getirildi. Gelecekte bu unsur da dikkate alınacak" diye konuştu. 
Barroso, bu unsura karşın tutumlarında bir değişiklik olmayacağını belirtirken, "Komisyon, Türkiye konusundaki yaklaşımını değiştirmeyecektir. Yeni bir öneri getirilmesi ya da anlaşmaların gözden geçirilmesi söz konusu değil" dedi. 

Gül katılmayacak 
Avrupa Anayasası ve bütçe konusundaki derin görüş ayrılıklarının devam etmesi ve bu bağlamda bugün başlayacak zirvenin uzama riskinin bulunması nedeniyle aday ülkelere yönelik bilgilendirme toplantısının zamanı belli olmamakla birlikte yapılacağı ve büyükelçiler düzeyinde olacağı kaydedildi. Bu karar doğrultusunda, toplantıda Türkiye'yi temsil etmesi öngörülen Dışişleri Bakanı Gül'ün Brüksel ziyareti de iptal edildi. 
Devlet Bakanı ve Başmüzakereci Ali Babacan ise Brüksel'e geliyor. Babacan, bugün AB Komisyonu Başkan Yardımcısı Margot Wallström, yarın da genişlemeden sorumlu üye Olli Rehn'le bir araya gelecek. 


</TEXT>
</DOC>
