<DOC>
<DOCNO> 376802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sonspo31.html </URL>
<DATE> 2005/09/08/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Real Madrid bir tranasfer rekoru daha kırdı 
</HEADLINE>
<TEXT>

     Avrupa ve Dünya futbolunun en büyük kulüpleri arasında gösterilen Real Madrid, transfer rekorları kırmaya devam ediyor. 
     Her yıl 1-2 pahalı transfere imza atan Real Madrid Kulübü, transfer sezonunun son gününde anlaşmaya vardığı, bugün de sağlık kontrollerinden geçirerek transferini tamamladığı Sergio Ramos ile kendi adına yeni bir rekoru kırdı. 
     Sevilla'dan 33,5 milyon ABD Doları'na transfer edilen 19 yaşındaki defans oyuncusu Ramos, Madrid ekibine şimdiye kadar transfer olan en pahalı savunma oyuncusu unvanını elde etti. 
     Ramos ile 8 yıllık sözleşme imzalayan Real Madrid, bu yıl İngiltere Premier Ligi takımlarından Chelsea'ye katılan Shaun Wright-Phillips ve Michael Essien'in ardından Avrupa'nın en pahalı transferini de gerçekleştirmiş oldu. 
     Geçen yıl 18 yaşında İspanya Milli Takımı'nın formasını giyerek İspanya tarihinin en genç milli futbolcusu olmayı başaran Ramos, Real Madrid'in rekor ücretlerle takıma dahil ettiği Zinedine Zidane, Luis Figo, Ronaldo, David Beckham ve Nicolas Anelka'nın ardından kulüp tarihinin de en pahalıları listesine girdi. 
     31 milyon dolara İngiliz Michael Owen'ı Newcastle United'e veren Madrid ekibi, transfer sezonunda aldığı Brezilyalı Robinho ve Julio Baptista'nın yanı sıra Uruguaylı Pablo Garcia ve Carlos Diogo'ya toplam 105.6 milyon dolar para harcadı. 
     
</TEXT>
</DOC>
