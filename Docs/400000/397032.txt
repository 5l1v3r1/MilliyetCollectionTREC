<DOC>
<DOCNO> 397032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sonsiy01.html </URL>
<DATE> 2005/11/22/ </DATE>
<TIME> 02.30 </TIME>
<AUTHOR>  </AUTHOR>
<HEADLINE>
Atilla Koç "Ben hayatımda hiç renksiz ve iddiasız olmadım" 
</HEADLINE>
<TEXT>

     Kültür ve Turizm Bakanlığı ile bağlı kuruluşlarının 2006 bütçesi, TBMM Plan ve Bütçe Komisyonu'nda kabul edildi. 
     Kültür ve Turizm Bakanı Atilla Koç, milletvekillerinin, bakanlığının bütçesi üzerindeki soru ve eleştirilerini yanıtlarken, CHP Uşak Milletvekili Osman Coşkunoğlu'nun ''renksiz ve iddiasız bütçe'' eleştirisini, ''Ben hayatımda hiç renksiz ve iddiasız olmadım'' diyerek cevapladı. 
     Kendisinin ''hata yapmaz'' olmadığını ifade eden Koç, ''Ben de hatalar yapmış olabilirim'' dedi. 
     Mustafa Kemal Atatürk'ün ''Cumhuriyet'in temeli kültürdür'' sözünü hatırlatan Koç, kültür ve medeniyet kavramlarının çok değişik şekillerde tanımlandığını söyledi. 
     Bakan Koç, Türkiye'nin 200 yılda ''Batılılaşma, çağdaşlaşma ve medeniyet'' gibi kelimelerle bir yerlere geldiğini anlatarak, 2000'li yıllarda kendi kültürüne güvenen, Batı'ya açılan, Türkçe yazan ve düşünen insanları desteklediklerini belirtti. 
     
     KÜLTÜR MERKEZLERİ 
     Atilla Koç, 1990'dan sonra yapımına hız verilen kültür merkezlerinin, iktidara gelen hükümetler tarafından istismar edildiğini ifade ederek, ''300 nüfuslu yere 6 bin metrekare kültür merkezi yapılmış. Erzurum'da yok ama Erzincan'a 14 bin metrekare kültür merkezi yapılmış'' diye konuştu. 
     Bazı eski bakanların, annelerinin ve babalarının doğduğu ilçelere kültür merkezleri yaptırdığını iddia eden Koç, yapımı tamamlanamayan bu merkezleri, belediyelere veya Milli Eğitim Bakanlığı'na devredeceğini açıkladı. Koç, amacının 81 ile kültür merkezi açmak ve bu merkezleri dolu dolu çalıştırmak olduğunu söyledi. 
     
     MÜZECİLİK 
     Koç, müzeciliğin Türkiye'de pek sevilmediğini, bu yüzden de pek önemsenmediğini savunarak, müzecilikte yeni bir anlayışa gittiklerini ve İtalya'yı örnek aldıklarını söyledi. Göreve geldiğinde pek çok müzenin kapalı olduğunu gördüğünü kaydeden Koç, bu müzelerin hepsini açacağını söyledi. Koç, ''İstanbul'da Asar-ı Atika Müzesi var, 15 yıldır kapalı, kimsenin haberi yok. Oysa açılması için 1 trilyon lira yeterli'' diye konuştu. 
     Türkiye'de müzelerin toplama eserlerle oluşturulduğunu, bazı eserlerin ise yurtdışına kaçırıldığını belirten Koç, bu konuda alternatif bir düşünce geliştirilmesi gerektiğini ifade etti. 
     Yurtdışındaki bazı eserlerin değerinin 4-5 milyon dolar olmasına karşın, Türkiye'ye getirilmesi için avukatların 19 milyon dolar harcadıklarını belirten Koç, yurtdışına kaçırılan eserlerin birebir kopyasını yapıp, altına da ''ülkemizden kaçırılan bu eserin aslı şuradadır...'' yazarak sergilenmesini sağlayacaklarını ifade etti. 
     Bakan Koç, Türkiye'nin petrolü olmadığını, ancak 2 bin 600 tarihi ve ören yeri bulunduğunu hatırlatarak, ''Üstelik bunlar barışa hizmet ediyor. Petrol gibi savaşa değil'' dedi. 
     Kazılar için ayrılan kaynağı da artırdığını ve kazı başına 100 milyar lira ödenek ayırdığını bildiren Koç, kazı sonrası çıkarılan eserlerin restorasyonu ve bakımının da önemli olduğunu hatırlattı. 
     Koç, Devlet Tiyatroları Genel Müdürü'nün değiştirilmesiyle ilgili soruları yanıtlarken de Mine Acar'ın atanmasına ilişkin kararnamenin, Danıştay'ın kararını açıklamasından sonra Çankaya Köşkü'ne gönderilebileceğini söyledi. 
     Bakanlığında gerçekleştirdiği 100 atamadan 78'inin de mahkeme kararını yerine getirdiğini ifade eden Koç, Kültür ve Turizm Bakanı olarak Türkiye'nin potansiyelini artırmak için elinden geleni yaptığını anlattı. 
     Atilla Koç, 90 özel tiyatroya gelecek yıl 1 trilyon 650 milyar lira yardımda bulunacaklarını söyledi. 
     
     YABANCI DİLE ÇEVRİLEN TÜRK ROMANLARI 
     Gençlik yıllarından beri Nobel kazanan eserleri okuduğunu ifade eden Koç, neden Türk eserlerinin yabancı dillere çevrilmediğini ve kendi kendine ''Bu eserlerin Türk eserlerinden ne farkı var '' sorusunu yönelttiğini ifade etti. Bu yüzden Türk eserlerinin Batı dillerine çevrilmesi için bir çalışma başlattığını bildiren Bakan Koç, bu yıl çeviriler için 500 milyar lira harcadıklarını, gelecek yıl bu rakamın 1 trilyon liraya çıkarılacağını bildirdi. 
     
     PERİHAN MAĞDEN'İN ROMANI 
     AK Parti Samsun Milletvekili Musa Uzunkaya'nın ''Bu konuda bakanlığınıza yöneltilen eleştiriler var. Sınırlı eserlerin çevrildiği söyleniyor'' şeklindeki sözleri üzerine Koç, ''Ben, Perihan Mağden'in romanını sıkılarak okudum ama 3 ülkenin yayınevi buna talip oldu, ben de verdim parayı'' diye konuştu. 
     AK Parti'li Uzunkaya'nın eleştirisini sürdürmesi üzerine Bakan Koç, ''Ağabey, ben A şahsı, B şahsı diye ayırmıyorum. Yayınevlerinin istedikleri eserleri destekliyorum. Ali Bulaç'ın eseri de Hırvatçaya çevrildi, onu da rahatlıkla destekledim'' dedi. 
     
     ''SOL KOLUM KIRIK, O YANA BAKAMIYORUM...'' 
     Bakan Koç, ''Ağabey'' sözcüğünü kullandığı için özür dileyerek, ''serde efelik var ya...'' diye espri yaptı. 
     AK Parti'li Uzunkaya'nın, ''Hep muhalefete bakarak konuşuyorsunuz'' sözlerine de Bakan Koç, ''Sol kılım kırık, o yana bakamıyorum'' karşılığını verdi. 
     CHP'li Berhan Şimşek'in laf atması üzerine de Bakan Koç, ''Laf ordusu bende kışlaktır. Yani saatlerce konuşabilirim'' dedi. 
     Bakan Koç, turizm konusunda bilgi verirken de Yunanistan'ın Türkiye'nin rakibi olmadığını, Türkiye'nin yeni rakibinin artık İspanya olduğunu söyledi. 
     Daha sonra 5 milyon 956 bin YTL olarak öngörülen Kültür ve Turizm Bakanlığı'nın 2006 bütçesi oylanarak kabul edildi. 
     
</TEXT>
</DOC>
