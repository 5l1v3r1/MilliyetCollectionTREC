<DOC>
<DOCNO> 360853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sonyas09.html </URL>
<DATE> 2005/07/13/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Turistler alışverişlerde "kandırılmaktan" şikayetçi... 
</HEADLINE>
<TEXT>

     Antalya’da yılın ilk altı ayında tatilini geçiren 3 milyonu aşkın turistten 33’ü, alışverişlerde kandırıldıklarını öne sürerek şikayetçi oldu. 
     AA muhabirinin Antalya Ticaret ve Sanayi Odası yetkililerinden aldığı bilgiye göre, 33 turist, alışverişlerde yaşanan sorunlar nedeniyle Antalya TSO’ya başvurdu. Turist şikayetleri arasında ilk sırada, kuyumcularla halı ve deri satıcılarının yer aldığını ifade eden Antalya TSO yetkilileri, son dönemlerde deri ürünleriyle ilgi şikayetlerde azalma olduğunu bildirdiler. 
     En fazla şikayetin Almanlardan geldiğini, Kuzey Avrupa ülkelerinden gelen turistlerden nadiren şikayet aldıklarını kaydeden yetkililer, Rus turistlerin de Türkiye’de nereye başvuracaklarını bilmediklerini, bu yüzden sorunlarını ülkelerindeki basın organlarında dile getirdiklerini söylediler. 
     Antalya TSO yetkilileri, şu bilgileri verdi 
     "Şikayetlerin çoğunluğu kuyumculardan yapılan alışverişlerden kaynaklanıyor. Bu şikayetlerin başında da ürünlerin değerinden 5-10 kat daha fazla paraya satılması yer alıyor. Sahte kuyum ürünleri satıldığına ilişkin şikayetler de yapılıyor. Şikayetlerin çoğunluğu, Almanya’nın başkenti Berlin’den geliyor. Turistler kendi ülkelerinde de yargı yoluna başvuruyor ve tazminat talep ediyor. Şikayetler, Antalya’da faaliyet gösteren 10 kuyumcu üzerinde yoğunlaşıyor." 
     
     ŞİKAYETLER ANTALYA TSO’DA 
     Türkiye’nin yurtdışındaki diplomatik temsilcilikleri ile Dışişleri Bakanlığı, Kültür ve Turizm Bakanlığı ya da Türkiye Odalar ve Borsalar Birliği TOBB aracılığıyla gelen 33 turistin şikayeti üzerine,, Antalya TSO 23 firma hakkında inceleme ve soruşturma başlattı. Yapılan inceleme sonucu bir turistin şikayeti tüketici lehine sonuçlandırıldı, bir şikayet yargıya intikal ettirildi. Şikayetlerden ikisi hakkındaki soruşturmayı, Manavgat TSO yürütmeye başladı. Diğer şikayetlerle ilgili Antalya TSO’nun soruşturmasının sürdüğü belirtildi. 
     Şikayetlerin, önce Antalya TSO Yönetim Kurulu, daha sonra Disiplin Kurulu ile TSO tarafından oluşturulan özel kurulda ele alındığı öğrenildi. Soruşturma sonucunda satıcı firma suçlu bulunursa, Antalya TSO Meclisi bu işletmeye önce kınama, kısa ve uzun süreli üyelikten çıkarma cezalarıyla yıllık aidatın 20 katına kadar para cezası verebiliyor. Para cezası da 100 YTL’den 2 bin YTL’ye kadar çıkabiliyor. 
     
</TEXT>
</DOC>
