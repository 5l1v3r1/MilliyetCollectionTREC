<DOC>
<DOCNO> 389859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sonspo04.html </URL>
<DATE> 2005/10/26/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Tigana geliyor 
</HEADLINE>
<TEXT>

     Beşiktaş Başkanı Yıldırım Demirören, Paris’te bir araya geldiği Fransız teknik adam Tigana ile her konuda anlaşma sağladı 
     
     3 yıllık sözleşme 

     Alınan kötü sonuçların ardından Rıza Çalımbay ile yollarını ayıran Beşiktaş, ünlü Fransız teknik adam Tigana’yla anlaştı. Dün Paris’e giden başkan Yıldırım Demirören, genel sekreter Kenan Öner ve Erdil Arpacı tecrübeli hocayla masaya oturdu. Yaklaşık dört saat süren görüşmenin ardından Tigana ile her konuda anlaşan Demirören, kendisine üç yıllık sözleşme yapılmasını önerdi. Fransız hocanın da bunu kabul ettiği vurgulandı. Demirören’in bugün İstanbul’a dönüp konuyu yönetim kurulunda onaylattıktan sonra resmi açıklamayı yapacağı ifade edildi. 
     
     Toshack sürprizi 

     Tigana konusunda bu gelişmeler yaşanırken, Demirören dün gece geç saatlerde eski teknik direktör Toshack’tan sürpriz bir teklif aldı. Başkanı telefonla arayan Toshack’ın, Milli takımdaki görevimi bırakıyorum, Beşiktaş’a gelmeye hazırım. Kulübün yapısını iyi biliyorum. Hem mevcut kadro, hem yapacağımız transferler, hem de daha önce Nihat, Yasin gibi oyuncularla olduğu gibi gençlerin önünü açarak Beşiktaş’ı zirveye taşırım'' dedi. Toshack’ın bu çıkışı karşısında şaşıran Demirören’in kendisine Konuyu değerlendiririz'' dediği ifade edildi. 

     
</TEXT>
</DOC>
