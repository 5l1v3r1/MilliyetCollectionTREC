<DOC>
<DOCNO> 387393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sonspo32.html </URL>
<DATE> 2005/10/17/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Aktuğ Trabzonspor'a sahip çıkılmalı... 
</HEADLINE>
<TEXT>

     Trabzonspor Kulübü Başkanı Atay Aktuğ, Trabzonspor'un kötü günler geçirdiğini ve böyle günlerde Trabzonspor'a sahip çıkılması gerektiğini söyledi. 
     Aktuğ, AA muhabirine, Trabzonsporluluğun sadece takımı iyi günlerde sevmek olmadığını belirterek, ''Trabzonspor kötü günler geçiriyor. Böyle günlerde Trabzonspor'a sahip çıkılmalı'' dedi. 
     Trabzonspor'un yanında olunması gerektiğini kaydeden Aktuğ, camianın her dönem için birlik ve beraberliğe ihtiyacının bulunduğunu belirtti. 
     Ankara'da bulunmasının siyasi bir amaç taşımadığını da belirten Aktuğ, ''Trabzonspor, siyasete bulaştırılmak isteniyor. Bu tür yazı yazan kişiyi mahkemeye vereceğim. Ben ailemin yanındayım. Perşembe günü Trabzon'a geleceğim. Gerekirse basın toplantısı düzenleyebilirim. Takım ve kulübe zarar vermeyecek her türlü davranış içinde oluruz'' diye konuştu. 
     
</TEXT>
</DOC>
