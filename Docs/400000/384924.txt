<DOC>
<DOCNO> 384924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/sonyas11.html </URL>
<DATE> 2005/10/07/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
'Fazla maaş alıyorum', şikayetçiyim 
</HEADLINE>
<TEXT>

     İngiltere'nin Nottingham kentinde bir hastane doktoru, ''fazla maaş aldığı'' gerekçesiyle şikayette bulunarak, doktor maaşlarının bir kısmının kesilmesini ve nispeten düşük maaş alan hastane işçileri ve hemşirelere verilmesini istedi. 
     New Statesman adlı haftalık yayında makalesi çıkan 24 yaşındaki doktor Mark Jopling, ''hastanenin en az kalifiye, en az yetenekli ve en az kazanan hekimlerinden biri olduğu halde'' yılda 37 bin sterlin kazandığını açıkladı. 
     Genç doktor, makalesinde, ''Hastanede günlerimi hasta kayıtlarını, kan tahlili raporlarını incelemek ve sağa sola koşuşturmakla geçiriyorum'' diyerek, kazandığı parayı çok da hak etmediğini savundu. 
     Jopling, hastanenin önemli doktorlarından biri olduğu takdirde yıllık maaşının 90 bin sterline yükseleceğini belirterek, ''kendilerine verilen yüksek maaş nedeniyle, doktorların lüks arabalar kullanıp şehir dışında villalarda yaşadığını ve hastanenin çevresinden uzaklaştığını'' savundu. 
     ''İdealist'' doktor, ''kariyerinin zirvesinde olan bir hemşirenin bile maaşının yıllık 16 bin sterline ancak ulaştığını, bu miktarın çok az olduğunu, doktorların maaşlarından kesinti yapılarak hemşirelere ve diğer sağlık görevlilerine daha iyi ödeme yapılması gerektiğini'' belirtti. 
     
</TEXT>
</DOC>
