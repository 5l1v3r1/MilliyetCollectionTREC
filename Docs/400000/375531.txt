<DOC>
<DOCNO> 375531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/04/son/sondun05.html </URL>
<DATE> 2005/09/04/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Katrina felaketi Bush'un kriz yönetim yeteneğini test ediyor... 
</HEADLINE>
<TEXT>

     ABD’de üç kıyı eyaletini harap eden Katrina kasırgası, Başkan George W. Bush’un kriz yönetimi yeteneğini ölçmede bir kıstas olarak değerlendiriliyor. 
     Katrina’nın yaralarının sarılmaya çalışıldığı şu günlerde, Beyaz Saray’daki ikinci döneminin de tüm başkanlığı süresi içindeki en düşük kamuoyu desteğine sahip durumdaki Başkan Bush, ulusal bir felaketi idare edebileceğini kanıtlamak için yoğun çaba gösteriyor. Katrina kasırgasının en iyi şekilde yönetilememesi durumunda, ABD halkının Başkan Bush’a duyduğu güven ve itibarın büyük ölçüde sarsılacağı belirtiliyor. 
     ’American Enterprise Institute’ adlı think tank kuruluşu siyasi analizcilerinden Norman Ornstein, "Hiç şüphesiz Bush bundan büyük bir zarar görecektir. Bush tabandan sağlam bir destek alıyor. Ancak Katrina felaketi sonrasında gösterdiği performansın tabanını da etkileyip etkilemeyeceğini göreceğiz" dedi. 
     Kasırga sonrasında mağdurlara yardımda yavaş kaldığı şeklinde eleştirilen Bush, geç kalsa da bölgeye gitmekle kalmayıp, halkı her şeyin hükümetin kontrolünde olduğuna inandırmak için sık sık açıklama yaptı. Dün haftalık radyo konuşmasını Beyaz Saray’dan canlı olarak gerçekleştiren Bush, bölgede yardım amacıyla çalışanları överek, 7 binden fazla ek askerin de bölgeye gönderildiğini söyledi. 
     Ornstein, "Eğer en kısa süre içinde yeterli yardım yapılabilseydi bu Bush için büyük bir artı olurdu. Ancak mevcut durumda hiç şüphe yok ki, hazırlıklar ve yardımlar yetersiz" değerlendirmesinde bulundu. 
     Annenberg Kamu Politikaları Merkezi Direktörü Kathleen Hall Jamieson da 11 Eylül saldırılarından sonra halkın Bush’un etrafında kenetlendiğini, ancak Katrina kasırgasının ardından Amerikan halkının felaketten etkilenenlerin yanında olduğunu ifade etti. 
     Terörist saldırılar meydana geldiğinde Bush’un görevine yeni başlamış olduğu ve kendisiyle ilgili beklentilerin şimdiki kadar yüksek olmadığını da kaydeden Jamieson, "Bush, New York’ta saldırıların ardından ’başarılı’ olduğu zaman ’çok başarılı’ görünüyordu. Şimdi ise başarılı olsa bile bu ’yetersiz’ bulunuyor" dedi. 
     Hükümetin kriz yönetimine yönelik en sert çıkışlardan biri ise New Orleans Belediye Başkanı Ray Nagin’den gelmişti. Bu hafta başında beklenen yardımın ulaşmadığını söyleyerek gözyaşları içerisinde Bush yönetimini suçlayan Nagin, geçtiğimiz cuma günü Bush ile görüştükten sonra hükümetin yardım çağrılarına cevap vereceğinden emin olduğunu söylemişti. 
     ’American Enterprise Institute’ adlı think tank kuruluşu analizcilerinden Karlyn Bowman da, "11 Eylül’den sonra insanlar Bush’un yaptıklarını doğru buldular. Bu kez öyle görünmüyor. Başkan Bush ile ilgili görüşler ya tamamen desteklemek ya da tamamen karşı olmak şeklinde ikiye bölünmüş durumda. Bu yüzden Katrina sonrasında halkın gözünde Başkan Bush ile ilgili büyük bir değişim olacağını zannetmiyorum" şeklinde konuştu. 
     
</TEXT>
</DOC>
