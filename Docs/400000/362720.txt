<DOC>
<DOCNO> 362720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/soneko14.html </URL>
<DATE> 2005/07/20/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
TEKEL'in ikiz kuleleri için verilen teklifler açıldı... 
</HEADLINE>
<TEXT>

     TEKEL'in İkiz Kuleleleri'nin satışı için son teklifler geçtiğimiz hafta Cuma günü alınırken, teklif zarfları İhale Komisyonu tarafından dün açıldı. 
     İkiz Kuleler için Türkiye Odalar ve Borsalar Birliği TOBB ile Yenigün İnşaat'ın teklif verdiği bildirildi. 
     Özelleştirme İdaresi Başkan Yardımcısı ve İhale Komisyonu Başkanı Kazım Çalışkan, ihaleye yönelik çıkan haberlere ilişkin açıklamalarda bulundu. 
     Çalışkan, zarfların dün yapılan komisyon toplantısında açıldığını, dolayısıyla İkiz Kuleler için 84.3 milyon dolar teklif edildiği yönünde çıkan haberlerin gerçeği yansıtmadığını vurgulayarak, teklifler içinde böyle bir rakamın bulunmadığını söyledi. 
     İkiz Kuleler'in maliyeti ve satış fiyatı üzerindeki spekülasyonlara da değinen Çalışkan, satış için maliyetin gerçek bir gösterge olarak alınamayacağını, Kuleler'in fiyatının piyasa için ifade ettiği değer ile oluşacağını kaydetti. 
     İhalede iddia edildiği gibi bir peşkeş çekilmesi durumunun da olmadığını vurgulayan Çalışkan, ''Madem öyle neden daha fazla kişi burayı almak için gelmiyor'' diye sordu. 
     
     ZARFLAR DÜN AÇILDI 
     İhalede verilen tekliflere ilişkin spekülasyonlara da değinen Çalışkan, dün yapılan toplantıda zarfların açılmamış olduğunun ihale komisyonu ve teklif sahipleri tarafından tespit edildiğini, zarfların bundan sonra açıldığını belirtti. 
     Öncelikle gerekli belgelerin incelendiğini bunun ardından fiyat zarflarının açıldığını söyleyen Çalışkan, önümüzdeki hafta alıcı firmalar ile bire bir pazarlık görüşmeleri yapılacağını, en yüksek fiyatı veren firmanın teklifinin Özelleştirme Yüksek Kurulu'na ÖYK sunulacağını sözlerine ekledi. 
     
</TEXT>
</DOC>
