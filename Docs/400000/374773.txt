<DOC>
<DOCNO> 374773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sonsiy19.html </URL>
<DATE> 2005/09/01/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
Tarım ve Köyişleri Bakanı Eker, Macaristan'da... 
</HEADLINE>
<TEXT>

     Tarım ve Köyişleri Bakanı Mehmet Mehdi Eker ve beraberindeki Türk heyeti, resmi Macaristan ziyaretlerinin ikinci gününde Macaristan’ın Kecskemet şehrinde bulunan Sebze Tohumu Araştırma Enstitüsü ile Szeged şehrindeki Hububat Tohumu Araştırma Kurumu’nu ziyaret etti. 
     Bakan Eker, Kecskemet şehrinde bulunan enstitünün Genel Müdürü Dr. 
     Janos Bittsanzky’e ürettikleri sebze tohumlarının Türkiye’de üretilmesi teklifinde bulundu. Bakan Eker, Bittsanszky’e şirketlerinin kabul etmesi halinde ortak yatırıma hazır olduklarını söyledi. 
     Enstitüde incelemelerde bulunan Bakan Eker ve beraberindeki heyet, daha sonra Szeged şehrine geçti. Szeged’de bulunan Hububat Tohum Araştırma Kurumu’nu gezen Bakan Eker, kurum başkanı Dr. Janos Matuz’dan bilgi aldı. Enstitüde bulunan laboratuvarlarda incelemeler yapan Bakan Eker, ziyaretleri hakkında AA muhabirine şunları söyledi 
     "Resmi Macaristan ziyaretimizin ikinci gününde yorucu bir gezi yaptık. Macaristan’la tarım alanında iyi olan ilişkilerimizin daha da iyileştirilmesi için önemli toplantılar yaptık. Macaristan’ın tarım alanında AB tecrübelerinden yararlanmak en büyük amacımız." Tarım Bakanı Mehmet Mehdi Eker ve beraberindeki heyet, görüşmelerin ardından başkent Budapeşte’ye hareket etti. 
     
</TEXT>
</DOC>
