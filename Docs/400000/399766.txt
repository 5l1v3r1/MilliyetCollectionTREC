<DOC>
<DOCNO> 399766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sontur41.html </URL>
<DATE> 2005/12/01/ </DATE>
<TIME> 20.10 </TIME>
<AUTHOR>  </AUTHOR>
<HEADLINE>
İstanbul Avcılar'da yıkımlar devam ediyor 
</HEADLINE>
<TEXT>

     Avcılar-Ambarlı Heyelan Bölgesi'nde yıkımlar devam ediyor. 
     Büyükşehir Belediyesi'nden yapılan yazılı açıklamada, İmar Uygulama Şube Müdürlüğü ve Kontrol Dairesi Başkanlığı ekiplerince daha önceden tespitleri yapılan Avcılar-Ambarlı Heyelan Bölgesi'ndeki tehlike arz eden binaların yıkımının devam ettiği belirtildi. 
     Bayındırlık ve İskan İl Müdürlüğü'nün 3 Ekim 2005 tarihli yazısıyla söz konusu bölgede yapılan inceleme neticesinde can ve mal emniyeti açısından tehlike arz eden binaların Büyükşehir Belediyesi'nce tahliyesi ve yıkımının istendiği kaydedilen açıklamada, şöyle denildi 
     ''Bugün İmar Uygulama Şube Müdürlüğü ve Kontrol Dairesi Başkanlığı ekiplerince, Avcılar-Ambarlı Tesisler Yolu 32 numaradaki 7 katlı bina tamamen yıkıldı. Badem Sokak 30 numaradaki 6 katlı binanın yıkım işlemi ise halen devam etmektedir. Ayrıca, aynı bölgede Bahçe Sokak'ta bulunan Pord Denizcilik'e ait bina ise tahliye edilmekte olup, İmar Uygulama Şube Müdürlüğü'nce yıkımı gerçekleştirilecektir.'' Açıklamada, Ambarlı Heyelan Bölgesi'nin, Bakanlar Kurulu'nun 28 Haziran 2005 tarihli kararıyla ''Afete Maruz Bölge'' olarak ilan edildiği ve bölgede 7269 sayılı Afet Kanunu'nun geçerli olduğu anımsatıldı. 
     Bugüne kadar 4 binanın yıkımının gerçekleştirildiği bölgede tespiti yapılan tehlike arz eden bina sayısının 56 olduğu ifade edilen açıklamada, 438 bağımsız bölümden oluşan bu 56 binanın yıkımıyla 1800 vatandaşın tahliyesinin sağlanacağı bildirildi. 
     
</TEXT>
</DOC>
