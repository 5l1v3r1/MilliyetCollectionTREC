<DOC>
<DOCNO> 361356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/soneko15.html </URL>
<DATE> 2005/07/15/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Petkim Genel Müdürü Talepte çok ciddi canlanma var 
</HEADLINE>
<TEXT>

     Tolga Albay AA 

PETKİM Genel Müdürü Kenan Yavuz, petrokimya ürünlerine olan talepte önemli bir canlılık görüldüğünü, tüm ürünlerde firmalara sıra verdiklerini söyledi. 
     Yavuz, ''talepte çok ciddi canlanma var, ürün yetiştiremiyoruz'' dedi. 
     Petkim'in yatırımları ve hedefleriyle ilgili açıklamalarda bulunan Yavuz, yılın ilk üç aylık döneminde yeni yatırımların devreye alınması ve fabrika yenileme yatırımları nedeniyle üretimin belli aralıklarla durdurulduğunu, kapasiteyi yüzde 39'a çekmek zorunda kaldıklarına dikkati çekti. 
     Temmuz ayı itibarıyla yeniden yüzde 100'lük kapasiteye ulaştıklarını dile getiren Kenan Yavuz, ''Bizim taleplere cevap veremediğimiz bu dönemde, iç talebi karşılayamamız ve Çin'in petrokimya ürünleri talebini düşürmesi nedeniyle, uluslararası üreticiler Türkiye pazarına yöneldi. Petrol fiyatlarının artmasına rağmen petrokimya ürünlerinin fiyatlarında düşüş görüldü. ilk üç aylık dönemde 250 milyon YTL'lik ciro kaybımız oldu. Bu bölüm ithalata gitmiş oldu'' dedi. 
     Yeni yatırımlarla PETKİM'in kapasitesinin yüzde 19.6 büyüdüğünü, alçak yoğunluklu polietilen fabrikasının ülke ihtiyacının tümünü karşılayabilecek seviyeye geldiğini ifade eden Genel Müdür Yavuz, enerji maliyetlerini yüzde 40 oranında düşürecek 88 milyon dolarlık doğalgaza geçiş projesine başladıklarını kaydetti. 
     Petrokimya ürünlerinin fiyatlarında yükseliş trendine girdiğini belirten Yavuz, iç ve dış talebin ise çok canlı olduğuna dikkat çekti. Fiyatların yükselmesinin nedeniyle firmaların stoklamaya yöneldiğine işaret eden Yavuz, ''kapasite kullanımımızı yüzde 100'e getirdik, talepte çok ciddi bir canlanma var, ürün yetiştiremiyoruz. Şu anda bütün ürünlerimizde sıra var. Nisan-Mayıs'ta rekabet koşulları nedeniyle fiyatları hızla geri çekmek zorunda kaldık. Ürün fiyatlarında yükselme görüldüğünde Petkim de fiyatlarını hızla yükseltecektir'' diye konuştu. 
     
     KATMA DEĞERİ YÜKSEK YENİ ÜRÜNLER 
     Yavuz bu arada, PETKİM'in gelecekte hangi ürünleri üretmesi gerektiği konusunda bir proje hazırlandığını belirtti. 
     Yatırımların bu projeye göre şekillendirileceğini, rakiplerinin batıda değil doğuda olduğuna dikkati çeken Yavuz, şöyle konuştu 
     ''Ortadoğu ve Uzakdoğu'daki yapılanmalar çerçevesinde yeni yatırım alanlarımızı belirleyeceğiz. Yeni yatırımlarımızı kimyasal anlamda dönüşüm gerektiren daha fazla katma değer yaratacak, zincirin sonuna gidecek ürünlere yönelteceğiz. Türkiye'nin çok yüksek bedelle ithal ettiği tonu 2 bin-3 bin dolarları bulan kimyasal hammaddelere yöneleceğiz. 
     Türkiye'de kullanım alanı olmamasına rağmen üretimine devam ettiğimiz bazı ürünler üzerinden daha ileri ürünlere geçiş yapacağız. 
     Bizim için rakipler Suudi Arabistan, İran ve Doğu Avrupa ülkeleri. Onların yöneldikleri ürünleri biliyoruz. Gelecekte onlara karşı üstünlük sağlayacağımız ürünlere yöneleceğiz. Özellikle Ortadoğu'daki oyuncular ile aynı kulvarda olmak yerine yapamadıkları yapmayı hedefliyoruz.'' Genel Müdür, PETKİM'in kapasitesini 2 kat daha artırsa bile 2015 yılında pazarın sadece yüzde 50'sini karşılayabileceğini vurgularken, ''bugünkü haliyle kalırsa, o zaman geldiğinde payı yüzde 10'a düşer. Talepten, pazardan yana sorun yok, kapasiteyi büyütme sorunumuz var'' dedi. 
     Yavuz, dış talepte de canlılığın sürdüğünü, üretim kayıpları nedeniyle geçen yılki 190 milyon dolar değerine ulaşılamayacağını, ancak 2006 yılında 300 milyon doları hedeflediklerini kaydetti. 
     
</TEXT>
</DOC>
