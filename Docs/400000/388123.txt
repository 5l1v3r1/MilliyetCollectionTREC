<DOC>
<DOCNO> 388123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/siyaset/siy01.html </URL>
<DATE> 2005/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Batman'da AİHM damgası 
</HEADLINE>
<TEXT>


Mahkeme, bir hakaret davasında AİHM'nin 'Siyasiler eleştirilebilir' kararına vurgu yaparak beraat kararı verdi 

BELMA AKÇURA 


AKP Batman milletvekillerinin Batman Ekspres Gazetesi Yazı İşleri Müdürü Mehmet Şah Ayaz'a karşı açtığı ceza davasında, yerel mahkeme, Avrupa İnsan Hakları Mahkemesi AİHM kararlarına uydu. 
Batman 2. Asliye Ceza Mahkemesi, beraat kararının gerekçesinde, AİHM'nin siyasilere yönelik ağır eleştirileri düşünce açıklaması kapsamında sayan Lingens, Sunday Times, Barthold ve Oberschlick kararlarına vurgu yaptı. 
AKP'li Ahmet İnal, Afif Demirkıran, Ali Suçin ve Nezir Nazıroğlu, 8 Mart 2004 tarihli Batman Ekspres'teki bir yazı nedeniyle Ayaz hakkında hakaret davası açtı. Milletvekilleri, Ayaz'ın 24 Mayıs 2004'te kaleme aldığı, "Kararnamede golü kim yedi" başlıklı yazısı nedeniyle de cezalandırılmasını talep etti. 
Ayaz, 2 davadan, eski TCK'nın 480 4 maddesine göre yargılansaydı 108 yıl, yeni TCK'da aynı suçu düzenleyen 125. maddeye göre yargılansaydı 72 yıl hapisle karşı karşıya kalacaktı. 

Lingens davası 
Temmuz 1986 tarihli Lingens kararını da gerekçe gösteren mahkeme "Profil" dergisinde çıkan bir yazı nedeniyle Avusturya Başbakanı'nın Simon Wiesenthal hakkında açtığı davada ceza verilmesini, Avrupa İnsan Hakları Sözleşmesi'nin ifade özgürlüğünü güvence altına alan 10. maddenin ihlali olarak değerlendirdiğini vurguladı. Mahkemenin 23 Eylül tarihli kararında şunlar kaydedildi 
"...Siyasetçilerin, üst düzey bürokratların, sanatçılar hakkında yapılacak düşünce açıklamalarının, eleştirel, rahatsız edici, polemik içerikli sataşmalar ihtiva eden mahiyette de olsa sözleşmenin 10. maddesi kapsamında himaye edilmesi gerektiğini, bu kimselerin sosyal konumları gereği, bu nevi sert düşünce açıklamalarına tahammül etmeleri zorunluluğunu, bu kimselerin geçmişinin eylemlerinin ve faaliyetlerinin bilinmesinde kamu yararının bulunduğunu kabul etmektedir." 


</TEXT>
</DOC>
