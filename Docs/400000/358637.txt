<DOC>
<DOCNO> 358637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/soneko22.html </URL>
<DATE> 2005/07/06/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Çağlayan Telekom tartışmaları özelleştirmenin ruhuna zarar verebilir 
</HEADLINE>
<TEXT>

     Ankara Sanayi Odası ASO Başkanı Zafer Çağlayan, Türk Telekom ihalesinde 6 milyar 500 milyon dolar teklif veren Çalık-Etisalat Grubu'nun peşin ödeme önerisini değerlendirirken, ''Bu saatten sonra yapılacak tartışmaların özelleştirmenin ruhuna zarar vermesinden endişe ederim'' dedi. 
     Çağlayan, Kamil Kabalak başkanlığında Ankara Galatasaraylı Yönetici ve İşadamları Derneği'nin yöneticilerinin ASO'yu ziyaretinin ardından, gazetecilerin Türk Telekom ihalesine ilişkin sorularını yanıtladı. 
     Bir gazetecinin, Türk Telekom ihalesinde Çalık-Etisalat konsorsiyumunun peşin ödeme önerisi yanında yapılacak yüzde 5 indirimi istememesini nasıl değerlendirdiğini sorması üzerine Çağlayan, ihalenin bittiğini ve yapılan ihalede katılımcıların görüşlerini ve tekliflerini sunduğunu söyledi. 
     İhalede normal sürece girildiğine işaret eden Çağlayan, ''Bu saatten sonra yapılacak tartışmaların özelleştirmelerin ruhuna zarar vermesinden endişe ederim'' dedi. 
     Türk Telekom'un çok daha fazla fiyata satılmasının Türkiye'nin kendi menfaatine olduğunu ancak ihale şartlarının gözden geçirildiğini belirten Çağlayan, ''Bu noktadan sonra ben çok fazla bir şey olacağı kanaatinde değilim. Yeter ki özelleştirme karşıtlarına, devletten beslenen kesime bir fırsat, imkan tanınmasın'' diye konuştu. 
     
     TELEKOM'UN 8-10 YIL ÖNCE ÖZELLEŞTİRİLSEYDİ.. 
     Türk Telekom'un bugün 6 milyar 550 milyon dolara satıldığını, ancak bundan 8-10 yıl önce gerekli altyapı kurulsaydı 30 milyar dolara özelleştirilebileceğini belirten Çağlayan, şunları söyledi 
     ''Telekom'un özelleştirilmesine bugün 2 firma girdi. 8-10 sene önce yapılsaydı belki dünya çapından 22 firma girecekti. Telekom olarak Türkiye'nin dünyada geldiği nokta o tarihlerde çok daha öndeydi. Türkiye, çeşitli nedenlerden dolayı o tarihte özelleştirmeleri ıskaladı. Eğer Telekom 8-10 sene önce özelleştirilseydi, iddia ediyorum bugün Türkiye'nin dış borçları en az 30 milyar dolar daha az olacaktı. Neden Çünkü o tarihlerde Türk Telekom 20-22 milyar dolara satılırdı. Türkiye, eline 20-22 milyar dolar net kaynak geçirseydi, geçmiş dönemlerin faizlerini de koyduğumuz zaman ortaya 30 milyar dolar çıkardı.'' 
     
     ''ÖZELLEŞTİRMELER ARTIK GÜNDEMDEN ÇIKARILMALI'' 
     Türk Telekom'a herkesin beklentisinin üstünde bir teklif geldiğini ifade eden ASO Başkanı Çağlayan, bu çerçevede de Türkiye'nin iyi bir dalga ve hava yakaladığını, dışarıdan ülkeye ciddi bir sermaye akışı olduğunu söyledi. 
     ''Böyle bir ortamda benim talebim, hükümetten isteğim, ASO'nun talebi ne var ne yok, Türkiye'de özelleştirmeleri böyle bir ortamda yapmak'' diyen Çağlayan, Türkiye'de artık özelleştirme konusunun ülkenin gündeminden çıkarması gerektiğini kaydetti Telekom ihalesinin de başarılı bir şekilde yapılıp, bittirildiğini belirten Çağlayan, ''Bence hayırlı olsun demekten başka şu anda yapılacak bir şey yok'' dedi. 
     
</TEXT>
</DOC>
