<DOC>
<DOCNO> 391237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/ekonomi/aeko.html </URL>
<DATE> 2005/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
48 otel el değiştirdi 
</HEADLINE>
<TEXT>


Turizm sektöründe bu yıl içinde toplam 48 tesis işletme veya mülkiyet satışı yoluyla el değiştirdi. Hilton, Swissotel ve İzmir Efes, toplam 478 milyon dolara satıldı. Toplam satışın 1 milyar doları bulduğu tahmin ediliyor 

Dilek Taş 

Turizm sektöründe, yalnızca turist ve gelir artışı açısından değil, tesis satışı ve devri bakımından da hareketli günler yaşanıyor. Türk turizminin geleceği ile ilgili iyimser beklentiler sektöre yeni girişlerle birlikte tesislere ilgiyi de artırıyor. 
Turizm alanında uzman Ekin Yazım Grubu'nun araştırma biriminin saptamalarına göre, konaklama alanında, özellikle de Antalya'da ardı ardına yeni tesislerin inşa edilmesinin yanı sıra mevcut tesislerin alım-satımında da ciddi bir yoğunluk gözleniyor. 2005 yılı turizm sezonunda 24'ü işletme devri olmak üzere toplam 48 tesis el değiştirmiş durumda. 
El değiştiren tesislerin bölgelere göre dağılımı incelendiğinde, Antalya-Kemer, 8 satışla ilk sırada geliyor. 
Kemer'den sonra 7 tesis ile Belek ikinci sırada, İstanbul ise satılan 6 tesisle üçüncü sırada yer alıyor. Bu yıl Side, Kuşadası ve Marmaris'te de 4'er tesis el değiştirdi. 
Araştırmaya göre, konaklama sektöründe mülkiyet satışı şeklindeki el değiştirmeler, büyük oranda özelleştirme yolu ile ya da bankaların elindeki tesisleri satması ile gerçekleşti. 
Bu olanağı değerlendiren zincirler yeni tesisleri bünyelerine kattı. Mülkiyet satışı şeklinde el değiştirmeler özellikle sektör içinde gerçekleşti. Ancak tekstil, bankacılık ya da ihracat gibi sektörlerden de turizme yeni yatırımlar oldu. 

Zincir otel sayısı artıyor 
Araştırmada el değiştirmelerle turizmde büyüyen gruplar arasında Otium ve Joy gibi işletme zincirleri öne çıkıyor. Otium Grubu bu yıl aralarında, eski adlarıyla Sun Zeynep, Art Corinthia ve Larissa Blue tesislerini satın aldı. Joy Grubu da iki otelini Büyükhanlı Grubu'na devrederken, Club Bellaverde ve Club Bella Monte isimlerinde iki otel aldı. Rixos Grubu ise Hilton Konya'nın mülkiyetini alarak şehir otelciliğine girdi. 

En büyük satış Hilton Turizm sektöründe, bu yıl gerçekleşen en önemli satış Emekli Sandığı'na ait İstanbul Hilton'un satışı oldu. Oteli, Doğan Holding'in sahibi Doğan Ailesi 255.5 milyon dolara aldı. 
İkinci büyük satış İzmir Efes'in Tahincioğlu - Nida ve MV grubuna satışı oldu. Grup, bu otel için eski sahibi Emekli Sandığı'na 121.5 milyon dolar ödeyecek. 

Swissotel satışı 
Üçüncü büyük otel satışı ise Swissotel'in Finansbank'ın sahibi Hüsnü Özyeğin'e 100 milyon dolara satışı ile gerçekleşti. Bu üç otel ile birlikte toplam 478 milyon dolarlık satış gerçekleşmiş oldu. Diğer satışlar, genellikle daha düşük rakamlarla gerçekleşti. Birçoğunun kaç liraya satıldığı bilinmiyor. Şirketler bu konuda açıklama yapmaktan kaçınıyor. Yarısının işletme devri olduğu ve en büyük üç satış dışında 21 başka otelin de satıldığı göz önüne alındığında yaklaşık 1 milyar dolarlık bir satışın gerçekleştiği tahmin ediliyor. 



</TEXT>
</DOC>
