<DOC>
<DOCNO> 369552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/son/sonspo26.html </URL>
<DATE> 2005/08/13/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
Diyarbakıspor Teknik Direktörü Kalpar "Bir puana sevinemedim" 
</HEADLINE>
<TEXT>

     Diyarbakırspor Teknik Direktörü Hüseyin Kalpar, Fenerbahçe karşısında elde ettikleri beraberliğe sevinemediğini söyledi. 
     Kalpar, karşılaşma sonrası düzenlediği basın toplantısında, çok güçlü bir ekibe karşı oynadıklarını ifade ederek, "İyi mücadele ettik. 2-0 öne geçtik, ama bunu koruyamadık. 2-0’dan sonra geriye çekildik ve telaşa kapıldık. Aldığımız 1 puana fazla sevinemedim. 
     Galip gelebilirdik. Ancak, herşeye rağmen iyi mücadele ettiğimizi düşünüyorum" diye konuştu. 
     Seyircisiz oynamanın keyif vermediğini anlatan Kalpar, "Seyircisiz maç maalesef insanlara keyif vermiyor. Eğer seyircili oynansaydı, Fenerbahçe kazanır mıydı veya biz daha iyi mi motive olurduk, bunlar tartışılır" dedi. 
     Basın mensuplarının Anelka’nın ikinci yarıda oynatılmamasının kendilerini rahatlatıp, rahatlatmadığını sormaları üzerine Hüseyin Kalpar, "Anelka’nın çıkması beni rahatlattı. Ama yine de hata yaptık ve 2 gol yedik. Teknik direktör öyle uygun görmüş. Buna saygı duymak lazım" şeklinde konuştu. 
     Kalpar, Diyarbakırspor’un öncelikli hedefinin alt sıralarda yer almamak olduğunu vurgulayarak, "Daha sonraki hedefimiz de ligi ilk 10 içinde bitirebilmek. Hala eksiklerimiz var. Bunları giderip, ileride çok daha iyi bir Diyarbakırspor izlettireceğimizi düşünüyorum" diyerek sözlerini tamamladı. 
     Diyarbakırspor’un ilk golünü atan İlyas ise iyi mücadele ettiklerini belirterek, "2-0 öne geçtik. Kazanmamız lazımdı. İkinci yarıda Fenerbahçe iyi oynadı ve beraberliği yakaladı" dedi. 
     
</TEXT>
</DOC>
