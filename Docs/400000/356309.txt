<DOC>
<DOCNO> 356309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sonspo33.html </URL>
<DATE> 2005/06/28/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
V. Manisaspor, Sparta Prag'tan Petr Johana ile sözleşme imzaladı 
</HEADLINE>
<TEXT>

     Süper Lig'in yeni ekibi Vestel Manisaspor, prensipte anlaştığı Sparta Prag'ın stoperi Petr Johana ile sözleşme imzaladı. 
     Tarık Almış Tesisleri'ndeki imza törenine, Kulüp Başkanı Mehmet Haluk Çubukçu, Asbaşkan ve Basın Sözcüsü Kenan Yaralı, diğer yöneticiler ve Petr Johann'ın menajeri katıldı. 
     Başkan Mehmet Haluk Çubukçu, transferde çok dikkatli olduklarını ve acele etmediklerini söyledi. Çubukçu, şunları kaydetti 
     ''Petr Johana'yı renklerimize kattık. Bu oyuncunun takıma gelmesi, gücümüze güç katmıştır. Kamp dönüşünde yabancı oyuncularımızı şehirdeki insanlara alıştırmak ve sevdirmek için çalışmalar yapacağız. Manisalıların da bizlere destek olacağına inanmaktayım. Petr Johana'dan çok hizmetler bekliyoruz. Bu oyuncumuzu takım olarak ve Manisa olarak yalnız bırakmayalım. O da bizlere en kısa zamanda adapte olacaktır.'' Kulüp yetkilileri, futbolcuyla bir yıl opsiyonlu 4 yıllık anlaşma yaptıklarını bildirdiler. 
     Çek futbolcu Petr Johana da Vestel Manisaspor'un başarısı için elinden gelen çabayı göstereceğini bildirdi. 
     
</TEXT>
</DOC>
