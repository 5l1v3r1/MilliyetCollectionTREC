<DOC>
<DOCNO> 355275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/dunya/dun01.html </URL>
<DATE> 2005/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'yı bu kadın mı yönetiyor 
</HEADLINE>
<TEXT>


DIŞ HABERLER SERVİSİ 


Almanya'da Gerhard Schröder'in, Başbakan olmasından bu yana aldığı tüm önemli kararlarda, eşi Doris Schröder Kopf'un etkili olduğu öne sürüldü. 
İngiliz Times gazetesi, Schröder'in erken seçimlere gitme kararını almasında eşinin etkili olduğunu iddia etti. Haberi, "Devlet başkanlarıyla görüşüyor ve seçim gününü belirliyor - o halde Almanya'yı kim yönetiyor " başlığıyla veren gazete, Sosyal Demokrat Parti lideri Franz Müntefering ve Schröder'in, mart ayındaki seçimler sonrasında Hannover'de bir kriz toplantısı gerçekleştirdiğini ve Kopf'un da bu toplantıya katıldığını yazdı. Kopf'un toplantıda eşine, eski Başbakan Schmidt'in 1982'de koltuğunu nasıl kaybettiğini hatırlatarak, kendisinin de böyle bir sonla karşılaşmasını istemediğini söylediği, daha sonra da erken seçim önerisinde bulunduğu kaydedildi. Haberde, Schröder'in toplantıdan birkaç gün sonra erken seçim kararını açıkladığı vurgulandı. 

Türkiye'ye destek 
Schröder'in 4. eşi olan 41 yaşındaki Kopf'un, 1997'deki evlilikleri sonrası, daha başbakan olmadan eşinden, Türkiye'nin Avrupa Birliği AB üyeliği için kulis yapmasını istediği de ifade edildi. Kopf'un, tek başına Kremlin'e ziyarette bulunduğu ve iki ülke arasındaki ilişkilerin gelişmesine katkıda bulunduğu vurgulanıyor. 
Haberde, Schröder'in basında yer alan her fotoğrafını bizzat seçen Kopf'un, eşinin yazılı ve sözlü açıklamalarını da kontrol ettiği ifade edildi. 


</TEXT>
</DOC>
