<DOC>
<DOCNO> 359379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sonsiy23.html </URL>
<DATE> 2005/07/08/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Sezer, SSK Kanunu değişikliğini onayladı 
</HEADLINE>
<TEXT>

     Cumhurbaşkanı Ahmet Necdet Sezer, 86 sayılı "Sosyal Sigortalar Kanununda Değişiklik Yapılması Hakkında Kanun"u onayladı. 
     Cumhurbaşkanlığı Basın Merkezi’nden yapılan açıklamaya göre, yasa, yayımlanmak üzere Başbakanlığa gönderildi. 
     Yasaya göre, 6 Ağustos 2003 tarihinden önce hak sahibi kız çocuklarına bağlanan gelir ve aylıklar bunların evlenmeleri, sosyal sigortaya, emekli sandıklarına tabi çalışmaları veya kendi çalışmalarından dolayı buralardan gelir veya aylık almaları halleri hariç olmak üzere geri alınmayacak. 
     Bunlardan, belirtilen haller haricindeki nedenlerle gelir veya aylıkları kesilen veya durdurulan kız çocuklarının gelir ve aylıkları, kesme veya durdurma tarihi itibariyle talep şartı aranmaksızın yeniden başlatılacak. Gelir ve aylığın kesilmesi nedeniyle diğer hak sahiplerine önceki hisselerinden fazla ödenen tutarlar, gelir ve aylığı tekrar başlatılacak hak sahibine yapılacak ödemeden mahsup edilecek. Gelir veya aylığı kesilenlerden tahsil edilen tutarlar aynen iade edilecek. 
     6 Ağustos 2003 tarihinden önce ölen sigortalıdan dolayı hak sahibi 
     ana ve babaya Sosyal Sigortaya, Emekli Sandıklarına tabi çalışmaları veya kendi çalışmalarından dolayı buralardan gelir veya aylık almaları nedeniyle gelir ve aylıkları kesilenlere, gelir ve aylığın kesildiği tarihe kadar yapılan ödemeler geri alınmayacak. Ana ve babalardan Sosyal Sigortaya, Emekli Sandıklarına tabi çalışmaları veya buralardan kendi çalışmalarından dolayı gelir veya aylık almaları nedeniyle kurumca tahsil edilmiş olan tutarlar, kanun yürürlüğe girdiği tarihten itibaren bir yıl içinde talepleri halinde ilgililere aynen iade edilecek. Kanunun yürürlüğe girmesinden önce tespit edilen yersiz gelir ve aylık ödemelerinde, aynı dosyadan yersiz ödeme yapılan hak sahibi için çıkarılan borç tutarından, diğer hak sahipleri için varsa hesaplanan alacak tutarı mahsup edilerek tahsil edilecek. Diğer hak sahiplerinin itirazı halinde hisseleri hariç tutulacak. Tahsil edilmiş olan yersiz gelir ve aylık ödemeleri için de ilgilinin kanunun yürürlüğe girmesinden itibaren bir yıl içerisinde talepte bulunması halinde aynı usul izlenecek. Fazladan tahsil edilen miktarlar, tahsilat tutarları üzerinden ilgililere iade edilecek. 1 Ocak 2000 tarihinden önce işten ayrılan ve 2000 yılında veya daha sonraki yıllarda tahsis talebinde bulunan sigortalılardan, işten ayrıldıkları yılda 360 günden az malullük, yaşlılık ve ölüm sigortaları primi ödemiş oldukları halde ortalama yıllık kazancın tespitinde, bu yılın kazançları dikkate alınarak hesaplanmış aylıkların ödenmesine devam edilecek, yersiz ödemeler geri alınmayacak. 
     
</TEXT>
</DOC>
