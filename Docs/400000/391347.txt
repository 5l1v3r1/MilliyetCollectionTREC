<DOC>
<DOCNO> 391347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sondun15.html </URL>
<DATE> 2005/11/01/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
İngiliz mahkemesi, 'körfez savaşı sendromu'nu ilk kez kabul etti 
</HEADLINE>
<TEXT>

     İngiltere'de bir mahkeme, eski bir muharibin ''körfez savaşı sendromundan'' mustarip olduğunu ve bu yüzden malül maaşı alması gerektiğini kabul etti. 
     Davayı açan askerin avukatı Mark McGhee, mahkeme kararı için ''tarihi karar'' dedi ve bunun, aynı rahatsızlıktan mustarip yüzlerce eski askeri ilgilendirdiğini belirtti. 
     ''Körfez savaşı sendromu'' terimini silahlı kuvvetler kabul etmiyor. Terim, 1991 yılında Kuveyt'i Irak işgalinden kurtarmak için düzenlenen Çöl Fırtınası operasyonuna katılan askerlerde sonradan görülen çeşitli rahatsızlıkları anlatıyor. 
     35 yaşındaki Daniel Martin adlı gazinin açtığı davaya bakan istinaf mahkemesi, ''körfez savaşına katılan askerlerde daha sonra anormal sayıda rahatsızlık ortaya çıktığına, bütün bu semptomların körfez savaşı sendromu adı altında kategorize edildiğine'' hükmetti. 
     Martin, 2000 yılında Savunma Bakanlığı'yla bu konuda ihtilafa düşmüş ve dava açmıştı. Yıllarca bu terimi reddeden bakanlık yetkilileri, önceki ay küçük bir adım atmış ve ''körfez savaşı sendromunu'' tıp terimi olarak değil ''genel bir terim'' olarak kullanmışlardı. 
     Eski muharip gazi Martin ve aynı rahatsızlıklardan şikayetçi nice gazi, kimyasal silahlara ve zayıflatılmış uranyumun zararlarına karşı yazılan ilaçları kullanıyor. 
     İngiltere'de çeşitli dernekler, ''körfez savaşı sendromundan'' 500 kadar eski askerin hayatını kaybettiğini, halen yaklaşık 6 bin kişinin bu sendromdan rahatsız olduğunu iddia ediyor. 
     Çöl Fırtınası'na bin İngiliz askeri katılmıştı. 
     
</TEXT>
</DOC>
