<DOC>
<DOCNO> 360002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/sondun10.html </URL>
<DATE> 2005/07/11/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
The Times İngiltere'de yeni saldırı endişesi... 
</HEADLINE>
<TEXT>

     İngiltere'de yayımlanan The Times gazetesi, polisin yeni saldırılar olmasından endişe ettiğini, bu nedenle ülke genelinde güvenlik alarmının en yüksek seviyede uygulandığını yazdı. 
     Polisin geçen Perşembe günü düzenlenen bombalı saldırıların sorumlularının sağ olduğuna ve yeniden saldırı planladıklarına inandığını belirten gazete, polis, istihbarat ve bütün diğer güvenlik birimlerinin yanı sıra acil yardım görevlilerinin, ABD'deki 11 Eylül saldırıları sonrasından bile daha yüksek düzeyde alarmda olduklarını kaydetti. 
     The Times, Londra'da geçen hafta düzenlenen bombalı saldırıların sorumlularının intihar eylemcileri olmadıklarının kesinlik kazanmasından sonra, yeni saldırı olasılığı üzerinde daha çok durulduğunu bildirdi. 
     Londra'da düzenlenen saldırıların düğümünü ise King's Cross istasyonundan toplanacak delillerin çözmesinin beklendiğini yazan gazete, metrodaki üç bombalı saldırının da buradan binilen veya burada hat değiştirilerek ulaşılan trenlerde düzenlenmesinin, polisi söz konusu istasyonda delil aramaya yönlendirdiğini kaydetti. 
     Gazete, eylemcilerin bombalarını patlatmak üzere buradan ayrı ayrı trenlere bindiklerinden şüphe edildiğini, yolcuların patlamaların hemen ardından cep telefonlarıyla çektikleri görüntülerin de polis tarafından istendiğini hatırlattı. 
     The Times gazetesinde, Perşembe günü yaşananlara dair yeni bir teori de ortaya atıldı. Bu teoriye göre, teröristlerden biri trendeki patlamanın ardından metro hattının dışına kaçmaya çalışan yolcuların yoğun biçimde çıkışlara yöneldiği noktada ikinci bir bomba patlatacaktı. Ancak paniğe kapıldığı için bunu başaramadı ve onun yerine daha sonra patlamanın meydana geldiği otobüse yöneldi. 
     Gazete, saldırıyı düzenleyen terör hücresinin şefinin ise çoktan ülkeyi terk etmiş olduğundan kuşkulanıldığını da yazdı. 
     
</TEXT>
</DOC>
