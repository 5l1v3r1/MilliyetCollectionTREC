<DOC>
<DOCNO> 367881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/son/sontur26.html </URL>
<DATE> 2005/08/07/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Sağanak yağış Marmara'yı vurdu, hastane acil servisini su bastı... 
</HEADLINE>
<TEXT>

     Tekirdağ'ın Çorlu İlçesi'nde etkili olan sağanak yağış nedeniyle, Çorlu Devlet Hastanesi Acil Servisi'ni su bastı. 
     Hastane görevlileri ve hemşireler yağan yağmur sonrası rögar kapaklarının tıkanması ile sular altında kalan acil servisi temizlemeye çalışıyor. 
     Ayaklarına çizme giyen hemşireler, pis suları dışarı atmak için yoğun çaba sarf ederken, acil servis bölümünde yer alan ilk yardım odaları, doktor ve hemşire odaları ile laboratuvar bölümleri sular altında kaldı. 
     Su basması nedeniyle acil servise hasta alınamazken, serviste müşahede altında tutulan hastalara, hemşireler çizme ile hizmet veriyor. 
     
     İNEGÖL'DE SU BASKINLARI... 

     Bursa'nın İnegöl İlçesi'nde, öğle saatlerinde etkili olan sağanak yağış nedeniyle birçok ev ve iş yerini su bastı. 
     Alınan bilgiye göre, yaklaşık 1.5 saat etkili olan yağış, Hamidiye, Cuma, Süleymaniye, Burhaniye, Mahmudiye, Orhaniye ve Mesudiye Mahalleleri ile Küçük Sanayi Bölgesi'nde birçok ev ve iş yerinde kısmi su baskınları yaşanmasına neden oldu. 
     Yağış nedeniyle Terminal Kavşağı'nda araçlar yaklaşık bir saat mahsur kaldı, çok sayıda maddi hasarlı trafik kazası meydana geldi. 
     İtfaiye ekipleri, resmi dairelere dolan suyu boşaltırken, vatandaşlar, kendi imkanlarıyla ev ve iş yerlerini temizledi. 
     
</TEXT>
</DOC>
