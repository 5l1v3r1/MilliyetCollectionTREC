<DOC>
<DOCNO> 360605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/spor/axspo01.html </URL>
<DATE> 2005/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Roni'nin feryadı 
</HEADLINE>
<TEXT>


İstanbul'dan dün ülkesine giden Ronaldo, giderayak Beşiktaş Yönetimi'ni eleştirdi, "Bu profesyonellikle hangi yabancı futbolcu Türkiye'ye gelir ki" dedi 

CENGİZ MALGIR 


Ronaldo, eşiyle birlikte ülkesine giderken, Beşiktaş Yönetimi'ni topa tuttu. Gidişi konusunda yönetimi topa tutan Brezilyalı futbolcu, "Bu şekilde gönderilmez. Bırakın bir yemek vermeyi, hatıra olarak bir balon bile almadılar. 4 yıldır Beşiktaş için koşuyorum. Bana adam gibi davranmadılar. Çok üzgün ve de çok kırgınım" dedi. 
Siyah - Beyazlı takım için her şeyini verdiğini ama bunun karşılığında kapı önüne konduğunu ifade eden Ronaldo, "Kader bu. İsim vermek istemiyorum ama o insanlar kendilerini bilirler. Ben ve Fulya'da çalışan iki arkadaşım paralarını alamadı. Yönetim onlara ceza verdi. Ben biraz şanslıyım. En azından gidiyorum" diye konuştu. 
Brezilyalı futbolcu şöyle devam etti 
"Türkiye Ligi'nde profesyonellik diye bir şey yok. Bu tabloda hangi yabancı Türkiye'ye gelmek ister ki Türkiye'de bir sezon oynayamaz şartı koydular. Aslında burada futbol oynamak isterdim ama bana bunu da çok gördüler. İlk sezonda altı gol atmamı unutamam. Fenerbahçe'ye iki gol attım. 100. yılda şampiyonluk yaşadım. İstanbul'da en çok özleyeceğim şey, Türk insanı... Taraftarımızı da asla unutmayacağım, böyle devam etsinler. En kısa sürede yeniden Türkiye'ye döneceğim." 

Adresi Beşiktaş 

Demirören, "Nihat'ı alacak kulüp bize 10 milyon dolar öder" dedi, benim tanıdığım Nihat sadece Beşiktaş'ta top oynar" yorumunu yaptı 

BİLAL MEŞE 

Beşiktaş Başkanı Yıldırım Demirören, İspanya'da top koşturan ve Türkiye'ye döneceği ileri sürülen Nihat Kahveci konusuna açıklık getirdi. 
Başkan Demirören, Real Sociedad ile yapılan özel sözleşmede Nihat Kahveci'nin Türkiye'ye dönmesi halinde tazminat maddesi olduğunu ve bu sözleşmenin bir yıl daha geçerli olduğunu iddia etti. 
Nihat Kahveci'nin şu aşamada Türkiye'de herhangi bir takıma gelmesinin Beşiktaş'ın onayına bağlı olduğunu da ileri süren Başkan Demirören, "Gelebilir, istediği takıma da gidebilir. Ancak bu sezon onu alacak takımın 10 milyon dolarlık tazminatı da gözden çıkarması gerekir. Kaldı ki Nihat ile yapılan özel sözleşme bir yıl daha geçerli. Bu da demektir ki Nihat'ın Türkiye'ye transferi çok zor. Ayrıca Nihat, Türkiye'ye gelmeyi düşünüyorsa adreste sadece Beşiktaş'tır. Bizim tanıdığımız Nihat Kahveci Türkiye'de sadece Beşiktaş'ta top oynar" diye konuştu. 

'Paramız da var itibarımız da' 

Beşiktaş Futbol Şube Sorumlusu Kıvanç Oktay, transferde doğru seçimi, doğru fiyata alabilmek için beklediklerini söyledi, "Geç kalmış da değiliz" diye konuştu 

ORHAN YILDIRIM 

Beşiktaş'ın son iki döneminde transfere damgasını vuran, futbol şubesinin temel direği Asbaşkan Kıvanç Oktay, Siyah - Beyazlılar'ın dünü ve bugününü MİLLİYET'e anlattı. İşte Oktay'ın herkes tarafından merak edilen sorulara verdiği yanıtlar 
Yabancı oyuncularla para pazarlığı yapıyoruz. Aşağı yukarı aynı ayarda oyuncular ve bir tanesi bitecek. Paramız da var, itibarımız da. Sorun maddi anlamda değil, ayrıca öyle geç de kalmış değiliz. Çalımbay, yönetime üç isim önerdi. Grafiti sakatlandı. Piquenne kesinlikle Türkiye'ye gelmek istemediğini söyledi. Kovaçeviç gibi geri dönüşümü olmayan bir futbolcuya da 6-7 milyon Euro vermenin anlamı yok. Baktığımız oyuncular da Kovaçeviç'ten aşağı olan isimler değil. Fenerbahçe'ye Alex, Anelka gibi yıldızlar geldi ama bu transfer politikasıyla ilgili. Beşiktaş'ın tarzı bu değil.Geçen sezon, başımızda hoca yoktu. Bu nedenle biz de özellikle bonservisi elinde olan oyunculara yöneldik. Bonservis bedeli ödeyip aldığımız tek Juanfran'da kaybımız oldu. Hocanın istediklerinden sadece Ersen Martin olmadı. Rakamlar yüksek.Takımın başında biri varsa biz sadece olayın mali boyutunu düşünmek zorundayız. Juanfran gelmeden büyük bir değerdi. Biz o değeri yok ettik. İspanya'da bir kulübe sadece maaş karşılığı kiraya vereceğiz ki, tekrardan piyasa yapsın.İliç'i bize Mattheaus önerdi. Alıyorduk, Galatasaray da devredeydi. 800 bin Euro talep etti. Vazgeçtik. Galatasaray iyi bir oyuncu almış.İyi ya da kötü sonuç alsak bile Rıza Çalımbay ile sonuna kadar devam edeceğiz. Zor bir seçim yaptık. Yıllar sonra yeniden yerli hocaya döndük. Sergen isteyip konsantre olduğu zaman dünyada ilk sıralardaki bir oyuncu. Avrupa'da 30 yaşın üstüne çıkanlara kaç para istendiğini biliyoruz. Hem şampiyon, hem de Avrupa'da final oynamış bir takım bırakmak istiyoruz. 

Geçmiş olsun Seba 

Beşiktaş'ın efsane Başkanı Süleyman Seba, dün fıtık ameliyatı oldu. Uludağ Üniversitesi Tıp Fakültesi'nde başarılı bir operasyon geçiren Seba'nın sağlık durumunun iyi olduğu, birkaç gün içinde taburcu edileceği açıklandı. Süleyman Seba, geçen hafta Bursa'ya giderek kontrolden geçmişti. 

Şükrü Gülesin anıldı 

Beşiktaş ve Türk futbolunun unutulmaz ismi ve gazetemizin yazarı Şükrü Gülesin, ölümünün 28. yıldönümünde Emirgan'daki kabri başında anıldı. Törene Gülesin'in ailesi ve yakınlarıyla birlikte, Beşiktaş Divan Kurulu Başkanı Şeref Nasır ile Genel Koordinatör M. Maral Öztekin de katıldı. 

GÜNLÜK 
Yönetim çıkarması 
Başkan Yıldırım Demirören ve Futbol Şube Sorumlusu Kıvanç Oktay'dan sonra, bugün dört yönetici daha kampa katılacak. 2. Başkan Murat Aksu, Genel Sekreter Kenan Öner, Sinan Vardar ve İlhan Durusoy, Almanya'ya gelerek takımın kampına dahil olacak. 

Kampta sıkıntı 
Kartal'ın ikinci etap için geldiği Bad Wörishofen köyünde sinekler sorun oldu. Siyah - Beyazlılar'ın kaldığı otel ve idman yaptığı sahayı kara sineklerin istila etmesi, teknik heyet ve oyuncuları rahatsız etti. Kafile, kamp yerini değiştirmek için çalışma başlattı. 

Millilere izin çıktı 
Kampa geç katılmalarından dolayı takımın izin yaptığı dönemde bile çalışan milli futbolculara dün ilk kez izin verildi. Pancu, Ahmed Hassan, İbrahim Toraman, Okan, Koray ve İbrahim Akın dün sabah çalışmasında dinlendi. 

Jübile 29 Temmuz'da 
Beşiktaş, Altay'ın eski kaptanı Tahir Karapınar'ın jübilesi için 29 Temmuz'da İzmir'de olacak. Siyah - Beyazlılar, Tahir için Alsancak Stadı'nda Altay karşı karşıya gelecek. 




</TEXT>
</DOC>
