<DOC>
<DOCNO> 353254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/son/soneko07.html </URL>
<DATE> 2005/06/18/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Didimli İngiliz vergi rekortmenine ödül... 
</HEADLINE>
<TEXT>

     Aydın'ın Didim İlçesi'nde, 2004 yılı gelir ve kurumlar vergisi rekortmenleri Ticaret Odası'nda düzenlenen törenle ödüllendirildi. 
     Törende konuşan, Aydın Vali Vekili Nurdoğan Kaya, Türkiye'nin dünya coğrafyasında ender güzellikte bir ülke olduğunu, bu ülkede yaşamanın bedeli bulunduğunu ifade ederek, ''Bedel çok çalışmaktır. Yurttaş olmanın iki ödevi vardır. Birincisi askerlik, ikincisi vergi ödemektir. Didim'de yaşayanların bu görevi layıkı ile yerine getirdiğini gördük. Didim belki plansız büyüyor ama vergiler planlı büyüyor'' dedi. 
     Aydın Deftardarı Mesut Yılmaz ise konuşmasında, Didim'in turistlerden büyük ilgi görmesi neticesinde yaşanan yoğunluk ve canlılığın vergiye de yansıdığını ifade etti. 
     Düşük beyan yolu ile az vergi verenleri tespit çalışmalarının sürdüğünü bildiren Yılmaz, mükelleflerin vergi borçlarını bankalardan öğrenip, bankalara ödeyebileceğini söyledi. 
     Didim Ticaret Odası Başkanı Hilmi Erbaş da dünyada en ağır cezanın vergi cezası olduğunu belirterek, ''Vergi genelde kazanan üzerinden değil, harcama üzerinden alınmaktadır. Vergiler toplanamadığı için ülkemiz bir çıkmaz içindedir. Geleceğimizi sağlam temeller üzerinde kurabilmemeiz için herkesi düzenli vergi ödemeye davet ediyorum'' dedi. 
     Konuşmaların ardından Gelir Vergisi rekortmeni İngiliz Clare Walker Tatlıcı'ya, Kurumlar Vergisi rekortmeni İzzet Dönmez'e, vergi rekortmeni ikincisi Abdullah Çeksert ve Bekir İşlek'e plaket takdim edildi. 
     
</TEXT>
</DOC>
