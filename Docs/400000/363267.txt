<DOC>
<DOCNO> 363267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/siyaset/siy07.html </URL>
<DATE> 2005/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Özgürlük savaşçısı' denilemeyecek 
</HEADLINE>
<TEXT>


GÖKÇER TAHİNCİOĞLU Ankara 


Terörle Mücadele Kanunu'nun TMK değiştirilmesi için başlatılan çalışmalar sonucu hazırlanacak tasarıda, terörün finansmanının ve şiddetin yüceltilmesinin engellenmesi, terörle mücadelede görev alanların durumlarının iyileştirilmesine yönelik düzenlemeler yer alacak. Yeni düzenlemeler gerçekleşirse, "cihat"ı şiddeti yüceltecek şekilde telkin etmek, teröristleri "özgürlük savaşçısı" gibi sözlerle övmek suç olacak. 
Konuyu yaklaşık 1.5 yıldır gündeminde bulunduran Adalet Bakanlığı, terörün hız kazanması, askerden gelen uyarılarla yeni TCK ve CMK'nın yürürlüğe girmesi üzerine, değişikliği planlanandan erken yapmayı kararlaştırdı. Adalet Bakanı Cemil Çiçek'in 6 Temmuz talimatı üzerine, Prof. Feridun Yenisey başkanlığında, akademisyenler, Genelkurmay, Milli Savunma Bakanlığı, Emniyet, Jandarma, savcılar ve bürokratların yer aldığı bir komisyon oluşturuldu. 


</TEXT>
</DOC>
