<DOC>
<DOCNO> 365404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sonsiy02.html </URL>
<DATE> 2005/07/29/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
''Yok demek, emir verilmediği anlamına gelmez'' 
</HEADLINE>
<TEXT>

     BARKIN ŞIK Ankara 

      Genelkurmay Başkanı Orgeneral Hilmi Özkök, Washington'un, Genelkurmay İkinci Başkanı Orgeneral İlker Başbuğ'un "ABD, terör örgütünün lider kadrosunun yakalanması konusunda direkt emir verdi" açıklamasını doğrulamaması konusunda, "Örneğin, biz, İkinci Başkanla öğleden sonra konuşuruz. Ama siz, "Bu konuşmadan bilgim yok' derseniz, bu o konuşma yok anlamına gelmez" dedi. 
     KKTC Silahlı Kuvvetler Günü nedeniyle Gazi Orduevi'nde verilen resepsiyona katılan Özkök, Türkiye'nin terörizmle ilgili yaklaşımı yönünde uluslararası platformda bir değişim gözlemleyip gözlemlemediği konusunda, "Bizim terörist dediğimize, bazıları özgürlük savaşçı diyor" diye konuştu. Son dönemdeki saldırıların bombalama şeklinde gerçekleştirildiğine dikkat çeken Özkök, şunları söyledi 
     "Terörizmi vasıta olarak kullanıp hedef seçen kişilerin gerçekleştirdiği eylemlerde sizin kardeşiniz de ölebilir. Oturaklı davranmalıyız. Biz de duygusal davranıyoruz. Kendi durumumuzu iyi anlatmak lazım. Terörizmin ve teröristin amacı burada hiç önemli değil. Siyasi bakımdan terörizmin tanımı yapılmıyor. Siyasiler 'kendi kamuoyumuz ne der' diye düşünüyor. Terörizmin tanımını belirlemek için bir bilim kurulu kurulabilir. Bilim kurulu bu işte önderlik yapabilir." 
     
     "Empati kurmak lazım" 

     Bu önerilerini "dili döndüğünce" konuştuğu yabancı yetkililere aktardığını belirten Özkök, olumlu etkileri olduğunu kaydetti. Özkök, bu olumlu etkiyi ABD'li muhataplarından alıp almadığının sorulması üzerine ise "Derdinizi anlatmak başka, karşınızdakinin ne anladığı başka. Empati kurmak lazım" dedi. 
     
     Mevlana'lı değerlendirme 

     Bu sırada Kara Kuvvetleri Komutanı Orgeneral Yaşar Büyükanıt söze girerek, "Burada Mevlana'nın bir sözünü hatırlatmak istiyorum. Ne kadar bilirsen bil, bildiklerin karşındakinin anladığı kadardır" diye konuştu. 
     Özkök, Başbuğ tarafından verilen son terör brifingiyle ilgili de "Biz vermek istediğimiz mesajın alması gereken yerlere ulaştığını düşünüyoruz" dedi. 
     
</TEXT>
</DOC>
