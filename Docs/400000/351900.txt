<DOC>
<DOCNO> 351900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sonspo30.html </URL>
<DATE> 2005/06/14/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
14 kulüp, yayın dağılımı önergesi kabul edilmezse, lige katılmayacak 
</HEADLINE>
<TEXT>

     Birinci Süper Futbol Ligi Kulüpler Birliği Vakfı'nda, 4 büyük kulüp ile diğer kulüpler arasındaki ''yayın geliri dağılımı sorunu'' büyüyor. 
     İstanbul Dedaman Oteli'nde gerçekleştirilen ve Beşiktaş, Fenerbahçe, Galatasaray ve Trabzonspor temsilcilerinin yer almadığı Kulüpler Birliği Vakfı toplantısı sonrası 14 kulüp temsilcisi, Futbol Federasyonu Genel Kurulu'nda verdikleri gelir dağılımı önergesinin, Futbol Federasyonu'nca kabul görmemesi durumunda lige katılmayacaklarını açıkladılar. 
     Kulüpler Birliği Vakfı ve Gençlerbirliği Kulübü Başkanı İlhan Cavcav, toplantı sonrasında yaptığı açıklamada, ''Havuz gelirlerinin dağıtımıyla ilgili bugünkü toplantıda, genel kurulda verdiğimiz önergenin Futbol Federasyonu tarafından kesinlikle tatbikata geçirilmesi konusunda karar aldık. Eğer bunun aksi olursa, kesinlikle lige iştirak etmeyeceğimizi çok açık ve net bir şekilde federasyona ileteceğiz'' dedi. 
     
     BAŞKAN CAVCAV BU BİR DAYATMA DEĞİL, HAKKIMIZI ARIYORUZ 

     Dedeman Oteli'nde gerçekleştirilen, Fenerbahçe, Beşiktaş, Galatasaray ve Trabzonspor temsilcilerinin katılmadığı toplantıdan sonra bir açıklama yapan başkan İlhan Cavcav, 4 büyük kulübün toplantıya katılmayışını üzüntüyle karşıladıklarını söyledi. 
     Havuz sistemiyle ilgili, Ankara'da yapılan Futbol Federasyonu Olağan Mali Genel Kurulu'nda, 14 kulübün verdiği karara, 4 büyük kulübün "bize sorulmadı" diye sitemde bulunduğunu ifade eden Cavcav, "Bugünkü toplantımıza katılmamaları, 14 kulübün kendi arasında yaptığı özverinin doğru olduğunu göstermiş oldu. Türkiye Ligi, 18 takımdan müteşekkil bir ligdir. Hepimizin birlik ve beraberlik içinde hareketi arzusunda davrandık, bundan sonra da öyle hareket edeceğiz" dedi. 
     Toplantıda, havuz gelirlerinin dağıtımı konusunu görüştüklerini anlatan Cavcav, şöyle devam etti 
     "Genel kurulda verdiğimiz önergenin Futbol Federasyonu tarafından kesinlikle tatbikata geçirilmesi konusunda karar aldık. Aksi olduğu takdirde, 14 kulüp olarak kesinlikle liglere iştirak etmeyeceğimizi çok açık ve net bir şekilde federasyona ileteceğiz. 
     Bizim ligden çekilmemiz çözüm getiren olaylar değil, ancak federasyon, eğer Türkiye'nin federasyonuysa burada 14 kulübün görüş ve düşüncelerine saygı göstermeli. Bu bir dayatma değil, biz hakkımızı arıyoruz. Piyon değiliz. Biz oynayacağız, onlar gelsinler 3-5 tane atsınlar. Bu devir kapandı. Ülke futbolu zarar görüyor. Avrupa kupalarında takımların başarılı olması için liglerin daha mücadeleli geçmesi gerekiyor." 
     
     "HAVUZDAN ÇIKMAK SÖZ KONUSU OLAMAZ" 

     Cavcav, genel kurulda, naklen yayın gelirlerinin yüzde 50'sinin 18 takıma, yüzde 40'ının puanlamaya, yüzde 10'unun da maç yayınlarının dağılımı ve son 3 yıllık şampiyonluklara göre dağıtılması yönünde önerge verdiklerini hatırlattı. 
     Birliğin, 14 kulübün değil 18 kulübün birliği olduğunu vurgulayan Cavcav, "Demek ki menfaatler çakışınca 4 büyük kulüp bizi yalnız bırakıyor. Onlarsız lig olmadığı gibi, 14 kulübün iştirak etmediği bir lig de güç olur. Kulüpler bu konuda kesin karar almış durumda" dedi. 
     Cavcav, bir soru üzerine, 4 büyük kulübün havuzdan çıkmasının söz konusu olamayacağını ifade ederek, "Futbol Federasyonu, 4 kulübün değil Türkiye'nin federasyonu. Bu 4 kulübün havuzdan çıkmasının hukuken mümkün olmadığı kanaatindeyiz. Havuzu temsil eden 18 kulüp olduğumuza göre, biz bundan hakkımıza düşecek payı istiyoruz. Fenerbahçe Kulübü Başkanı'nın da bu yönde beyanatı vardı. Bu oradan kaynaklandı" diye konuştu. 
     Cavcav, Anadalu kulüplerinin alacakları paranın 500-600 bin dolar olduğunu, bu paranın da büyük kulüpleri rencide etmeyeceğini söyledi. 
     Başka bir soru üzerine Cavcav, genel kurulda alınan kararın Futbol Federasyonu Yönetim Kurulu'nu da bağlayacağını belirterek, "Türkiye'de hukuk varsa, genel kurulun aldığı kararın uygulanması gerekiyor. Federasyonun kesinlikle 4 büyük kulübün istediği yönde karar verecek durumda olmadığı kanatindeyiz. Hukuku uygulamakla mükellef. Onların da bu yönden bakacaklarına inanıyorum" diye konuştu. 
     Cavcav, toplantıda ayrıca bu sezon ligden düşen İstanbulspor, Sakaryaspor ve Akçaabat Sebatspor'un, Futbol Federasyonu ve Tahkim Kurulu'na yaptıkları başvuruları da ele aldıklarını kaydederek, şunları söyledi 
     "Bu kulüplerimiz, konunun Tahkim Kurulu'nda olduğunu, bu perşembe veya gelecek hafta karar verileceğini ifade ettiler. Ligde yasaya aykırı olaylar söz konusuysa, adli merciler en iyi şekilde değerlendireceklerdir." Fenerbahçe, Galatasaray, Beşiktaş ve Trabzonspor'un temsilcilerinin katılmadığı toplantıda, Birinci Süper Lig'e yeni çıkan 3 kulübün temsilcileri de yer aldı. Ligden düşen İstanbulspor ve Sakaryaspor'un temsilcileri ise toplantıdan erken ayrıldı. 

     
</TEXT>
</DOC>
