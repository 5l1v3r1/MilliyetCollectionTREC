<DOC>
<DOCNO> 359267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sondun21.html </URL>
<DATE> 2005/07/08/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Irak'ta kaçırılan profesör ve doktor öldürüldü 
</HEADLINE>
<TEXT>

     Irak'ta silahlı kişilerce ayrı ayrı kaçırılan bir profesör ile bir doktorun cesetlerinin bulunduğu bildirildi. 
     Polis, ülkenin güneyinde Basra Üniversitesi profesörü Cumhur Kerim Hammas'ın kaçırıldıktan sonra Basra'da üzerinde üç kurşun yarası tespit edilen cesedinin bulunduğunu açıkladı. 
     Irak'taki etkili Sünni gruplardan Müslüman Dinadamları Birliği'nin bir sözcüsü de Sünni ve devrik lider Saddam Hüseyin'in Baas Partisi'nin eski bir üyesi olduğunu söylediği Hammas'ın dün kaçırıldığını kaydetti. 
     Hammas'ın, ABD'nin 2003'te Irak'ı işgalinden önce üniversitenin Arap dili bölümü başkanı olduğu, işgalden kısa süre bölüm başkanlığından alındığı belirtildi. 
     Bu arada, silahlı kişilerce bugün Samarra'daki kliniğinden kaçırılan Dr. Hüseyin El Şamari'nin bir süre sonra cesedinin bulunduğu bildirildi. 
     Irak'ta Saddam Hüseyin'in devrilmesinden sonra çoğunun Saddam rejimiyle yakın ilişkisi bulunduğu ileri sürülen öğretim üyelerinin sık sık saldırılara maruz kaldığına dikkat çekiliyor. Ancak Sünni olan Hammas'ın Şiilerin çoğunlukta bulunduğu Basra'da öldürülmesiyle Şii-Sünni gerginliğinin bir bağlantısı olup olmadığı bilinmiyor. 
     
</TEXT>
</DOC>
