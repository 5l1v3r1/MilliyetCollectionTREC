<DOC>
<DOCNO> 380666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/sontur20.html </URL>
<DATE> 2005/09/22/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Yeşilçam'ın duayenlerinden Tanju Korel toprağa verildi 
</HEADLINE>
<TEXT>

     Yakalandığı kanser hastalığı sonucu vefat eden sinema sanatçısı Tanju Korel 61 , İstanbul’da toprağa verildi. 
     Korel için Teşvikiye Camii’nde düzenlenen cenaze töreninde, eşi Hülya Korel Darcan ve kızları Zeynep Busbee ile Bergüzar Gökçe Korel’e taziyede bulundu. Törende, Korel’in eşi ve kızlarının zaman zaman birbirlerine sarılarak destek oldukları görüldü. 
     Törene, Tanju Korel’in yakınlarının yanı sıra Galatasaray Spor Kulübü Başkanı Özhan Canaydın ve Bakırköy Belediye Başkanı Ateş Ünal Erzen, Hülya Koçyiğit, Serdar Gökhan, İzzet Günay, Osman Yağmurdereli ve Doğa Rutkay’ın da aralarında bulunduğu sanatçılar ile dostları katıldı. 
     Törende Tanju Korel ile ilgili düşüncelerini dile getiren sanatçı Hülya Koçyiğit, "Onunla dostluğumuz bugüne kadar devam etti. Ailesini çok seven ve çocuklarına çok bağlı bir babaydı. Onu eserleriyle hatırlayacağız" dedi. 
     Tanju Korel’in cenazesi, öğleyin kılınan namazın ardından Zincirlikuyu Mezarlığı’nda defnedildi. 
     Bu arada Teşvikiye Camii’nde, Korel ile birlikte İTÜ emekli öğretim üyelerinden Prof. Dr. Mustafa Gediktaş’ın da cenaze namazı kılındı. 
     
     YEŞİLÇAM’IN DUAYENLERİNDENDİ 

     İstanbul’da 1944 yılında doğan Tanju Korel, Galatasaray Lisesi’nden mezun oldu. 
     Bir süre Grenoble Üniversitesi’nde öğrenim gören Korel, "Perde" dergisinin açtığı yarışmayı Murat Soydan ile birlikte kazanarak sinemaya geçti. 
     103 filmde rol alan Tanju Korel, 1966’da ilk filmi "Eşkıya"dan 
     sonra "Kara Elmas", "Gerilla", "Uyanış", "Töre", "Kanlı Sevda", "Affedilmeyenler", "Başlık Parası" ve "Batak" gibi sinema filmlerinin yanı sıra televizyonda "Geceler", "Sibel", "Benim İçin Ağlama", "Zeybek Ateşi" ve "Zeytin Dalı" dizilerinde oynadı. 
     
</TEXT>
</DOC>
