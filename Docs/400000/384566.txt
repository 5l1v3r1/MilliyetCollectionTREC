<DOC>
<DOCNO> 384566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sonspo29.html </URL>
<DATE> 2005/10/06/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
A Milli Futbol Takımı hazırlıklarını sürdürüyor 
</HEADLINE>
<TEXT>

     A Milli Futbol Takımı, 8 Ekim Cumartesi günü İstanbul'da Almanya ile yapacağı özel, 12 Ekim Çarşamba günü de Tiran'da Arnavutluk ile oynayacağı 18. Dünya Kupası Avrupa Eleme Grubu maçlarının hazırlıklarını, bugün yaptığı tek antrenmanla sürdürdü. 
     Milliler, akşam, BJK Nevzat Demir Tesisleri'nde, Milli Takımlar Teknik Direktörü Fatih Terim yönetiminde çalıştı. 
     Basına kapalı antrenmana, adalesinde hafif bir sertleşme olan Okan katılmadı. A Milli Takım Doktoru Cengiz Dinç, Okan'ın sakatlığının önemli olmadığını, bu akşam kendisini dinlendirdiklerini söyledi. 
     Milli takım teknik heyeti ve futbolcular, bu akşam Altunizade Capitol Spectrum'da kendileri için tahsis edilecek salonda ''Cindrella Man'' adlı filmi izleyecek. 
     A Milli Futbol Takımı, yarın Atatürk Olimpiyat Stadı'nda yapacağı antrenmanla Almanya maçının hazırlıklarını tamamlayacak. 
     
</TEXT>
</DOC>
