<DOC>
<DOCNO> 372673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/spor/spo06.html </URL>
<DATE> 2005/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte o vücutçu 
</HEADLINE>
<TEXT>


Doping kontrolüne kendisi yerine soktuğu kişide 11 yasaklı madde çıkan Yunus Emre Arslaner'i Milliyet buldu. Şampiyon vücutçu, "Hayatımı kararttı. Onu elime geçirsem doğduğuna pişman edeceğim" dedi 

MURAT AĞCA 


Vücut geliştirmede kendisi yerine temiz olduğu düşüncesiyle doping kontrolüne soktuğu kişide esrar dahil 11 yasaklı maddeye rastlanınca tarihi bir skandala konu olan Yunus Emre Arslaner'i Milliyet buldu. 
Kütahya'da geçtiğimiz mart ayında yapılan Türkiye Şampiyonası'nda 75 kiloda şampiyon olan ancak daha sonra yapılan testte dopingli çıkan Arslaner, yaşadığı şanssızlığa ağlıyor. Sakat olduğu için ilaç kullandığını ancak içinde doping maddesi olduğunu öğrenince, yerine başkasını kontrole soktuğunu itiraf eden Arslaner, "Antrenörüme ve bana temiz olduğunu söyleyen bu kişiyi bir elime geçirirsem, doğduğuna pişman edeceğim" dedi. Şampiyonluk için çok çalıştığını ve çok masraf yaptığını söyleyen Arslaner, "Zirveye çıkabilmek için yıllarımı ve bir araba alacak kadar para harcadım. Sonuç ortada. Ama iki yıl sonra yine podyuma dönüp, bu kez dünya şampiyonu olacağım" diye konuştu. 

"Herkes kullanıyor" 
Vücut geliştirmede herkesin ilaç yardımı aldığını iddia eden Arslaner, "Rakiplerim alıyorsa ben niye almayayım Dünyada federasyonlar sporcularını koruyor, bizde harcanıyor. İşini bilen kontrolden temiz çıkıyor. Bir sürü dolap dönüyor" dedi. Şampiyon vücutçunun antrenörü Ziya Demircan ise Arslaner'in "kurban" seçildiğini belirterek, "Yunus Emre değil esrar, sigara bile içmiyor. Zaten astım hastası. Her şey federasyon başkanı, asbaşkanı ve doktorların gözü önünde oluyor. O zaman herkes suçlu. Bu camiada doping kullanmayan yoktur. Fakat sadece birkaç kişi kurban ediliyor. Dünya'da bu işler doktor kontrolünde yapılıyor. Bizde ise en küçük bir olayda sporcu dopingli diye dışlanıyor" dedi. 

'Temizlik istiyoruz' 

Gençlik ve Spor Genel Müdürü Mehmet Atalay, her spor dalında kesinlikle temizlik istediklerini belirterek, "Şaibeden, dopingden uzak bir spor yaşamak istiyoruz. Vücut Geliştirme Federasyonu'nun faaliyetleri doping yüzünden iki kez durdurulmuştu. Ancak doping devam ediyor. Durumu yeniden gözden geçireceğiz" dedi. Federasyon Başkanı Ahmet Okumuş ise kimsenin gözünün yaşına bakmayacaklarını belirterek, "Bu illetle mücadele ediyoruz. Eğer dopingsiz yapamıyorlarsa o zaman sporu bıraksınlar. Dünya'da vücut geliştirme yerine Body Fitness gündeme geldi. Bunun için doping gerekmiyor. Eğer dopingsiz olmuyorsa biz de o branşı kapatırız. Madalyadan çok sağlıklı insanlara ihtiyacım var" diye konuştu. 


</TEXT>
</DOC>
