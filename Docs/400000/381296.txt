<DOC>
<DOCNO> 381296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/spor/spo02.html </URL>
<DATE> 2005/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkan'ı kızdıracak 
</HEADLINE>
<TEXT>


Daum, Köln Express gazetesinde çıkan, "Köln'ün başarılı forveti Lucas Podolski'yi almak istedim. Aziz Yıldırım, 'O da kim' dedi" sözlerini inkar etti 


Fenerbahçe Teknik Direktörü Christoph Daum, Köln'de yayınlanan Express gazetesine verdiği röportajda ilginç açıklamalar yaptı. 
Alman hoca, İstanbul'da ailesiyle birlikte yaşamaktan mutlu olduğunu belirterek, üç veya dört yıl sonra sürekli ikamet edeceği bir kente taşınacağını, bunun da Zürih veya Barcelona olabileceğini ifade etti. Daum, üç veya dört yıl daha kulüp takımlarında görev alacağını, ardından milli takım çalıştırmak istediğini kaydetti. 
Türkiye'de, Alman Birinci Ligi'nin takip edilme oranının İngiltere ve İspanya liglerine göre daha az olduğunu söyleyen Daum, buna sebep olarak Alman Milli Takımı ile kulüp takımlarının son yıllarda uluslararası arenada başarısız sonuçlar almalarını gösterdi. Alman Milli Takımı ve Köln'ün başarılı forveti Lucas Podolski'nin Fenerbahçe'ye alınması için Başkan Aziz Yıldırım'a tavsiyede bulunduğunu hatırlatan tecrübeli teknik adam, başkanın kendisine, "Podolski mi, o da kim " diye cevap verdiğini belirterek böylece bu transferin gerçekleşmediğini ifade etti. 
Daum, "Siz de ileride Alman Milli Takımı'nı çalıştırabilirsiniz" sözleri üzerine, "Beni gerçekten istiyorlarsa ilk adımı federasyon atmalı" dedi. 
Alman çalıştırıcı, Kayserispor maçı sonrası yaptığı basın toplantısında Köln Express gazetesinde çıkan bu sözlerin gerçek olmadığını ve çarptırıldığını iddia etti. 


</TEXT>
</DOC>
