<DOC>
<DOCNO> 390012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/siyaset/axsiy02.html </URL>
<DATE> 2005/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü okula Türk kürsüsü 
</HEADLINE>
<TEXT>


Dünyanın en saygın üniversitelerinden London School of Economics'te LSE Çağdaş Türkiye İncelemeleri Kürsüsü kuruldu. Bugün yapılacak açılış törenine Başbakan Erdoğan da katılıyor 

Nevsal Elevli - Londra 


Dünyanın en saygın üniversitelerinden London School of Economics LSE Çağdaş Türkiye İncelemeleri Kürsüsü, Başbakan Recep Tayyip Erdoğan'ın katılacağı törenle bugün açılıyor. Törene Milliyet Gazetesi İcra Kurulu Başkanı Hanzade Doğan da katılacak. 
Merkez Bankası, Türkiye Odalar ve Borsalar Birliği TOBB , Türkiye İhracatçılar Meclisi TİM ile Aydın Doğan Vakfı'nın da maddi katkıda bulunduğu kürsü, ağırlıklı olarak sosyal bilimlerle, siyasi ve ekonomi alanlarında faaliyet gösterecek. 

Hükümetin desteği var 
Kürsünün kuruluşunda LSE yönetiminin yanı sıra Türk Dışişleri Bakanlığı, Londra Büyükelçiliği de rol oynadı. Çalışmalar Erdoğan ve Dışişleri Bakanı Abdullah Gül'ün bilgisi dahilinde yürütüldü. Türkiye konusunda geniş bilgi ve deneyime sahip, uluslararası alanda tanınmış, yüksek akademik ve profesyonel nitelikler taşıyan bir bilim adamının kürsüye başkan atanması bekleniyor. 

Saygın ortaklık 
Kürsünün dünya çapında saygınlığa sahip LSE bünyesinde kurulmasının, Türkiye'ye Avrupa'da etkin ve saygın bir akademik ortak kazandırdığını belirten Londra Büyükelçisi Akın Alptuna, konuyla ilgili olarak şu bilgileri verdi "Ülkemizin AB üyelik müzakerelerine 3 Ekim'de başlamasıyla birlikte, Avrupa'da Türkiye'ye yönelik ilgi görülmedik düzeyde arttı. Önümüzdeki yıllarda ilginin daha da artması bekleniyor. Bu bakımdan, uluslararası çalışmaları ve akademik düzeyiyle dünya çapında büyük saygınlığı olan LSE bünyesinde, Türkiye konusunda bir kürsü kurulması, ülkemize büyük yarar sağlayacak." 
Alptuna, kuruluşu için Türk hükümetinin de aralarında bulunduğu sponsorların toplam 2.5 milyon sterlinlik bir yatırım yaptığını, ancak LSE'nin bu paranın işletilmesiyle elde edilen geliri kullanacağını söyledi. Alptuna, kürsünün faaliyetlerine son verilmesi halinde, anaparanın sponsorlara iade edileceğini belirtti. 


</TEXT>
</DOC>
