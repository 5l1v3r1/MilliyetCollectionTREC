<DOC>
<DOCNO> 354572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/ekonomi/eko03.html </URL>
<DATE> 2005/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Önceliğimiz Ankara Anlaşması olmalı' 
</HEADLINE>
<TEXT>


TÜSİAD, Türkiye'nin Ankara Anlaşması'nı AB'nin 10 yeni üyesine geçerli kılmaya öncelik vermesi gerektiğini, aksinin müzakereleri ertelemek demek olduğunu bildirdi 

EKONOMİ SERVİSİ 

Türk Sanayicileri ve İşadamları Derneği TÜSİAD , Türkiye'nin öncelikli gündeminin, Ankara Anlaşması'nı AB'ye yeni üye olan 10 ülkeye genişleten protokolün imzalanması olması gerektiğini bildirdi. TÜSİAD'ın açıklamasında, hükümetin, AB ile tam üyelik müzakerelerinin resmen başlayacağı 3 Ekim'e kadar, 12 Eylül 1963 tarihli Ankara Anlaşması'nı AB'ye yeni üye olan 10 devlete uyarlayacağına yönelik protokolü imzalamaya hazır olduğunu beyan ettiği hatırlatıldı. 
Açıklamada, "Gümrük Birliği'nin AB'nin yeni üyelerine de teşmili, Türkiye'nin kabul ettiği tam üyelik müzakerelerinin başlaması için yerine getirilmesi gereken bir husustur. Bu itibarla, bu protokolün ertelenmesini istemek veya bu protokolden vazgeçilmesini talep etmek, üyelik müzakerelerinin açılmasını ertelemekle eş anlamlıdır ve Türkiye'nin AB'ye üyelik perspektifiyle çelişmektedir" denildi. 

Tanıma tartışması 
Ankara Anlaşması'nın AB'nin 10 yeni üyesini kapsamasıyla Türkiye'nin Güney Kıbrıs'ı tanıyacağı tartışmaları yaşanmıştı. Ancak hükümet ve AB, bunun tanıma anlamına gelmediğini belirtmişti. 


</TEXT>
</DOC>
