<DOC>
<DOCNO> 385756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sondun45.html </URL>
<DATE> 2005/10/11/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
CNN Güney Asya'da ölü sayısı 80 bine ulaşabilir... 
</HEADLINE>
<TEXT>

     Amerikan CNN televizyonu, Güney Asya'yı vuran deprem felaketinde ölü sayısının 80 bine ulaşabileceğini bildirdi. 
     ''Islamic Relief'' adlı yardım kuruluşunun yetkilisi Vasim Yakub, CNN'e yaptığı açıklamada, depremin tsunami faciası kadar etkili olduğunu belirterek, ''Korkunç, gerçekten korkunç. Ölü sayısı 80 bine ulaşabilir, belki geçer'' dedi. 
     Yetkililer, dağlık bölgelerdeki köyler ve ücra yerleşim birimlerine ulaştıkça ölü sayısının artmasının kaçınılmaz olduğunu belirtiyor. 
     Deprem bölgesindeki sağanak yağışın kurtarma çalışmalarını olumsuz etkilediğini söyleyen Pakistan makamları da, sadece Pakistan'daki evsiz kalanların sayısının 2,5 milyon olduğunu bildiriyor. 
     
     RESMİ ÖLÜ SAYISI 23 BİN 
     Bu arada, Pakistan makamları, resmi ölü sayısını sürekli yükseltiyor. 
     Başbakan Şevket Aziz, Pakistan'da ölü sayısının son olarak 23 bin olduğunu açıkladı. 
     Depremde 50 bin kişinin de yaralandığı belirtildi. 
     
     GIDA YARDIMI SONUNDA ULAŞTI 
     Bu arada, bölgeye beklenen gıda yardımı sonunda ulaştı. 
     Dünya Gıda Programı'nın 240 bin kişinin 5 gün beslenmesine yetecek hazır gıdalardan oluşan 120 ton yardımı, Pakistan'ın depremden etkilenen bölgelerine ulaştırıldı. 
     Dünya Gıda Programı yetkilisi Emcad Celal, CNN'e yaptığı açıklamada, 80 ton yardımın daha yolda olduğunu söyledi. 
     Muzafferabad kentinde de depremzedeler arasında gıda ve battaniye yardımı yüzünden kavgalar çıkmaya devam ediyor. 
     Yardım getiren kamyonların dün yağmalanmasının ardından bugün de üniversitenin stadyumuna sığınan yüzlerce depremzede, polis kamyonundan fırlatılan gıda paketlerini kapıştı. 
     
     BM'DEN YARDIM ÇAĞRISI 
     Birleşmiş Milletler de, tüm dünyaya yaptığı çağrıda, Güney Asya'daki deprem kurbanlarına 6 aylık dönemde 272 milyon dolar yardım sağlanmasını istedi. 
     Hindistan Başbakanı Manmohan Singh de, depremden büyük ölçüde etkilenen Cammu-Keşmir bölgesine 5 milyar rupi yaklaşık 116 milyon dolar yardım yapılacağını bildirdi. 
     
</TEXT>
</DOC>
