<DOC>
<DOCNO> 358163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/sonyas05.html </URL>
<DATE> 2005/07/04/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Türkiye’deki kadın programları CNN International'da 
</HEADLINE>
<TEXT>

     DHA 

      CNN International televizyonu, dün akşam yayınladığı ’Inside Middle East’ Ortadoğu’nun İçinden programında Türkiye’deki kadın programlarını ele aldı. 
     İstanbul’dan Hala Gorani’nin sunduğu programda, eşinden şiddet gören Birgül Işık’ın, Yasemin Bozkurt’un ’Kadının Sesi’ programına katıldıktan 2 gün sonra Elazığ’da oğlu tarafından silahla vurularak öldürülmesi ve ardından Türkiye’de başlayan tartışmalar masaya yatırıldı. 
     Olayın ardından programın yayından kaldırıldığını, ancak tartışmaların uzun süre devam ettiğini belirten Gorani, programda Yasemin Bozkurt’un yanı sıra gazeteci Haluk Şahin, bir başka kadın programı sunucusu Ayşenur Yazıcı, RTÜK Başkanı Fatih Karaca ve sokaktaki insanların görüşlerine yer verdi. Yasemin Bozkurt’un olaydan üzüntü duyduğunu, fakat kendini sorumlu tutmadığını aktaran Gorani, sokaktaki vatandaşın ise söz konusu programların yayınlanıp yayınlanmaması konusunda farklı görüşleri bulunduğunu belirtti. 
     Kadınların eşlerinden şiddet görmesi gibi ’özel’ sorunların televizyonda tartışılmasının bazı kesimlerce ’aile şerefinin zarar gördüğü’ şeklinde yorumlandığını ifade eden Gorani, programda Ayşenur Yazıcı’nın olayların ardından ağzını bantlayarak yaptığı eylemi de izleyicilere aktardı. 
     
</TEXT>
</DOC>
