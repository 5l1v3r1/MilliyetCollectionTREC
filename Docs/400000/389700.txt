<DOC>
<DOCNO> 389700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/spor/spo05.html </URL>
<DATE> 2005/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Tahkim krizi rafa kalktı 
</HEADLINE>
<TEXT>


Federasyon Başkanı Bıçakcı kolları sıvadı, Beşiktaş Asbaşkanı Aksu devreye girdi ve Tahkim Kurulu 6 üyeyle geçici süre yola devam kararı aldı. Federasyon, kasım ayı içerisinde Tahkim seçimine gidecek 

CEMAL ERSEN 


"Tahkim için müthiş pazarlık" olumlu sonuçlandı ve Türk futbolunu yeni bir kaosa sürükleyecek kriz rafa kaldırıldı. Kurul üyeleri Erkan Vardar, Gürol Kaymak ve Prof.Dr. Samim Ünan'ın istifasıyla ortaya çıkan belirsizlik ortamı, Federasyon Başkanı Levent Bıçakcı'nın, Beşiktaş Asbaşkanı Murat Aksu ve Kurul Başkanı Prof.Dr. Selçuk Öztek ile sürdürdüğü temaslar neticesinde sona erdi. Kurul'un tamamının istifa edeceği ve olağanüstü genel kurula gidileceği yolundaki tehlike, istifaların 4 üye ile sınırlı kalması nedeniyle ortadan kalktı. 

Aksu çözdü 
Bıçakcı'nın, Tahkim Kurulu üyelerinin altısı üzerinde büyük ağırlığı olan Murat Aksu ile yaptığı görüşme ve yardım talebi, krizin önüne geçilmesindeki en önemli etken oldu. Bıçakcı dün de Kurul Başkanı Prof. Dr. Selçuk Öztek ile bir araya gelerek olağanüstü genel kurul sürecinde yaşanacak kaosun Türk futboluna büyük zarar vereceğini kaydetti ve bir süre önce "istifa etmeleri yolunda baskı yaptığı" kurul üyelerinden bu kez "ricacı oldu." Aksu'nun ise istifa etmeyen diğer üyeleri, "Bu işin sorumlusu olarak gösterilmek istemiyoruz, çünkü değiliz. Ancak kaos yaratan değil, çözen olmalıyız" sözleriyle geçici bir süre görevde kalmaları için ikna ettiği öğrenildi. 

Seçim kasımda 
Tahkim Kurulu'nun dün İstanbul'da yaptığı toplantıda daha önce istifa eden üç üyenin yanı sıra yedek üye Ömer Faruk Ergin'in de istifa etmesiyle "tehlike sınırına" yaklaşıldı. Ancak kurul Başkanı Öztek, son 24 saatte sürdürülen görüşmeler doğrultusunda kendisiyle birlikte Ali Turhan, Refik Moral, Dr. Kahraman Berk, Prof. Dr. Fahrettin Aral ve Doç.Dr. Metin Feyzioğlu'nun görevde kalacağını açıklayarak federasyonu rahatlattı. 
Levent Bıçakcı'nın talimatıyla Tahkim Kurulu'na endeksli olağanüstü genel kurul için de düğmeye basıldı. Yönetim tarafından bugün alınması beklenen olağanüstü toplantı kararından sonra, kasım ayı içerisinde yeni Tahkim Kurulu'nun seçilmesi için harekete geçildi. Milli maç nedeniyle lige verilen arayı değerlendirmeyi planlayan federasyonun prosedürü tamamladıktan sonra kasım ayında bir tarih belirleyeceği vurgulandı. 
Bu arada Bıçakcı'nın, Aksu ile yaptığı görüşmede "geçici çözümden" söz etmediği, ancak Beşiktaş Asbaşkanı'nın federasyonunun "baskın genel kurul" planını öğrendikten sonra kurul üyelerine, "Geçici olarak devam edilmesi" önerisini getirdiği iddia edildi. 

Öztek zehir zemberek 

Tahkim Kurulu Başkanı Prof. Dr. Selçuk Öztek, Futbol Federasyonu'nu ağır bir dille suçladı ve "Kurulumuz 5 üyesiyle geçici bir süre görevine devam edecek, ancak gerekli şartlar oluştuğunda yeni bir değerlendirme yapacaktır" dedi. Öztek'in açıklamasının ardından Fahrettin Aral da göreve devam edeceğini söyledi. 
Üyelerin tamamının istifa edeceği yolundaki iddialar üzerine dün 1.5 saat süren bir toplantı yapan Tahkim Kurulu, yasaya göre yeterli sayıda üye ile göreve devam kararı vermesine rağmen federasyonu kendilerini rakip gibi görmekle suçladı. Kurul başkanı Öztek, "Federasyon yanımızda olmayı bırakın bizi hasım gibi görmüştür. Kurulumuz şu veya bu organa mesaj göndermek için manevra alanı olarak kullanılmak istenmiştir. Bu iki konudaki saygı ve nezaket sınırlarını aşan gelişmeler bizde infial uyandırmıştır. Milli takımın konsantrasyonunu bozmamak için göreve devam kararı aldık" diye konuştu. 

Alpay tuz biber ekti 

Futbol Federasyonu ile Tahkim Kurulu arasındaki gerginliğin önemli bir maddesini de "Alpay Dosyası" oluşturuyor. Milli futbolcunun menajeri Müjdat Gürel, Alpay'ın Aston Villa'ya transferinde kendisine ödemesi gereken menajerlik ücretini alamadığı gerekçesiyle FIFA'ya başvurmuş, FIFA da dosyayı Futbol Federasyonu'na havale etmişti. Dosyayı görüşen Federasyon Yönetim Kurulu'ndan Alpay'ın trasferinin yüzde 10'unu menajerine ödemesi kararı çıkmıştı. Tahkim Kurulu, bu kararı bozdurmak için kendisine başvuran Alpay'a daha ağır bir fatura çıkarmış ve yüzde 10'un haricinde menajerinin talep ettiği 400 bin euroluk tazminatı da ödemesi gerektiğini bildirmişti. Bu gelişmeler üzerine Alpay'ın "Bu iş çözülmeden bir daha asla milli takımda oynamam" şeklinde sözler söyleyip söylemediği araştırılmaya başlanmıştı. 


</TEXT>
</DOC>
