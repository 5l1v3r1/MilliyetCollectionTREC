<DOC>
<DOCNO> 398744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sontur15.html </URL>
<DATE> 2005/11/28/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
ABD'li aile Bursa'ya yerleşti, Türk gibi oldu 
</HEADLINE>
<TEXT>

     Bir otomobil yedek parça firmasındaki görevi nedeniyle iki yıl önce Türkiye’ye gelen ABD’li David Mc Neill, eşi ve dört çocuğuyla birlikte Bursa’da Türk ailesi gibi yaşıyor. İsmini Davut olarak değiştiren Neill, eş ve çocuklarına da Türkiye’ye uyum sağlamaları için Türk isimleri verdi. 
     David Mc Neill, AA muhabirine yaptığı açıklamada, yaklaşık 20 yıl önce öğrencilik yıllarında kısa bir süre için geldiği Türkiye’yi çok sevdiğini söyledi. 
     ABD’de çalıştığı firmadan iki yıl önce Türkiye’de görev yapması için kendisine bulunulan teklifi hiç düşünmeden kabul ettiğini anlatan Mc Neill, "Eşim Angie ve çocuklarım Graham, Matthew, Murphy ve Austin ile Bursa’ya yerleştik. Burada insanlar çok sıcak. Ben ve ailem çabuk adapte olduk. Burada çok mutluyuz, kendimizi bir Türk ailesi gibi hissediyoruz. İşlerim iyi olduğu sürece buradan ayrılmak istemiyoruz" dedi. 
     
     TÜRKÇE İSİM ALDILAR 
     Mc Neill, Bursa’ya gelir gelmez ilk olarak eşi ve çocuklarıyla dil sorununu çözmeye çalıştıklarını, bunu da büyük ölçüde başardıklarını ifade ederek, Türk kültürüne çabuk uyum sağlamak için de ailece Türk isimleri aldıklarını söyledi. 
     Kendisinin artık "Davut", eşi Angie’nin "Ece", çocukları Graham’ın "Görkem", Matthew’in "Mert", Murphy’in "Müfit" ve Austin’in de "Aslan" adını kullandığını belirten Mc Neill, Türk kültürüne daha hızlı adapte olabilmeleri için çocuklarının özel okul yerine bir devlet okulu olan Nedim Öztan İlköğretim Okulu’nda eğitimlerini sürdürdüklerini bildirdi. 
     David Mc Neill, Türkiye’deki yemeklerden en çok "İskender kebap", fasulye ve pide çeşitlerini beğendiğini sözlerine ekledi. 
     
     ANNE, TÜRK HALK MÜZİĞİ TUTKUNU 
     Türkiye’ye gelmeden önce ABD’de müzik öğretmenliği yaptığını anlatan anne Angie Ece Mc Neil de Bursa’da bulunmaktan dolayı çok mutlu olduğunu ifade etti. 
     Türklerin çok misafirperver bir millet olduğunu, Bursa’da çok yakın arkadaşlar edindiklerini belirten anne Mc Neill, "Ben artık bir ev kadını oldum. Günlerimi aileme zaman ayırarak ve Türkçe öğrenmeye çalışarak geçiriyorum. Tek sıkıntım, ABD’deki yakınlarımı özlemek oldu. Ama, Kurban Bayramı’nda kız kardeşim ve yeğenlerim buraya gelecek" dedi. 
     Anne Mc Neill, Türk Halk Müziği ile yakından ilgilendiğini ve Sabahat Akkiraz’ın seslendirdiği türküleri çok beğendiğini anlatarak, fırsat buldukça konserlere gitmeye çalıştığını vurguladı. 
     
     ÇOCUKLAR, TÜRKİYE’DEN AYRILMAK İSTEMİYOR 
     Nedim Öztan İlköğretim Okulu 7. sınıf öğrencisi Graham "Görkem", 5. sınıf öğrencisi Matthew "Mert" ve 1. sınıf öğrencisi Murphy 
     "Müfit", okulda yabancılık çekmediklerini söylediler. 
     Okul yönetimi, öğretmenleri ve arkadaşlarının kendileriyle yakından ilgilendiğini anlatan çocuklar, Türkiye’den ayrılmayı istemediklerini belirttiler. 
     Matthew Mc Neill, Bursa’da bulunduğu sürece en çok "Beyzbol" oynamayı özlediğini ifade ederek, bu sporun Türkiye’de yeterince tanınmamasından üzüntü duyduğunu söyledi. 
     Bu arada, ailenin küçük bireylerinden Murphy, tam bir Atatürk hayranı. Türkçe okuma yazmayı yeni yeni öğrenen küçük ABD’li, ezberlediği şiirleri arkadaşlarına okuyarak, büyük önder Atatürk’e olan hayranlığını gösteriyor. 
     
</TEXT>
</DOC>
