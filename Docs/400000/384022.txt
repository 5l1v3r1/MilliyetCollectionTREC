<DOC>
<DOCNO> 384022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/dunya/dun01.html </URL>
<DATE> 2005/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal Belgeleri sakladılar 
</HEADLINE>
<TEXT>


CHP lideri, 'Kapalı kapılar ardında müzakereler yapıldı, belgeler saklandı, son 3 dakikada bize bilgi verildi' dedi 

ANKARA Milliyet - Fotoğraf Mustafa İstemi 


CHP Genel Başkanı Deniz Baykal, dün partisinin grup toplantısanda, müzakere sürecinin başlamasını değerlendirdi. 3 Ekim gecesi pazarlıkların kapalı kapılar ardında yapıldığını, müzakere belgelerinin kıskançlıkla saklandığını söyleyerek, "Ülkenin geleceğine bir emrivaki ve oldu bittiyle karar verilebilir mi AB'ye göre en iyi Türkiye, ebediyen aday olan Türkiye" dedi. 

'Böyle olmaz' 
Dışişleri Bakanı Abdullah Gül'ün Lüksemburg'a hareket etmek için havaalanına giderken arabaya binmeden 5 dakika önce kendisini aradığını söyleyen Baykal, bunun 3 dakikası içinde, "Karar aldık, mutabakat sağlandı, Lüksemburg'a hareket ediyorum, bunları ağzımdan duymanız için sizi aradım. Başbakan da Cumhurbaşkanı'nı aradı" dediğini aktardı. Baykal, "Uçağa binmeden önce açılan telefonla muhalefet bilgilendirilmiş mi oluyor Umarız Cumhurbaşkanı bu şekilde bilgilendirilmemiştir" dedi. 
Türkiye'nin Müzakere Çerçeve Belgesi'yle MÇB , Güney Kıbrıs'ı hukuken ve fiilen tanıma sürecine girdiğini belirten Baykal, AB'nin, "Kıbrıs tanınmazsa AB üyelik müzakereleri ilerlemeyecek. Yoksa, patinaj yapın. Avara kasnak gibi dolaşmak istemiyorsanız bunları yapmak zorundaysınız" dediğini kaydetti. 
Türkiye'nin stratejik hedefinin, 17 Aralık'ı düzeltmek ve Türkiye'yi dışlayan noktaları ortadan kaldırmak olması gerektiğini ifade eden Baykal, "Müzakere Çerçeve Belgesi, Türkiye açısından, 17 Aralık'tan daha olumsuzdur" dedi. 

Demirel Yetim Avrupa sofrasında 

İSTANBUL Milliyet 

9. Cumhurbaşkanı Süleyman Demirel, Marmara Üniversitesi'nin MÜ 2005-2006 akademik yılı açılış töreninde yaptığı konuşmada, "Bugün Balkanlar da, Baltıklar da Doğu ve Orta Avrupa da AB'ye üye olma istikametini tutmuşlar ve başarılı olmuşlardır. Onlara şöyle bakılıyor Bunlar Avrupa'nın yeğenleridir. Balkanlar'a gelindiğinde, Balkanlar kuzendir. Türkiye'ye geldiğiniz zaman Türkiye yetimdir, yetim... Fakat dün akşam bu yetim Avrupa sofrasına oturdu. Dün 'hasta adam' dedikleri Türkiye, 2005 yılında o sofraya eşit şartlarda oturmuştur" diye konuştu. 

Yılmaz Müzakere Kıbrıs'ta tıkanır 

ANKARA Milliyet 

Türkiye'nin AB sürecinde önemli rol oynayan isimlerden eski Başbakan Mesut Yılmaz,Türkbank ihalesine fesat karıştırdığı iddiasıyla yargılandığı Yüce Divan'daki duruşmasına girmeden önce, gazetecilerin Türkiye'nin AB ile tam üyelik müzakerelerine başlamasına ilişkin sorularını yanıtladı. Yılmaz şunları söyledi 
"Türkiye, 17 Aralık'ta ikinci sınıf üyeliği kabul etmişti. Şimdi bu daha da perçinleşti. Müzakereler başlar ama bir yere gitmez. Kıbrıs'ta gelir tıkanır. Sonuç, 17 Aralık kararlarının ortaya koyduğu imtiyazlı ortaklıktır." 

Ağar 2. sınıf üyelik statüsü 

ANKARA Milliyet 

DYP Genel Başkanı Mehmet Ağar, AB ile müzakere sürecinin başlamasıyla Cumhuriyet Türkiye'sinin vazgeçilmezliğinin tescil edildiğini belirtti. Ağar, dün TBMM'deki basın toplantısında Demokrat Parti'nin başvurusunu yaptığı AB serüveninin ve Cumhuriyet'in büyük başarısını, hükümetin kabul ettiği Çerçeve Belge'yle taçlandıramadığını savundu. AB ile gelecekte önemli krizler yaşanması ve sürecin askıya alınma tehlikesi bulunduğunu dile getiren Ağar, "Belge Türkiye'yi 17 Aralık'tan daha da geriye düşürmüştür. AB'nin kriterlerine hazmetme kriterleri ilave edilmiştir" dedi. 

Mumcu Bayram havasına girmeyin 

ANKARA Milliyet 

ANAP Genel Başkanı Erkan Mumcu, AB sürecine katkıda bulunan lider, hükümet ve parlamentolara teşekkür etti. Hükümeti de kutlayan Mumcu, "Müzakerelerin başlamasına vesile olan ve imzayı atan Sayın Erdoğan'ın hükümetini kutluyorum. Son derece önemli çabaları ortaya koymuşlardır" dedi. Çerçeve Belgesi'nde "bazı zorluk ve tuzaklar" bulunduğunu öne süren Mumcu, şunları söyledi 
"Bugün, yaşadığımız bütün sıkıntılara rağmen, iyimser olma günüdür. Ama soğukkanlı, sağduyulu, dikkatli de olmalıyız. Bir bayram havasına kendimizi kaptırmamalıyız." 

'Türkiye çok zorlu bir yola girdi' 

Diğer siyasi partilerin temsilcileri, AB ile müzakere süreci konusunda, "Türkiye'nin zorlu bir yola girdiği" görüşünde birleşti. Yapılan değerlendirmeler şöyle 
DSP Genel Başkanı Zeki Sezer AKP hükümeti Kıbrıs konusu başta olmak üzere sürdürdüğü teslimiyetçi politikaları, verdiği ödünlerle daha da pekiştirmiştir. Sorunların çözümü sonraya bırakılmıştır. Saadet Partisi Genel Başkan Vekili Recai Kutan İsmi konulmamasına rağmen imtiyazlı ortaklık, fiilen kabul edilmiştir. Türkiye müzakere etmeyecek, AB'ye adapte olma çabasına başlayacaktır.Diyarbakır Büyükşehir Belediye Başkanı Osman Baydemir "Ok yaydan çıktı. Nihayetinde hedefine ulaşacaktır. Türkiye'nin yönü ve rotası bellidir. Bundan geri dönüş yok. Entegrasyon, demokratikleşme ve toplumsal barış için bu süreci hızlandırmamız lazım." 

</TEXT>
</DOC>
