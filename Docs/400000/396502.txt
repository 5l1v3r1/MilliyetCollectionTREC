<DOC>
<DOCNO> 396502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/son/soneko02.html </URL>
<DATE> 2005/11/20/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Tüccarların konut kredisi cinliği... 
</HEADLINE>
<TEXT>

     Ankara Ticaret Odası ATO Başkanı Sinan Aygün, ticari krediden daha ucuz, sabit faizli olması nedeniyle tüccarların "anlaşmalı emlak-satım işlemleriyle" konut kredisi alıp, ticari işlerde kullandıklarını açıkladı. 
     ATO, "Konut kredisi cinliği" başlığı altında açıklama yaptı. ATO Başkanı Sinan Aygün, 2001 krizinde kredi faizlerinin yüzde 50’lerden yüzde 1500’lere fırlaması nedeniyle büyük darbe yiyen tüccarların konut kredisi kullanmak için kendi aralarında ev alım-satımlarının ciddi boyutlara ulaştığını bildirdi. Aygün, "Dayı-yeğen ya da hala-yeğen gibi soyadı tutmayan yakın akrabalar, kuzenler, komşular ve şirket ortakları kağıt üzerinde birbirlerine ev satmış gibi yaparak konut kredisi çekiyor. Alım-satımı yapılan evlerin sahipleri değişmiyor, sadece tapu değişiyor. 
     Al gülüm, ver gülüm" diye konuştu. 
     
     "BANKALAR TÜCCARI UNUTTU, KONUT KREDİSİNE AĞIRLIK VERDİ" 
     ATO Başkanı Aygün, ticari kredilerin konut kredilerinden 3 kat daha pahalı olması nedeniyle tüccarın bu yola başvurduğunu belirtirken, şunları söyledi 
     "Türkiye’de ticaretin önündeki en büyük engellerden birisi, ticari kredi faiz oranlarının yüksek olması. Konut kredilerinin faiz oranı ortalama yüzde 1.2 iken, ticari kredilerin faiz oranı yüzde 300 daha fazla. Özellikle son dönemde bankalar tüccarı unutup konut kredisine ağırlık vermiş durumda." 
     
     TİCARİ KREDİLERDE FAİZ İNDİRİMİ ÇAĞRISI 
     Vade süresinin ticari krediye göre uzun olması ve kredi çekme prosedürünün kolaylığı gibi etkenlerin de tüccarları konut kredisine yönlendirdiğini belirten Aygün, "Kefilsiz, 10-20 yıl vadeli konut kredisi veren bankalar var. Ticari 
     kredilerin geri ödeme süresi, genellikle 3 yıl. Üstelik prosedürü de uzun" dedi. Ticari kredilerin ekonomiyi canlandırıcı ve istihdamı artırıcı bir kredi olduğunu vurgulayan Aygün, bankaları ticari kredi faiz oranlarını düşürmeye çağırdı. 
     
     KONUT KREDİSİNDE KRİZ UYARISI 
     Aygün, bu yılın ilk 9 ayında 140 bin kişinin konut kredisi kullandığını ve 2005 yılı başında 2 katrilyon 790 trilyon lira olan konut kredisi miktarının ekim ayı ortasında 9 katrilyon 494 trilyon liraya ulaştığına dikkat çekti. Aygün, 2003 yılında yüzde 14 olan konut kredilerinin tüketici kredileri içindeki payının, Eylül 2005 itibariyle yüzde 36’ya yükseldiğini belirtti. 
     Aygün, günde ortalama 1200 kişinin konut kredisi kullandığını, uzun vadeli konut kredilerinin ekonomi ve bankacılık sektörü için tehlike yarattığına dikkat çekti. 
     Aygün, "Bol keseden dağıtılan bu krediler geri dönmezse bankaların elinde onbinlerce hacizli konut olacak. Bu durum, Türkiye ekonomisini derinden sarsacak bir krize yol açabilir. Uzakdoğu, İsveç ve Japonya’da bunun örnekleri yaşandı" uyarısında bulundu. 
     
     "KONUT KREDİLERİ KONTROL ALTINA ALINMALI" 
     Sinan Aygün, vatandaşların ev sahibi olma hayaliyle ödeme güçlerini aşan miktarlarda kredilerin altına imza attıklarına dikkat çekerken, hükümetin konut kredilerini kontrol altında tutacak önlemler alması gerektiğini bildirdi. 

ANKA 
     
</TEXT>
</DOC>
