<DOC>
<DOCNO> 374240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/guncel/gun02.html </URL>
<DATE> 2005/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçak eve AİHM yorumu 
</HEADLINE>
<TEXT>


AİHM, değişen toplumsal ilişkilere göre kararlarında değişikliğe gidiyor. Örneğin, Ümraniye'de kaçak yapılan bir eve elektrik - su bağlanmasıyla ilgili, "Meşru beklenti yarattı" denilerek sahibi haklı bulundu 

BELMA AKÇURA İstanbul 

Avrupa İnsan Hakları Mahkemesi de AİHM sürekli içtihadını yeniliyor. Mahkeme, eskiden ihlal olarak görmediği konuları, bugün değişen şartlar nedeniyle artık ihlal sayıyor. Prof. Dr. İbrahim Kaboğlu, AİHM'in önümüzdeki dönem, "Yüzde 10'luk seçim barajının ve zorunlu din dersinin kaldırılması" gibi spesifik 2 önemli davaya bakacağını hatırlattı. 
Kaboğlu, "Mahkeme içtihadını, ya ulusal koşullara göre ya da genel anlamda toplumların değişmesini göz önüne alarak farklılaştırabilir. Ama bunu yaparken iç tutarlılığını bozmamak için de yeni koşulları iyi gerekçelendirmesi gerekiyor" dedi. Mahkemenin "meşru beklentiler"i de artık ihlal olarak değerlendirdiğini söyleyen Kaboğlu, şöyle konuştu 
"Mahkemenin meşru beklentileri ihlal saymasına ilişkin en iyi örnek Öner Yıldız davasındaki karardır. Yıldız, Ümraniye'de mülkiyet hakkı olmadığı halde, Hazine arazisi üzerine ev yapmış. Belediye de evin yıkılması bir yana, oraya elektrik vermiş, su vermiş, yol götürmüş. Mahkeme, "Bu idari hoşgörüdür. Bu hizmet, yasa ihlal edenlerde haklı bir meşru beklenti oluşturabilir" dedi. 

İçtihat değişti 
Eskiden homoseksüellik ya da transseksüellikle ilgili bazı konuları "ihlal" olarak görmeyen mahkeme, transseksüelliği yasaklayan İngiltere ve İrlanda aleyhine açılan son 2 davada, ihlal kararı vererek içtihadını değiştirdi. İngiltere aleyhine açılan Goodwin davasında, kadın olan bir erkeğin nüfus cüzdanında değişiklik yapılmadığı için, kadın olmasının hukuki sonuçları doğmuyordu. Mahkeme, "Bu ülkeler madem cinsiyet değiştirmeyi kabul ediyor, bunun hukuki sonuçlarını da kabul etmek zorunda" diyerek bunun ihlal olduğuna karar vermişti. 




</TEXT>
</DOC>
