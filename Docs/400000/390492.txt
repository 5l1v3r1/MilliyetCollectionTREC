<DOC>
<DOCNO> 390492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sonspo13.html </URL>
<DATE> 2005/10/28/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Çaykur Rizespor Sivasspor maçı ile çıkışımıza devam etmek istiyoruz 
</HEADLINE>
<TEXT>

     Çaykur Rizespor Kulübü Başkanı Ekrem Cengiz, Sivasspor maçı ile çıkışlarını sürdürmek istediklerini söyledi. 
     Cengiz, AA muhabirine yaptığı açıklamada, pazar günü sahalarında yapacakları Sivasspor maçının kendileri açısından önemli olduğunu belirterek, ''Son iki haftada sahaya yansıttığımız oyunun puan olarak karşılığını almaya başladık. Sivasspor maçı ile çıkışımıza devam etmek istiyoruz. İç sahada galibiyet serisi yakalayarak ligin ilk yarısını hak ettiğimiz yerde bitirmek istiyoruz'' dedi. 
     Sivasspor maçının saha ve seyircileri önünde yapacakları zor maçlardan biri olduğunu ifade eden Cengiz, şunları kaydetti 
     ''Sivasspor, ligin yeni takımlarından olmasına rağmen çok iyi bir kadro kurarak iyi çıkış yaptı. Ama bizim de kafa olarak rahatladığımız ve kendimize güvenimizin arttığı bir haftada bu maçtan 3 puanla ayrılmaktan başka bir şansımız yok. Sivasspor karşılaşmasında seyirciye büyük görev düşecek. Bir noktada sahada futbolcuların yapamadığı ateşleyicilik görevini onlar üstlenecek. Doksan dakika takımlarını yalnız bırakmasınlar. Onların da desteği ile bu maçtan gülerek ayrılan taraf olmak istiyoruz.'' 
     
</TEXT>
</DOC>
