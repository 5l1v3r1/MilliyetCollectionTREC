<DOC>
<DOCNO> 389169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sondun21.html </URL>
<DATE> 2005/10/24/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Binlerce Suriyeli Hariri raporunu protesto için sokaklarda 
</HEADLINE>
<TEXT>

     Suriye'de binlerce kişi, Lübnan'ın eski Başbakanı Refik Hariri suikastına ilişkin olarak Şam yönetimini suçlayan BM raporunu protesto etti. 
     Başkent Şam'da toplanan çoğu gençler ve kamu çalışanlarından oluşan binlerce gösterici, BM soruşturmasını, İsrail'e ve Irak'ın işgaline karşı olduğu için Suriye'ye baskı kurulması amacıyla Washington yönetiminin teşvik ettiğini öne sürdü. 
     Bazı göstericiler ''Amerika'dan korkmuyoruz. Kahrolsun Amerika'' diye sloganlar atarken, bazı göstericiler ''Suriye, Irak değildir'' yazılı pankartlar taşıdı. 
     Okulların da öğrencilerin gösterilere katılmasına izin verdiği belirtildi. 
     Alman savcı Detlev Mehlis'in geçen hafta tamamladığı soruşturma sonucunda hazırlanan raporda, ''Hariri'nin öldürülmesi kararının üst düzey Suriyeli güvenlik yetkililerinin onayı olmadan alınamayacağı'' belirtilmişti. 
     BM Soruşturma Komisyonu Başkanı Mehlis'in raporunda, Hariri'nin Suriye ve Lübnan istihbarat servislerinin dikkatlice hazırladıkları bir terörist eylem neticesinde suikasta kurban gittiği bildirilmişti. 
     Raporda, Suriye hükümetinin Hariri suikastıyla ilgili BM soruşturmasında işbirliği yapmadığı da kaydedilmişti. 
     Şam yönetimi, ''siyasi amaçlı'' olarak değerlendirdiği BM raporunu reddetmiş ve raporun Suriyeli hiçbir yetkiliyi suçlamak için yeteri kadar kanıt sunamadığını açıklamıştı. 
     
</TEXT>
</DOC>
