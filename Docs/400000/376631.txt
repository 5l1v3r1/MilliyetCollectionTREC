<DOC>
<DOCNO> 376631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/yazar/guclu.html </URL>
<DATE> 2005/09/08/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
OKS'de 3. yerleştirme olacak mı 
</HEADLINE>
<TEXT>


Anadolu liseleri, fen liseleri ve OKS ile öğrenci alan diğer liselerde, 2. Yerleştirme Sonuçları, dün açıklandı. Bazı okullarda puanlar düşerken, bazılarında da yükselmeler oldu. OKS ile öğrenci alan okullarda kayıtlar, 11 Eylül akşamına kadar devam edecek. Bu arada kolejlerde ve devamında anadolu liselerinde çok fazla olmasa da önemli açıkların kalması bekleniyor. Bu durumda üçüncü bir kayıt dönemi açılacak mı Açılmayacak mı Şu anda velilerin en çok merak ettikleri soru bu. Bakanlık yetkilileri, kılavuza göre yeni bir kayıt döneminin olmadığını söylüyorlar. Ama kayıt sonrasını bekleyelim, son durumu bir görelim diyenler de var. 
Giriş sınavlarının borsa'dan hiç farkı olmadığı dün bir kez daha ortaya çıktı. Hangi okullarda puanların hangi oranda yükseleceği ya da düşeceği konusunda hiç bir kriter yok. Düşecek denilen okullarda puanlar yükseldi. Yükselecek denilenlerde düştü. Tercihler konusunda da benzer oluşumlar yaşandı. En çok ilgi görmesi beklenen okullar değil, farklı okullar daha yüksek tercih aldılar. 
Örneğin en yüksek puanlı okullardan Galatasaray ve İstanbul Lisesi'nde puan düşüşü çok sınırlı kaldı. Galatasaray 1.269, İstanbul Lisesi ise 2.004 puan düştü, Atatürk Anadolu Lisesi'ndeki puan düşüşü ise 0.512 oranında oldu. Semiha Şakir Anadolu Lisesi ise bu konuda rekor kırdı. Puanı sadece 0.039 düştü. 
Puan artış rekorunu ise İstanbul'da 30.44 puanla Çatalca Anadolu Lisesi kırdı. Onu 27.188 puanla Hadımköy Örfi Çetinkaya Anadolu Lisesi izledi. 
Puanı düşen okullar kategorisinde de ilginç inişler oldu. Örneğin Şişli Anadolu Lisesi 23 puan birden düşerken, Yeşilköy Anadolu Lisesi de 20 puan birden indi. 28 kontenjan açığı bulunan ve taban puanı 384 olan Kartal Anadolu Lisesi'nin listede hiç yer almaması da ilginç bir ayrıntı olarak dikkat çekti. 
Anadolu liseleri arasında en fazla tercihi ise puanı fazla yüksek olmayan Bağcılar Akşemsettin Anadolu Lisesi ile Prof. Faik Somer Anadolu Lisesi aldı. Her iki okulu da 6 binin üzerinde öğrenci tercih etti. 
Bu konudaki ayrıntılara yarın da devam edeceğiz... 

Sözleşmeli öğretmenlik 
Sözleşmeli öğretmenlik için başvurular bugün sona eriyor. 20 bin kadro için dün öğle saatlerine kadar 39 bin başvuru gerçekleşti. Ama bunlardan sadece 25 bini formlarını, milli eğitim müdürlüklerine teslim etti. Başvuru ve teslim sayısının bugün daha da artması bekleniyor. 
MEB Personel Genel Müdürü Remzi Kaya askerlik ve eğitim ödeneği konularına açıklık getirdi. Kaya, kadrolu öğretmenlere ödenecek 400 milyon liralık öğretime başlama ödeneğinin, sözleşmeli öğretmenlere ödenmeyeceğini söyledi. Bu konuda Maliye'den bir tahsisat ayrılmadığını belirtti. 
Kaya, askerlik sorunu olan öğretmen adayları ile ilgili olarak da şu açıklamayı getirdi 
"30 Eylül'e kadar askerden terhis olacak arkadaşlarımız da sözleşmeli öğretmenlik için başvurabilirler. Bu konuda bir tıkanıklık varsa, ilgilileri uyarırız. Tecil belgesi konusunda ise sorunlarını askerlik şubeleri ile çözmeleri gerekiyor. Bir şekilde bize askerlik şubesinden yazı getirirlerse, atamaları yapılır. Atamaları yapıldıktan sonra da daha uzun süreli tecilleri yapılabilir. Ama tüm bunlar bizim dışımızda..." 
Remzi Kaya, dershaneler ya da özel okullarla sözleşmesi bulunan öğretmenlerin ise bir tercih yapmak durumunda olduklarını belirterek, "Sözleşmeli öğretmenler de mazeret nedeniyle kazanılmış hakların dondurulması söz konusu değil" dedi. 

Ayrıntılı tablo ve bilgiler Milliyet Gazetesi'nde... 


</TEXT>
</DOC>
