<DOC>
<DOCNO> 370650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sonspo33.html </URL>
<DATE> 2005/08/17/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Yüzme müsabakalarının son gününde 2 Türk sporcusu finale kaldı 
</HEADLINE>
<TEXT>

     23. Dünya Üniversiteler Yaz Spor Oyunları'nda, yüzme müsabakalarının son gününde, 2 Türk sporcusu finale kaldı. 
     Manisa İl Özel İdaresi Yüzme Havuzu'ndaki oyunların yüzme müsabakalarının 6. ve son gününde, gündüz bölümünde 7 kategoride elemeler gerçekleştirildi. 
     75 sporcunun katıldığı erkekler 50 metre serbestte, 22.92 saniyeyle en iyi 7. dereceyi elde eden Kaan Tayla, finalde yüzmeye hak kazandı. Bu kategorideki diğer Türk sporcu Eren Onurlu ise 23.72 saniyeyle 32. olarak elendi. 
     32 sporcunun yer aldığı bayanlar 100 metre kurbağalamada ise İlkay Dikmen, 1.10.99'luk derecesiyle 7. sırayı alarak finale yükseldi. Bu dalın seçmelerinde yarışan diğer Türk sporcu Jülide Yıldız, 1.19.66 ile 28. sırada kaldı ve oyunlara veda etti. 
     23 sporcunun yarıştığı bayanlar 200 metre kelebekte ise Gülşah Gönenç, 2.16.03 ile 10. sırayı alınca, B finaline katılma hakkı elde etti. Fulya Terzi ise 2.28.97 ile 20. sırada yer alarak elenmekten kurtulamadı. 
     6. ve son günkü seçmelere katılıp elenen diğer Türk sporcuların aldıkları dereceler ise şöyle 
     
     Erkekler 4x100 Metre Karışık Bayrak 25 ülke 
     Türkiye 3.58.29 ile 17. 
     
     Bayanlar 50 Metre Serbest 52 sporcu 
     Burcu Dolunay 28.06 ile 32. 
     Selin Bülbül 28.64 ile 35. 
     
     Erkekler 50 Metre Kurbağalama 56 sporcu 
     Cenk Aktaş 30.31 ile 37. 
     Engin Can Eter 30.91 ile 43. 
     3 Türk sporcusunun da mücadele edeceği son günün akşam seansı yarışmaları, saat 17.30'da başlayacak. 
     
</TEXT>
</DOC>
