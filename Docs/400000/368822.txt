<DOC>
<DOCNO> 368822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/siyaset/siy04.html </URL>
<DATE> 2005/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa Rumlara not yollamadık 
</HEADLINE>
<TEXT>


ANKARA Milliyet 


Fransa Cumhurbaşkanı Jacques Chirac'ın, Güney Kıbrıs Rum Kesimi lideri Tasos Papadopulos'a, Türkiye Rum Kesimi'ni tanımadığı sürece AB ile müzakerelere başlayamayacağı yönünde mesaj gönderdiği yönündeki haberler, Fransa'nın Ankara Büyükelçiliği'nce yalanlandı. 
Milliyet'in iddialarla ilgili sorusunu yanıtlayan bir büyükelçilik yetkilisi, "Rum tarafına yazılı ya da sözlü bir mesaj gitmedi. Haberler doğru değil" bilgisini verdi. 
Dışişleri Bakanlığı kaynaklarından edinilen bilgilere göre, Fransa Cumhurbaşkanı Chirac'ın ofisi de iddiaları yalanladı. Türkiye'nin Paris Büyükelçiliği'nin Rum basınında çıkan haberler üzerine dün Chirac'ın ofisi ile irtibata geçtiğini belirten Dışişleri kaynakları, Fransa makamlarından Rum Kesimi'ne gönderilen bir mesaj ya da mektup olmadığı karşılığının alındığını açıkladı. 



</TEXT>
</DOC>
