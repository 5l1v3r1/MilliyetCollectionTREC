<DOC>
<DOCNO> 360166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/sontur26.html </URL>
<DATE> 2005/07/11/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
''Hastasının karnında spanç unutan'' tıp fakültesi dekanına ceza... 
</HEADLINE>
<TEXT>

     Yüzüncü Yıl Üniversitesi YYÜ Tıp Fakültesi Dekanı Prof. Dr. Mansur Kamacı’ya, ameliyatta bir hastanın karnında gazlı bez spanç unuttuğu gerekçesiyle Van Bölge Tabip Odası Başkanlığı’nca para cezası verildi. 
     Alınan bilgiye göre, YYÜ Tıp Fakültesi Kadın Hastalıkları ve Doğum Kliniği’nde tedavi gören hasta Fahriye Derge, bir süre sonra artan şikayetleri üzerine Van Doğumevi Hastanesi’ne müracaat etti. 
     Derge’nin burada yapılan tedavisinde, ameliyat sırasında karnında unutulan spanç, operasyonla çıkarıldı. 
     Van Bölge Tabip Odası Başkanlığı, hastanın karnında spanç unutulmasıyla ilgili olarak, Derge’nin operasyonuna katılan başta Tıp Fakültesi Dekanı Prof. Dr. Mansur Kamacı olmak üzere Tıp Fakültesi’nde görev yapan toplam 4 doktor hakkında soruşturma yaparak rapor hazırladı. 
     Tabipler Odası’nın inceleme raporunda, spanç unutulmasının tıbbi literatürde rastlanabilir komplikasyonlardan olduğu, hekimlerin herhangi bir kasıtları olmadığı ancak bir tıp fakültesi anabilim dalında bunun kabul edilebilir bir uygulama olmadığı belirtilerek, şöyle denildi 
     "Dosyadaki bilgi ve belgelere göre, Prof. Dr. Mansur Kamacı’nın ekibin başında olduğu ve asistanlara bilgi beceri aktarımında bulunmak hak ve yetkisine sahip olduğu, soruşturma konusu ameliyatın da bu çerçevede yürütüldüğü dikkate alınarak karın içinde yabancı cisim unutulması eyleminin sorumluluğunun Prof. Dr. Mansur Kamacı’da olduğu kabul edilerek, Van-Muş-Bitlis-Ağrı-Hakkari Tabip Odası Onur Kurulu’nca Prof. Dr. Mansur Kamacı’nın para cezası ile cezalandırılmasına karar verilmiştir." Prof. Dr. Mansur Kamacı, fakültenin bir eğitim kurumu olduğunu, bu operasyonda da asistan eğitimi gerçekleştirildiğini ifade ederek, operasyon sırasında malzemeyi takip eden hemşireden olumlu yanıt alındıktan sonra operasyonu tamamladıklarını belirtti. 
     Bunun tıp literatüründe rastlanan bir olay olduğunu, bu tür komplikasyonların bundan sonra da olabileceğini kaydeden Kamacı, ne kadar dikkat edilirse edilsin dünyanın her yerinde böyle olaylarla karşılaşıldığını söyledi. 

     
</TEXT>
</DOC>
