<DOC>
<DOCNO> 385427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sondun19.html </URL>
<DATE> 2005/10/10/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Portre Angela Merkel kimdir 
</HEADLINE>
<TEXT>

     BBC 

      'Mucize başbakan adayı' olarak değerlendirilen Hıristiyan Demokrat lider Angela Merkel, sonunda muradına erdi. İşte Türkiye'nin Avrupa Birliği'ne tam üyeliğine karşı olduğunu her fırsatta dile getiren Merkel'in iktidara yürüyüşünün öyküsü... 
     Doğu Almanya'da büyümüş bir Protestan olan Merkel'in partisi CDU, genelde Katolik Batı Alman erkekleri tarafından yönetiliyor. 
     Aynı şekilde Almanya da bugüne dek kadın ve Doğu Alman bir başbakana sahip olmadı. 
     Hamburg doğumlu Angela Merkel henüz birkaç aylıkken, Luteryen bir papaz olan babası Doğu Almanya'ya atandı. Komünist Doğu Almanya'da, Berlin'in hemen dışındaki bir kasabada büyüdü. Matematik, fen ve dil derslerinde büyük kabiliyet gösteren Merkel fizik doktorası yaptı ancak daha sonra kimya alanında çalışmaya başladı. 
     1989'da yeni yeni genişlemekte olan demokrasi hareketine katıldı. Berlin Duvarı yıkıldıktan sonra, Doğu Alman hükümetinin sözcüsü oldu. 
     
     Hızlı yükseliş 
     Batı ve Doğu Almanya birleşmeden iki ay önce CDU'ya katıldı. 
     Üç ay içinde, Başbakan Helmut Kohl kabinesine kadın ve gençlik bakanı olarak girdi. 
     2000'de, partisini sarsan yolsuzluk skandalları sırasında önce Kohl ve diğer parti yöneticilerinin yanında yer aldı. Suudi Arabistan'a tank satışı karşılığında rüşvet aldığı iddialarını 'tamamen saçmalık' diye niteleyerek reddetti. Fakat kriz tırmanıp, eski Başbakan Kohl'ün oynadığı rol açığa çıkmaya başlayınca, eski patronunu kınayan ilk CDU yöneticisi oldu. 
     
     İmaj değişikliği yaptı 
     Bu çıkışıyla dikkat çeken Merkel, Nisan 2000'de parti lideri oldu. Ancak iki sene sonraki seçimlerde yeterince popüler bir isim olarak görülmediğinden, partisinin başbakan adayı olamadı. 
     Başbakan adayı, CDU'nun Bavyeralı kardeş partisi Hıristiyan Sosyal Birliği'nin lideri Edmund Stoiber oldu. Merkel ile Stoiber'in arası o tarihten beri düzelmedi. Stoiber'in bu son seçim kampanyası sırasında Doğu Alman seçmenleri 'aptal' diye nitelemesi de Merkel'den büyük tepki aldı. 
     51 yaşındaki Merkel, 2005 seçimleri öncesinde 'demode' imajını silmek için büyük bir imaj değişikliği yaptı. Saç modelini değiltirdi daha renkli giyinmeye başladı. Partisi de seçim kampanyalarında Rolling Stones'un Angie şarkısını çalmaya başladı. 
     
     Thatcher mı, Blair mi 
     'Angie', Alman basınında zaman zaman 'Maggie' ile karşılaştırıldı yani eski İngiltere başbakanlarından Margaret Thatcher'la. Ancak eski çalışma arkadaşlarından Ulrich Klinkert'e göre bu yakıştırma tam anlamıyla doğru sayılmaz. "Biraz Margaret Thatcher, ama biraz da Tony Blair," diyor Klinkert. 
     Örnek olarak da kürtaj ya da eşcinsel hakları gibi toplumsal konularda daha merkezci görüşlere sahip olmasını gösteriyor. 
     Merkel de sık sık, Doğu Almanya'da büyümüş bir insan olarak özgürlüklerin önemini en iyi kendisinin bildiğini söylüyordu. Ancak iş ekonomiye geldiğinde Merkel, Başbakan Gerhard Schröder'e bir 'Demir Leydi salvosu' açmaktan geri kalmıyordu. 
     Schröder'i, ekonomik mucizesini tüketmiş Alman ekonomisini ayaklandırmak için gereken reformları gönülsüzce, taksit taksit yapmakla suçladı. Ve Alman ekonomisini iyileştirmek için gereken ilacı kendisinin vereceğini söyledi. 
     Dış politikadaysa ABD ile soğuyan ilişkileri düzeltmek ve bugüne dek AB'de entegrasyonun temel motoru olarak görülen Fransa-Almanya ittifakına verilen önemi azaltmak istiyor. 
     Fransa'nın ekonomideki korumacı tavrından şikayet eden Merkel, İngiltere'ye ve AB'nin küçük üyelerine yönelmek istiyor. Berlinli kimya profesörü Joachim Sauer'le evli olan Merkel'in çocuğu yok. 
     
</TEXT>
</DOC>
