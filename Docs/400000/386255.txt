<DOC>
<DOCNO> 386255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/spor/spo04.html </URL>
<DATE> 2005/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Son umudu Tahkim 
</HEADLINE>
<TEXT>


Trabzonsporlu Gökdeniz, Tahkim Kurulu'na başvurarak, 10 aylık müsabakalardan men cezasına itirazda bulunacak. Yıldız futbolcu, dilekçesinde cezasının hafifletilmesi veya kaldırılmasını isteyecek 


Yasa dışı bahis oynadığını ve şike organizasyonunun içinde olduğunu itiraf ettikten sonra Profesyonel Futbol Disiplin Kurulu'nun verdiği cezayla sezonu kapatan Gökdeniz Karadeniz umudunu Tahkim Kurulu'na bağladı. PFDK'nın 10 ay müsabakalardan men ve 60 milyar lira para cezası verdiği yıldız futbolcu, 1-2 gün içinde Tahkim Kurulu'na başvuracak. Bordo - mavili futbolcu, Tahkim'e vereceği dilekçede, 10 aylık cezasında indirim yapılması veya bunun tamamen kaldırılması talebinde bulunacak. 

Bir ay sürebilir 
Gökdeniz Karadeniz'in başvurusunda, PFDK'nın suç gerçekleşmiş gibi ceza verdiğini ileri sürerek, suçun oluşmaması nedeniyle kararın yeniden gözden geçirilmesini isteyeceği belirtildi. Trabzonsporlu futbolcunun başvurusunun ardından, Tahkim Kurulu, Disiplin Kurulu'ndan dosyaları ve karar gerekçelerini isteyecek. Tahkim daha sonra Gökdeniz'i dinleyip savunmasını alacak. Bu sürecin yaklaşık 1 ay sürmesi bekleniyor. Bilindiği gibi Trabzonspor Yönetimi, kulüp olarak cezaya itirazda bulunmama kararı almıştı. 

Uyanık yönetim 

Trabzonspor Yönetimi'nin bir süre önce alınan amatör spor branşlarında şubeler açma kararının nedeni anlaşıldı. Birçok dalda faaliyete geçme konusunda çalışma başlatan bordo - mavili yönetimin, en az 5'i olimpik olmak üzere 10 branşta faaliyet gösteren kulüplere, bulundukları şehirlerdeki tüm tesislerin devrini içeren yasanın çıkmasının ardından amatör dallarda atılım yapma kararı aldığı belirtildi. 

Yattara korkuttu 

Gineli yıldız sabah çalışmasında hafif bir sakatlık geçirdi. Fatih Tekke bugün geliyor 

Samsunspor ile deplasmanda oynayacağı maçın hazırlıklarını tek antrenmanla sürdüren Trabzonspor'da İbrahima Yattara, teknik heyeti korkuttu. İdmanın hemen başında bacağına sert bir top darbesi isabet eden Gineli futbolcu bir anda yere yuvarlandı. Doktorların yaptığı kontrolde ayağında kas ezilmesi belirlenen Yattara daha sonra çalışmaya devam etti. 
Sakatlıkları bulunan Szymkowiak ve Eller salonda çalışırken, kontrolden geçmek üzere İtalya'ya giden Fatih Tekke idmanda yer almadı. Sakatlığı ciddi olmayan Fatih'in bugün Trabzon'a gelmesi bekleniyor. Bu arada Teknik Direktör Halilhodziç, antrenman öncesi tek tek ellerini sıktığı futbolcularla saha ortasında kısa bir görüşme yaptı. 


</TEXT>
</DOC>
