<DOC>
<DOCNO> 363950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/guncel/axgun02.html </URL>
<DATE> 2005/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanı eleştirdi işinden oldu 
</HEADLINE>
<TEXT>


Tepe İnşaat yetkilileri, Bakanı Akdağ'ı "Güvenimizi kırdınız" diye eleştiren demir işçisinin işine son verdi 

SONER KOCAER Antalya DHA 

Antalya Devlet Hastanesi ek bina inşaatını denetleyen Sağlık Bakanı Recep Akdağ'a "Hükümete güvenimizi kırdınız" diyen demirci Salman Akbina 50 , işinden oldu. 
400 yataklı ek binanın temeli önceki gün Başbakan Erdoğan tarafından atıldı. Törenden önce inşaata gelen Akdağ, demirleri hazırlayan işçileri yemek molasında buldu. Akdağ, "Allah kolaylık versin" dedi. Kahramanmaraşlı inşaat demircisi Akbina ise "Hükümetinize çok güveniyorduk, güvenimizi kırdınız, krizdeyiz" diye konuştu. 

'Böyle işçi istemeyiz' 
Beklemediği bir yanıt alan Akdağ, "Bak işin var çalışıyorsun. Haline şükret. Devletin işini yapıyorsun" diyerek, alandan uzaklaşmak istedi. İnşaat şirketinin yetkilileri Akbina'yı susturdu. Tepe İnşaat yetkilileri, Akdağ'ın ayrılmasının ardından bir günlük yevmiyesini verdikleri Akbina'nın işine son verdi. İşe yeni başladığını söyleyen Akbina, "Şirket yetkilileri bana, 'Sen bakanı nasıl kızdırırsın Bizi işimizden mi edeceksin Biz böyle işçi istemiyoruz' dedi ve işime son verdi" diye konuştu. 




</TEXT>
</DOC>
