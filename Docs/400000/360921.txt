<DOC>
<DOCNO> 360921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/spor/spo09.html </URL>
<DATE> 2005/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Cesur yürek İlhan Mansız 
</HEADLINE>
<TEXT>


Ankaragücü'nde beyaz sayfa açan İlhan sakat olduğu iddialarına inat yönetime maç başı anlaşma önerdi. Yıldız futbolcu, "Başkent'te yeniden doğacağım. Milli takım formasını özledim. Gollerimle geliyorum" dedi 

ÖZEL RÖPORTAJ NECMİ KEPÇETUTAN 


2002 Dünya Kupası Çeyrek Final maçında Senagal'e attığı altın gol A Milli Takım'ın Dünya üçüncülüğü yolunda önemli bir kilometre taşı, Türk futbolunda yeni dönemin başlangıcıydı. Aynı zamanda Dünya'da özellikle de Uzak Doğu'daki "İlhanmania" salgının da çıkış noktasıydı. Türk futbolunda ilk defa bir oyuncu bu kadar popüler oluyordu. Giyiminden, saç stiline, davranışlarından sahadaki performansına kadar ön plana çıkıyor, İlhan Mansız her geçen gün adeta bir "idol" haline geliyordu. 
Her yıl Avrupa'dan gelen bir gurbetçi genç gibi başladı İlhan'ın macerası. Türkiye'deki ilk durağı Gençlerbirliği oldu. Tam on yıl önce geldi Başkent ekibine. Sakatlandı, tedavi için Almanya'ya gitti, masraflarının Kırmızı - Siyahlılar tarafından karşılanmasını istedi. Genç yetenekleri keşfetmekle ünlü Başkan İlhan Cavcav, Mansız'ın o müthiş çıkışını hesaplayabilse aynı kararı verir miydi bilinmez. Cavcav masraflarını üstlenmediği İlhan Mansız'ı elinden kaçırıverdi. 

En kolay transfer 
Mansız, Kuşadası ve Samsunspor'daki performansıyla kısa sürede büyüklerin gözdesi haline geldi, ardından Beşiktaş'ı tercih etti. Zaman zaman sorunlar yaşasa da Siyah - Beyazlı takımla büyüdü. Ay - Yıldızlı forma ile zirve yaptı. Beşiktaş'tan buruk ayrıldı. Japonya ve Almanya'da geçen 2 yılda hep sakatlıkla boğuştu. Ameliyatlar geçirdi. Gözden, gönülden uzak kaldı. Türkiye'yi o eski günleri özlemişti. Herkes onun Beşiktaş'a dönmesini bekliyordu. 
Kısa süre önce Çeşme'de tatil yaparken Ankaragücü Başkanı Cemal Aydın ile yenen yemekte filizlenen düşünce önceki gün gerçekleşen kısa bir görüşmeyle sonuçlandı. Ankaragücü'ndeydi İlhan Mansız. Kendine o kadar güveniyordu ki... "O sakat" diyenlere inat ücretinin yüzde 80'inin maç başına ödenmesini teklif etti. Başkent ekibine transfer olarak tüm dikkatleri üzerine çeken Mansız ilk defa Milliyet'e konuştu. Duygu ve hedeflerini anlattı 

'Eski İlhan olacağım' 
"Beşiktaş ve Milli Takım'da yaşadıklarımı unutamam. Çok güzel günlerdi. Ama futbolda dün yok. O günler geride kaldı. Japonya'da sakatlık geçirdim, ameliyat oldum. Uzun bir süreçti. Devre arası Hertha Berlin'e gittim. Orada da küçük sakatlıklardan dolayı antrenmanlara son 3 ay başlayabildim. 3-4 hazırlık maçında oynadım. Her şey yolundaydı, kalacaktım. Ancak anlaşamadık. Sözleşmemi feshettik. Artık ileriye bakıyorum. Mücadeleyi seven bir yapım var. Yaşım 30. Bu dönemi yeni bir sınav olarak görüyorum. Önümde uzun bir yol bulunuyor. Herkesin özlediği İlhan Mansız'ı seyrettirmek istiyorum. Ankaragücü'nde yeniden doğacağım. Bir an önce hazır hale gelmeliyim ki çok özlediğim Milli Takım formasını da yeniden giyebileyim. Başkan Cemal Aydın ile tatilde karşılaştım. Kendisi bana güvendiğini söyledi. Bunu hissettim. Ankaragücü'nde kendimi yeniden ispatlayabileceğimi düşündüm, teklifi kabul ettim. Sakatlığımla ilgili bazı spekülasyonlar yapılıyor. Ama sorunum yok. Kendi adıma, bana inananlar adına eski İlhan Mansız olacağım." 


</TEXT>
</DOC>
