<DOC>
<DOCNO> 397511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/siyaset/axsiy02.html </URL>
<DATE> 2005/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Olli Rehn Parti bitti 
</HEADLINE>
<TEXT>


Türkiye'ye 'hızlanın' mesajı veren AB Komisyonu'nun Genişlemeden Sorumlu Üyesi Rehn, "Parti bitti, şimdi iş yapma zamanı" dedi. Rehn, savcıların Türk Ceza Kanunu'nu yorumlama biçimini de eleştirdi 

Güven Özalp - Brüksel 


Türkiye'de ifade özgürlüğü kapsamına giren davaların sayısının her geçen gün artması Türkiye'ye yakınlığıyla bilinen Avrupa Birliği AB Komisyonu'nun Genişlemeden Sorumlu Üyesi Olli Rehn'i de kızdırdı. Rehn, resmi bir platformda Türkiye konusunda uyarı tonu oldukça yüksek mesajlar verdi. Savcıların Ceza Kanunu'nu yorumlama biçimini açık bir şekilde eleştiren Rehn, "3 Ekim kararının üzerinden 8 hafta geçti. Parti bitti şimdi iş yapma zamanı" dedi. 
Türkiye - AB Karma Parlamento Komisyonu'nun KPK olağan toplantısının açılışında konuşan Rehn, AB'nin Türkiye'nin müzakere sürecindeki performansına ilişkin öncelikli değerlendirmeyi reformlara bakarak yapacağını söyledi. "Eğer reform süreci askıda kalır ya da yavaşlarsa bu müzakerelerin genelini etkiler. Bu durumda başlıkların müzakeresinin ne anlamı ne de gerği kalır. Bu da büyük bir utanç olur" diyen Rehn, müzakerelerin ilk aşamalarında siyasi kriterlere ilişkin ilerleme beklentisini de dile getirerek "Top artık Türkiye'nin sahasında, iyi bir oyun çıkaracağına inanıyorum" diye konuştu. 
Türkiye'nin taahhütlerini somut başarılara dönüştürmesi gerektiğine vurgu yapan Rehn, kısa vadede adım atılması gereken öncelikli konuların başına ifade özgürlüğünü yerleştirdi. İfade özgürlüğünün, basın özgürlüğü de dahil olacak şekilde, Avrupa İnsan Hakları Sözleşmesi AİHS paralelinde garanti edilmesini isteyen Rehn, Orhan Pamuk, Burak Bekdil, Hrant Dink, Baskın Oran, İbrahim Kaboğlu, Fatih Taş ve Ragıp Zarakoğlu hakkında açılan davaların bu bağlamda özel bir endişe kaynağı olduğunu söyledi. Bu davaları açan savcıları "milliyetçi" olarak tanımlayan Rehn, "savcıların 301 gibi genel ifadelerle yazılmış maddeleri son derece kuşkuyla yorumlayarak reformları engellemeye yönelik yaklaşım sergiledikleri" mesajını verdi. 301. maddenin AİHS'ye uygun yorumlanması gerektiğini söyleyen Rehn, maddenin değiştirilmesini istedi. 

Kötüye gidiş var 
"Türkiye'nin büyük ulus olduğu konusunda hiçbir şüphem yok" diyen Rehn, müzakerelerde büyük ya da küçük ulus olmadığını belirtti ve "Her ülke kriterleri yerine getirmek zorunda. AB'ye girmek için kestirme yol yok, herkes normal yoldan girmek durumunda" dedi. 

ÇİÇEK'TEN REHN'E YANIT 
3 ayda fırtına koparmayın 

ANKARA Milliyet 

Rehn'in "Türkiye'de düşünce özgürlüğü ihlalleri kural haline geldi" sözlerine Adalet Bakanı Cemil Çiçek'ten yanıt geldi. Çiçek, Bakanlar Kurulu sonrası yaptığı açıklamada, "insaflı düşünmek ve davranmak gerektiğini" belirterek, şöyle konuştu "TCK, 1 Haziran'da yürürlüğe girdi. 35 günlük adli tatil de hesaba katıldığında 1 Haziran'dan sonraki davalarla ilgili içtihat söz konusu olamaz. Çünkü, bu uygulamaların nihai neticesi, hükmün kesinleşmesiyle ortaya çıkacaktır. Buradaki en önemli makam da Yargıtay'dır. 3-4 aylık uygulamadan sonra fırtına koparmanın çok fazla bir anlamı yoktur." 


</TEXT>
</DOC>
