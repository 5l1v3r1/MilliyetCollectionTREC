<DOC>
<DOCNO> 377318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/son/soneko01.html </URL>
<DATE> 2005/09/10/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Sıcak para 44.2 milyar doları buldu... 
</HEADLINE>
<TEXT>

     Ağustosta özellikle Devlet iç borçlanma senetlerinde tutulan sıcak parada yaşanan 1 milyar dolar civarındaki çıkışa rağmen, hisse senedi ve mevduattaki sıcak parada gerçekleşen artış, yabancı kaynaklı sıcak para stokunu 44.2 milyar dolarla rekor düzeye çıkardı. 
     ANKA’nın Merkez Bankası, Takasbank ve Bankacılık Düzenleme ve Denetleme Kurumu’nun BDDK verilerinden yaptığı belirlemelere göre yabancı kaynaklı sıcak para ağustosta 355 milyon dolarlık artışla 44 milyar 223 milyon dolara kadar yükseldi. Bu artış, hisse senetleri portföyündeki 1 milyar 61 milyon dolarlık ve mevduatlardaki 424 milyon dolarlık büyümeden kaynaklandı. Yabancı yatırımcıların 478.4 milyon dolarlık net hisse senedi aldığı ağustosta portföylerinde yaşanan büyümenin 582 milyon dolarlık kısmı ise hisse senedi fiyatlarındaki artıştan kaynaklandı. Bankalardaki yabancılara ait YTL ve döviz cinsinden hesaplar ise ağustos sonunda 3 milyar 983 milyon dolara yükseldi. 
     Ağustosta yabancıların Hazine borçlanma kağıtlarında tuttukları para ise 1 milyar 130 milyon dolar azaldı. Bu azalışın 1 milyar 12 milyon dolarla büyük bölümü YTL cinsinden iç borçlanma kağıtlarında park etmiş durumdaki sıcak parada yaşandı. Yabancı yatırımcıların özellikle cari işlemler açığı tedirginliğiyle ağustosta önemli miktarda iç borçlanma senedi satarak Türkiye’den çıktıkları gözleniyor. Bu nedenle de yabancıların temmuz sonunda 17 milyar 830 milyon dolara ulaşan Türkiye’deki hazine iç borçlanma kağıtları portföyü ağustosta 16 milyar 700 milyon dolara kadar düştü. 
     
     SON BİR YILDA 23 MİLYAR DOLAR BÜYÜDÜ 
     Türkiye’deki yabancı kaynaklı sıcak para miktarında geçen yıl ağustos ayına göre toplam 23 milyar dolarlık bir büyüme kaydedildi. Bu büyümenin 12 milyar 592 milyon doları bu yılın ocak-ağustos döneminde yaşandı. Türkiye’deki yabancı kaynaklı sıcak para geçen yıl ağustos sonunda 21 milyar 217 milyon, geçen yıl sonunda ise 31 milyar 631 milyon dolar düzeyinde hesaplanmıştı. 
     Son bir yıllık dönemde yabancıların İMKB’deki hisse senedi portföyünde 14 milyar 103 milyon dolarlık, Hazine borçlanma kağıtları portföylerinde 7 milyar 950 milyon dolarlık, mevduatlarında ise 9 milyon dolarlık artış kaydedildi. 
     Bu yılın ilk sekiz ayında ise hisse senetleri porföyünde büyük bölümü hisse senedi fiyatlarındaki ve döviz kurundaki düşüşten kaynaklanmak üzere 8 milyar 132 milyon dolarlık artış yaşandı. Yabancıların kamu borçlanma kağıtları portföyünde 4 milyar 216 milyon dolarlık mevduatlarında ise 244 milyon dolarlık artış oldu. 

ANKA 
     
</TEXT>
</DOC>
