<DOC>
<DOCNO> 380580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/soneko44.html </URL>
<DATE> 2005/09/22/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Berlusconi, yarın yeni Ekonomi Bakanı'nı açıklayacak 
</HEADLINE>
<TEXT>

     İtalyan hükümeti, Ekonomi Bakanı Domenico Siniscalco'nun istifasının ardından anılan görevi üstlenecek yeni ismin en geç yarına dek belirleneceğini açıkladı. 
     Siniscalco'nun istifa mektubunu Cumhurbaşkanı Carlo Azeglio Ciampi'ye sunan Berlusconi, öğle saatlerinde Başbakanlık binası Chigi Sarayı'ndan çıktığı sırada gazetecilere yaptığı kısa açıklamada, ''Gerekli karar bugün koalisyon ortaklarımızla yapacağımız zirvede alınacak. Yarın sabah da tekrar Cumhurbaşkanı'nın huzuruna çıkarak yeni bakanın ismini sunacağım'' dedi. 
     Berlusconi, gazeteciler tarafından muhalefetin erken seçim istediğinin hatırlatılmasına karşılık olarak ise, ortada kaygılanacak bir durum söz konusu olmadığını belirterek, ''Benim keyfim yerinde'' demekle yetindi. 
     İtalya'daki kaynaklar Siniscalco'nun istifasıyla boşalan bakanlık koltuğunun, halen Ekonomi Bakanı Yardımcısı konumunda olan Forza İtalya Partisi'ne mensup Giuseppe Vegas veya Başbakan Yardımcısı Giulio Tremonti tarafından doldurulabileceğini ileri sürüyorlar. 
     Tremonti, Berlusconi kabinesinde Ekonomi Bakanlığı görevini üstlenmiş, ancak koalisyon ortağı bazı partilerle yaşadığı polemik neticesinde 3 Temmuz 2004'te istifasını sunmak zorunda kalmıştı. 
     
</TEXT>
</DOC>
