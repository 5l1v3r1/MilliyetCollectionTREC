<DOC>
<DOCNO> 375231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sonyas11.html </URL>
<DATE> 2005/09/02/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Okul fobisi kızlarda daha fazla 
</HEADLINE>
<TEXT>

     Psikiyatrist Prof. Dr. Arif Verimli, 6-11 yaş arası çocuklarda daha sık rastlanan okul fobisinin görülme oranının kız öğrencilerde yüzde 13, erkeklerde yüzde 9 olduğunu bildirdi. 
     Verimli, yaptığı yazılı açıklamada, okul fobisinin, çocuğun şiddetli bir şekilde okula gitmek istememesi veya okulla ilgili son derece isteksiz ve ilgisiz görünmesiyle başlayan bir çocukluk hastalığı olduğunu kaydetti. 
     Okul fobisinin, hem psikolojik ağlama, sinirlilik, saldırganlık hem de fiziksel baş ağrısı, mide bulantısı, iştahsızlık bir takım sorunlarla kendisini gösterdiğini dile getiren Verimli, okul fobisinin tipik belirtilerini şöyle sıraladı 
     ''Çocuk, okul kelimesini duyunca atağa geçer. Okulla ilgili son derece ilgisiz ve isteksizdir. Uyku düzeni bozulur. Genellikle aile bireyleri dışındaki kişilerle olan ilişkilerinde utangaçtır. Başarı ve takdir kaygısı taşır. Öğretmenden ve evinin dışındaki yapıdan korkar. Telaşlı, huzursuz ve içe dönük yaşamayı seçerler. Okula gitmemek için asılsız hastalıklar ortaya atar. Okul gereçlerine son derece itinasız davranır. Arkadaş edinmez. Okuldan korkar.'' Verimli, okul fobisinin kız çocuklarda daha fazla görüldüğünü belirterek, ''6-11 yaş arası çocuklarda daha sık rastlanan okul fobisinin görülme oranı kız öğrencilerde yüzde 13, erkeklerde yüzde 9'' dedi. Okul fobisinde aile, öğretmen ve okul faktörüne işaret eden Verimli, şunları kaydetti 
     ''Eğer çocuğun okula karşı isteksizliği ve korkusu aile ve öğretmen tarafından önemsenmezse okul fobisi kronikleşir ve yarıda kesilen bir okul hayatıyla sonuçlanabilir. Bu sebeple okula gitmek istemeyen ve okul kelimesini duyunca telaşla atağa geçen çocuklarınızı dikkate alın, öğretmeninden ve bir uzmandan mutlaka yardım isteyin.'' 
     
</TEXT>
</DOC>
