<DOC>
<DOCNO> 380306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sonspo06.html </URL>
<DATE> 2005/09/21/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Galatasaray'da risk almanın zamanı değil.. İşte yazarların görüşleri 
</HEADLINE>
<TEXT>

     Hakan Şükür’ün yokluğunda, Ümit-Necati ikilisine Hasan Kabze mi eşlik etmeli, yoksa fırsat bu fırsat, Saidou’nun yükü mü azaltılmalı Yazarlarımıza sorduk, işte görüşler... 
     
     Çoşkun Özarı 
     
     Rakibin gücüne göre 
     Gerets rakip takıma göre düşünmeli. Kendi sahasında oynadığı ve Galatasaray’ın gücünü kabullenen takımlara karşı üçlü forvetle oynayabilir. Ama büyük maçlarda günün futbolunda en önemli yer olan orta alanı eksik bırakmak, büyük risk anlamına gelir ki, bu da bir teknik adamı ve takımı yıpratabilir. Ancak üçlü santrfor derken, şöyle bir yanlışlığa düşmeyelim yani bu üç kişinin biri çok çalışkan, top rakipte iken savunma anlayışına bürünebilen bir futbolcu olursa, o zaman olayı ayrı düşünmek gerek. Oysa Necati de Hakan Şükür de Ümit Karan da bu tip futbolcular değil. 
     
     Tunç Kayacı 
     
     Tedbirli olunmalı 
     Galatasaray, Samsun maçına Şükürsüz çıkacak. Gol orucundaki Kral’ın yokluğu önemli bir eksik. Rakip savunmaları fazlasıyla meşgul etmesi Necati ve Karan’ın gol yollarındaki başarısını olumlu etkiliyordu. Gerets, Hakan’ın yerine Hasan Kabze’yi kullanırsa orta alan ne olacak Çünkü Hasan da, Necati de aynı dokuda oyuncular. Ancak Samsunspor kolay gol yiyen bir savunmaya sahip. Her zaman hücum düşünen Gerets’in muhtemel forveti yine bu üçlüden oluşacak. Ama orta alanda Saidou’nun yanına Sabri gibi çok koşan genç bir ismi koymak zorunda. Aksi halde Cihan’ın da sakatlığı nedeniyle oynamaması halinde gol yollarında önemli silahlara sahip Samsunspor karşısında bozgun yaşayabilirler. 2-2’lik Antep deplasmanı unutulmamalı. 
     
     Metin Tükenmez 
     
     Forvet sorunu yok 
     Galatasaray’da forvet sorunu olmadığı, Necati’nin sakat kaldığı günlerde de açıkça belliydi. O günlerde de Galatasaray gol sıkıntısı yaşamadı. Şimdiki durumda Ümit Karan-Necati Ateş ikilisi ideal bir çift santrfor oluşturacak, Hasan Kabze ise kulübede her an hazır bekleyecek. Bu bağlamda tempolu oynayan Galatasaray’da orta alanı güçlendirmeye daha fazla ihtiyaç var. Saidou’nun bu formunu koruması isteniyorsa, onun yükünü azaltacak bir futbolcu lazım. Bu futbolcunun kim olacağını hoca bilir ama benim önerim, iyileştiği takdirde Cihan Haspolatlı’dır. 
     
     Hamit Turhan 
     
     Necati, Ümit, Altan olmalı 
     Galatasaray’ın en güçlü ve alternatifli bölgesi hiç kuşkusuz forvet hattı. Ve bu hattın temel direği de Hakan Şükür. Ancak ne yazık ki, futbol tarihimizin bu en önemli ismi, attığı-atamadığı gollerle değerlendiriliyor. Oysa, yanındaki partneri ile forvet arkasında görev alan futbolcunun maksimum seviyeye çıkmasının en önemli sebebi, onun defansa yaptığı baskı, çarpraz koşular ve indirdiği toplar. Şükür’ün yokluğunu sadece Şükür doldurur. Hasan Kabze onun alternatifi değil. Hakan’ın görevini üstlenecek oyuncu, en az onun kadar fizik gücü olan ve defansı yıpratan Ümit Karan’dır. Yanında da Necati olmalıdır. Forvet arkasının alternatifsiz tek ismi ise Altan. Böylece o da gerçek yerinde oynama şansı bulur. 
     
</TEXT>
</DOC>
