<DOC>
<DOCNO> 390963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/siyaset/axsiy02.html </URL>
<DATE> 2005/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Adam' değil, 'rektör demelisiniz' tartışması 
</HEADLINE>
<TEXT>


CHP'li Özyurt rektörler için "70 tane adam" denilmesini eleştirince AKP'li Kavuştu, "Keşke adam olsa, adam değil" yanıtını verdi 

ANKARA ANKA 


AKP Çorum Milletvekili Ali Yüksel Kavuştu, Van Yüzüncü Yıl Üniversitesi Rektörü Prof. Dr. Yücel Aşkın'a destek çıkmak için Van'a giden rektörlere "Adam değil" dedi. CHP Bursa Milletvekili Mustafa Özyurt ile AKP'liler arasında Rektörler Komitesi etkinlikleri konusunda TBMM'de tartışma çıktı. 
Özyurt'un, "Rektörün götürülüş şekli kötüdür. Bu memlekette hiçbir rektöre bu muamele yapılmamıştır" sözlerine AKP Milletvekili Alim Tunç itiraz etti. Özyurt daha sonra, "72 rektör kalkıyor bir bakanlığa gidiyor, '70 tane adam gelmiş' deniyor. Lütfen arkadaşlar, biraz ölçülü konuşmayıöğrenin. '70 tane adam' denmez. '70 rektör geldi, oturtacak yer bulamadım' dersiniz" dedi. 

'Adam' tartışması 
Bu sırada Kavuştu, "Keşke adam olsa, adam değil" yanıtını verirken, AKP Mardin Milletvekili Mehmet Beşir Hamidi de, "Adam olsa..." ifadesini kullandı. 
Rektörlere "Adam değil" diyen Çorum Milletvekili Ali Yüksel Kavuştu, ilkokulu bitirdi. Kavuştu, birçok vakıf ve Ankara Keresteciler Derneği yöneticiliği yaptı. 


</TEXT>
</DOC>
