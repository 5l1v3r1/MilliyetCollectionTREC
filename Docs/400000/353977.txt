<DOC>
<DOCNO> 353977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sondun58.html </URL>
<DATE> 2005/06/21/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Fransa'da Türk gencin katil zanlısı, hakime ifade verdi... 
</HEADLINE>
<TEXT>

     Fransa’nın doğusundaki Moulhouse kentinde, futbol sezonu sonunda dostluk amacıyla düzenlenen özel bir turnuvada çıkan kavgada, 21 yaşındaki Murat Göçürücü isimli Türk gencini bıçaklayarak ölümüne yol açan Hocini Hamzavi, sorgu hakimine ilk ifadesini verdi. 
     Fransız savcı Regis Dolerme, "Kuzey Afrika kökenli 23 yaşındaki katil zanlısının, ilk ifadesinde suçunu kabul ettiğini" belirtti ve "tutuklunun cinayet suçundan yargılanacağını" bildirdi. 
     Fransız savcı, katil zanlısının cinayetin ardından, Almanya’nın Fribourg kentine kaçtığını, ancak ertesi gün geri dönüp jandarmaya teslim olduğunu söyledi. 
     Türk gencinin ölüm haberinden sonra Moulhouse bölgesinde yaşayan yaklaşık 200 kadar Türk genci, kent merkezinde toplanarak protesto gösterisi düzenlemişti. 
     
</TEXT>
</DOC>
