<DOC>
<DOCNO> 382332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sonspo35.html </URL>
<DATE> 2005/09/28/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Malmö'nün teknik direktörü Beşiktaş karşısında Fener gibi oynayacağız 
</HEADLINE>
<TEXT>

     Bülent Aslan Bildiriyor 

UEFA Kupası 1. tur rövanşında yarın Beşiktaş'ı konuk edecek İsveç takımı Malmö'nün teknik direktörü Tom Prahl, Beşiktaş ile Fenerbahçe arasındaki derbi maçı izleme olanağı bulduğunu ve yarın Beşiktaş karşısında Fenerbahçe gibi oynayacaklarını söyledi. 
     Tom Prahl, Malmö Stadı'nda düzenlediği basın toplantısında, Beşiktaş'ın Fenerbahçe ve Ankaraspor karşısında 5-6 oyuncu değiştirip oynadığını hatırlatarak, ''Biz bu akşam Fenerbahçe maçını bir kez daha izleyeceğiz ve yarın da Fenerbahçe'nin bu maçtaki taktiğini uygulamaya çalışacağız'' dedi. 
     İlk maçı deplasmanda 1-0 kazanmalarının kendilerine moral verdiğini belirten Prahl, ''Herşeye karşın çok dikkatli olmalıyız. Beşiktaş güçlü bir ekip. Son dakikalarda kazanıp kaybedebiliyor. Yarın da böyle olabilir. Tur şanslarını yüzde 50 olarak görüyorum'' diye konuştu. 
     Yarınki maç sonrası Beşiktaş Teknik Direktörü Rıza Çalımbay'ın görevi bırakabileceği, aynı durumun kendisi için de varolduğunun hatırlatılması üzerine Prahl, ''Ben devam edeceğim. En azından 1 maç daha devam ederim. Meslekdaşım hakkında ise yorum yapmak istemiyorum. Türkiye'de bazı kararlar acil alınıyor'' dedi. 
     Prahl, futbolcularına güvendiğini ve yarın ilk maçtakinden farklı bir oyun sistemi uygulayacaklarını anlattı. 
     Beşiktaş'ta ilk maçta forma giyemeyen Ailton'u Almanya'dan tanıdığını belirten Prahl, ''Beşiktaş, başta Ailton olmak olmak üzere çok yönlü ve maçın kaderini her an değiştirebilecek hücum oyuncularına sahip'' diye konuştu. 
     Prahl, Beşiktaş'ın hücum oynamasını beklediğini ifade ederek, ''Çok adamla üstümüze gelecekler. Kontraatak oynayacağız. Kleberson'a kesinlikle topla fazla oynama şansı vermemeliyiz'' dedi. 
     
     ANDERSSON ''ZOR MAÇ OLACAK'' 

     Prahl ile birlikte basın toplantısına katılan takım kaptanı Daniel Andersson ise Beşiktaş ile zorlu bir maç yapacaklarını söyledi. 
     İlk maçta elde ettikleri 1-0'lık galibiyetin kendilerini rehavete sürüklemediğini vurgulayan Andersson, ''Beşiktaş, gol bulmak için üzerimize gelecek, bizden bundan yararlanmalıyız'' dedi. 
     
     MUHTEMEL 11 

     Malmö'nün yarınki karşılaşmaya şu muhtemel 11 ile çıkması bekleniyor 
     Asper, Hoiland, Persson, Holgersson, Abelsson, Bech, Daniel Andersson, Alves, Olsson, Elenga ve Pode. 
     Malmö'de Litmanen, Patrick Andersson, Niclas ve Mattisson'un, sakatlıkları nedeniyle oynayamayacakları bildirildi. 

     
</TEXT>
</DOC>
