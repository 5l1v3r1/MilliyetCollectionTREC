<DOC>
<DOCNO> 381323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/yazar/civaoglu.html </URL>
<DATE> 2005/09/25/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Sekreter seçmek sanatı... 
</HEADLINE>
<TEXT>


En iyi sekreter nasıl seçilir 
Bunu Dünya Bankası direktörlerinden önemli birinin ölçütleriyle yansıtayım... 
Olay gerçektir. 
Direktör yeteneklidir, kültürlüdür, yakışıklıdır ama "öfkesiyle" ünlüdür. 
Küçücük bir olay onun öfkesini tetikleyebilir. 
Beraber çalıştığı Dünya Bankası uzmanları, bu "işkenceyi" noktalamanın yolunu araştırırlar. Sonunda bir çözüm projesi oluşur. 
.......... 
Uzmanlara göre direktörün sekreteri yaşlı, sıska, kuru, sinirli bir kadındır. 
Ağzını açtığında negatif elektrik yaymaktadır. 
Uzmanlar, "Şu sekreteri değiştirtmeyi deneyelim. Akıllı, hoş, kendiyle ve yaşamla barışık, iyi ilişkiler kurabilen, bizim direktörü bile yumuşatacak bir sekreter bulmalıyız" derler. 
Bu önerilerini direktöre iletmekle görevli 3 kişilik bir sözcü grubu seçerler. 
........... 
Sözcü grubu, direktörden randevu alır. "Bu çok iyi niyetli" girişimi, "Sevgili direktörümüz, siz fevkalade bir insansınız ama ya sekreteriniz..." söylemiyle başlayarak açar. 
Direktör, onları sük netle hatta gülümseyerek sonuna kadar dinler. 
"Haklısınız arkadaşlar. Bir insan kaynakları şirketiyle temasa geçin. Bize danışmanlık yapıp söylediğiniz gibi bir sekreter bulsun" der. 
........... 
Danışmanlık şirketi 3 aday bulur. 
Üçünün de yaşları, kadının en güzel çağı sayılan 30 dolaylarındadır. 
Güzel, şık, iyi bir üniversite mezunu, 2 yabancı dili sular seller gibi konuşan-yazan, steno ve bilgisayar kullanan, yemek seçmesini, oturup kalkmasını, konuk ağırlamasını, dansı, müziği, güzel sanatları bilen sporcu genç kadınlar... 
........... 
Kadınları tek tek içeriye alır ve direktöre gösterir, kısa bir test uygularlar. 
Birinci adaya danışman sorar 
"2 kere 2 kaç eder " 
Sekreter adayı, hiç duraksamadan cevap verir 
"4..." 
Aynı soru ikinci adaya sorulur... 
Cevabı "3, 4... 5, 6... hatta 7" olur. 
Üçüncü aday ise aynı soruyu şöyle cevaplar 
"2 ile 2'nin çarpımı 4 eder. 2 ile 2'nin toplamı da 4 eder. 2'den 2 çıkarsa 0 kalır. 2'nin 2'ye bölümü 1'dir." 
........... 
Odada yalnız kaldıklarında danışman, adaylarla ilgili yorumunu yapar 
"Sayın direktör, birinci adayı sekreter alırsanız, biliniz ki, ağzınızdan ne çıkarsa, ne fazla ne eksik aynen uygulanır. 
İkinci adayı yanınıza alırsanız, ağzınızdan çıkan sözleri duruma göre dışarıya esneterek yansıtacaktır. 
Üçüncü aday sekreteriniz olursa, sizin her söyleminize hiç aklınıza gelmeyebilecek yepyeni ufuklar açacak, yeni vizyonlar koyacaktır önünüze... 
Karar sizin sayın direktör." 
Sekreterin değişmesi önerisini getiren 3 uzman ve danışman, gözlerini direktöre çevirir ve onun ağzından çıkacak "karar" sözcüğüne kilitlenirler. 
Acaba direktör, bu 3 özellikten hangisini tercih edecektir 
Direktör, hiç tereddüt etmeden şöyle açıklar 
"O iri göğüslü olanı istiyorum." 
........... 
Olayın gerçek olduğunu yazmıştım. Hadiseyi GATA Başhekimi Emekli Tümgeneral Ömer Şarlak'ın anılarını topladığı ve bir solukta okuduğum kitabından yansıttım. 
Anlatan, bir dönemin Devlet Bakanı Hüsnü Doğan. 
Dinleyiciler, dönemin Cumhurbaşkanı Kenan Evren, Başbakanı Turgut Özal, komutanlar ve Ömer Şarlak Paşa... 
Ortamın gergin olduğu dakikalarda Özal, Evren'e "Paşam, bizim Hüsnü çok güzel anlatır, onu dinleyelim, biraz rahatlayalım" mesajını verir ve Doğan da yukarıdaki satırlarda yansıttığım anısıyla hoş bir ortam yaratır. 
........... 
Bu pazar sabahı, gazete manşetlerinde, TV ekranlarında içiniz kararacak... Hiç değilse gününüzü soyutlayın. Yumurta, domates, toplu kıyım gündeminden uzaklaşın. 
Kendi kendinizin direktörü olun... 
Her şey 2 kere 2'nin kaç ettiğiyle sınırlı değildir. 



</TEXT>
</DOC>
