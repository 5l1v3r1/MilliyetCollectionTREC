<DOC>
<DOCNO> 386581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/yazar/civaoglu.html </URL>
<DATE> 2005/10/14/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Biz ona mecburduk... 
</HEADLINE>
<TEXT>


Attil İlhan'ı yitirdik... Severek okurdum. Ancak... Bundan 20-25 yıl öncesine kadar konuşmamıştık. 
Ercan Arıklı ile bir yemekteydik. 
Yayımlamakta olduğu "NOKTA dergisi için sık sık Attil İlhan'la konuştuğunu, sohbetlerine doyum olmadığını" söylemişti. "Her konuda, farklı ve dört kulakla dinletecek bir şey söyleyebilen müthiş bir adam... Onunla konuşurken zamanı unutuyorum" demişti. 
Bunun üzerine bir bahane bulup telefonla Attil İlhan'ı aramıştım. "Yazacağım bir yazı ile ilgili danışmak istediğimi" söylemiştim. Sanki beni uzun süredir tanıyormuş gibi karşılamıştı. 
"Tabii Güneri... Sor. Bakalım bir faydam olacak mı " demişti. 
Fayda ne demek... 
Bardağa derya doldurmuştu. 
Artık zaman zaman onu arıyor, soruyordum, konuşuyorduk. Hep neşeli, sevecendi, altını çizmeden vurgulamadan, ağabeyliğini hafiften hissettirirdi. 
Tanzimat'tan girer, Cumhuriyet'ten çıkar, Tek Parti'den dalar, İsmet Paşa'dan dolanır, Bayar'a, Menderes'e gelirdi... Zaman zaman ihtilal namlularının üzerinden seker, arada Paris'e uğrayan konuşmalar yapardı. 
Onun dokuduğu bu sözel goblende dilediğiniz fikir çiçeğini seçmek size aitti. 
İlgimi çeken tarafı... Gazetecilerde, yazarlarda pek yaygın bir sendrom olan "ben yazdım ben yazmıştım" söylemine hemen hemen hiç girmemesiydi. 
Yazılarıyla, sohbetleriyle, varlığıyla, farklılığıyla öyle bir çekim alanı oluşturmuştu ki, aslında onun söylemiyle "biz ona mecburduk..." 
................. 
Ve kuş gribi... Yerli aşı ve serum... 
Savaş yıllarında ailem Ankara'dayken, pek çok aile gibi şehir dışına, bağlara taşınmış. 
Etlik ve Keçiören gibi bağlıklar, olası Alman uçakları taarruzunun bombalamayacağı yöreler olarak görülüyormuş. 
Milletvekilleri, yüksek memurlar, noterler Etlik bağlarını tercih etmişler. 
Vehbi Koç Keçiören'deymiş. Emin Sazak gibi bakanlar, Ecevit'in politikacı babası da Keçiören'de yaşayanlardanmış. 
Geceleri pencerelerden ışık sızmasın ve bombardıman uçaklarına hedef oluşturmasın diye camlara siyah k ğıtlar kaplanırmış. 
Gece boyunca projektörler göğü tararmış. 
................. 
Babam ve annem bankada çalışırlardı. 
Onlar da Etlik'i seçenlerdendi. 
Savaştan sonra da kalmışlar. 
Bir bağ evinde otururduk. Aklımın ermeye başladığında oradaki yaşamdan bazı görüntüler anılarımda h l canlıdır... 
Örneğin... 
Evimizin içinde bulunduğu 40 dönümlük üzüm bağımız ve yüzlerce kayısı Ankaralılar zerdali der ağacı... 
Sabah kahvaltımıza, bağdan toplanmış beyaz ve kırmızı üzümler, ev yapımı pestiller eşlik ederdi. 
Etlik yıllarından iki anıyı ise dün öğleden sonra şu satırları yazarken CNN Türk'te konuşan Güngör Uras bugünlere taşıttı. 
Birincisi... Şimdi Milliyet'te köşe komşum olan Güngör Uras'ın Etlik'te keman çalışını gıpta ile izleyişimdir. 
Onlar da savaş nedeniyle Etlik'e geçen ve orada kalanlardandı. 
Diğeri... "Serum" durağıydı... 
Bizim evlerin bulunduğu duraktan sonra otobüsler "Serum"da dururlardı. 
Orada Türkiye'nin ihtiyacı olan "serum" ve "aşı" araştırmaları yapılır ve üretilirdi. 
Müdürünün oğlu Süha sınıf arkadaşımdı. 
Bazen onların oturdukları devlet lojmanına gider, üretimi hayret ve ilgiyle izlerdim... Türkiye adına gurur duyardım. 
CNN Türk'te Güngör Uras, acı bir gerçeği anlattı. Refik Saydam'ın inisiyatifiyle Sağlık Bakanlığı'nda "çeşitli hastalık olasılıklarına karşı serum ve aşı üretildiğini, ama sonraları bu çok önemli stratejik üretimin durdurulduğunu, Türkiye'nin tümüyle dışarıdan aşı ve serum ithaline bağımlı hale getirildiğini" söyledi. 
Ankara Etlik bağlarındaki "Serum" durağını hatırladı mı bilemem. 
................ 
Herhalde o durak da çoktan kaldırılmış olmalı. 
Bu ne kafadır 
Geleceğimizin olduğu gibi, çocukluk anılarımızın da içine ediyorlar. 
Şimdi "kuş gribi aşısının ithal edilmesini" bekliyoruz ulusça... 
Dileriz ki, açıklandığı gibi çok vahim ve yaygın bir durum olmasın... 
Çünkü kuş gribi geldi ama, ilaçlar h l yolda... 



</TEXT>
</DOC>
