<DOC>
<DOCNO> 373838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sonspo16.html </URL>
<DATE> 2005/08/29/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Fatih Terim sakatların durumunu değerlendirdi Kalan sağlar bizimdir 
</HEADLINE>
<TEXT>

     Milli Takımlar Teknik Direktörü Fatih Terim, 2006 Dünya Kupası Elemeleri’nde Danimarka ve Ukrayna ile yapacakları maçlar öncesi kadroda birçok sakat oyuncunun bulunduğunu belirterek, "Maalesef istemediğimiz, beklemediğimiz sakatlıklar oldu. Ama kalan sağlar bizimdir" dedi. 
     Terim, Futbol Federasyonu’nun Beylerbeyi’ndeki Atatürk Eğitim ve Araştırma Merkezi’nin bahçesinde düzenlediği basın toplantısında, aday kadroya 26 futbolcu çağırdıklarını belirterek, "Şu anda o bile az görünüyor. Rüştü, Tuncay, Servet, Nihat, Ömer ve Necati maalesef buruda bulunamayacak şekilde sakatlar. Bunlara dün Gökhan Zan ve Emre eklendi. Artı Tolga ve Serhat’ın durumu bugün veya yarın belli olacak. Bunların haricinde bir iki gün içerisinde iyileşebilecek arkadaşlar var. Ergün’ün sakatlığı sorun olmaz. Kalan sağlar bizimdir " diye konuştu. 
     Beşiktaşlı İbrahim Toraman’ın dün Diyarbakırspor maçından sonra kafasına demir düşmesini de eleştiren Fatih Terim, "İbrahim Toraman’ın dün akşam soyunma odasında kafasına demir düşmüş. Bu ancak bizim ülkemizde olur. Bunları hesap edemezsiniz. Ayrıca iki milli takım oyuncusu çarpıştı, Gökhan’ın burnu kırıldı" dedi. 
     
     "ALPAY VE FATİH AKYEL’İN ANTRENMANLARINI DAHİ İZLEDİK" 

     Fatih Terim, Alpay ve Fatih Akyel’in yeniden milli takıma alınmasıyla ilgili bazı eleştirilerin olduğunun belirtilmesi üzerine şunları söyledi 
     "Bizim izlemediğimiz hiçbir maç yok. Fatih ve Alpay’ın antrenmanları da dahil. Herhangi bir oyuncuyu durumunu incelemeden almış değiliz. Bu iki oyuncudan biri 90’a yakın milli, diğeri de Fatih 28 yaşında. Bu arkadaşlar dünya üçüncülüğünde bulunmuşlar ve şu anda enternasyonel seviyede yarışıyorlar. Biri Yunanistan, diğeri Almanya’da oynuyor. Önümüzde 3 maç var. Uzun vadede burada olsak 2008 ve 2010 için sorun olmaz. Oyuna değil, skora oynayacağız. Herkesin beklentisi Almanya’ya gitmek. Biz de kimden daha fazla faydalanmak istiyorsak onu çağırız. Milli takım, hak eden herkese açık." 
     
     "KALECİLERİMİZE GÜVENİYORUZ" 

     Fatih Terim, Rüştü’nün yokluğunda kadrodaki genç kalecilere sonsuz güvenleri olduğunu kaydetti. 
     Volkan’ın hem bugün hem de gelecekte çok önemli bir kaleci olacağını vurgulayan Terim, "Çok önemli işler yapacak. Özden hep kadroda bulunmuş, Orkun ise genç milli takılarda sayısız defa oynamış. 
     Şu anda ligde oynayan kaleciler. Kendileri takip edilmiştir. Rüştü omzundan sakat. Yapacak fazla bir şey yok. Volkan, Özden ve Orkun’a sonsuz güveniyoruz. Bazı noktalarda bir takım sakatlıklar bazı önemli oyuncuların ortaya çıkmasını sağlar. Bu da inşallah onlardan bir tanesi olur" şeklinde konuştu. 
     
     "7 PUANIN BİZİ GÖTÜRECEĞİNİ DÜŞÜNÜYORUZ" 

     Fatih Terim, Danimarka’nın kendilerini yenmesi halinde Yunanistan’dan daha iddialı olacağını düşündüğünü belirterek, "Danimarka ve Ukrayna maçını kazanırsak sorun yok. Ama 7 puanın da bizi 2006’ya götüreceğini düşünüyoruz. Bu kazanamamamız halinde Danimarka ile berabere kalmamız demek. Ama amacımız 3 maçı kazanıp, play-off’lara kalmak" dedi. 
     Terim, Danimarka maçında olumsuz bir sonuç alınması halinde neler olabileceğinin sorulması üzerine, şunları kaydetti 
     "Bu ekip disiplinli, ciddi ve uzun bir çalışma ortamı için burada. Sadece 3 maça gelmedi. Ama önemini kavradığımız için o 3 maçı lehimize çevirip Play-off’a kalmak istiyoruz. Aksi taktirde de planlarımız programlarımız devam edecek. 
     O sakat bu sakat fazla negatif bakmayalım. Futbolda bunlar olur. 
     Biraz fazla oldu, önemli oyuncular yok, doğrudur. Ama hiçbir zaman karamsarlığa kapılmayalım. Yaşadığımız an Danimarka’yı yenmek istiyoruz. O zaman bu amacımıza yönelelim. Daima pozitif olarak devam edelim. Kadrodaki diğer arkadaşlarımız bunu başarabilecek kapasitededir. 
     Samimi olarak söylüyorum, bu maçı kazanma yüzdemizde hiç değişiklik yok. Hiçbir zaman hayatımda yüzde vermedim. Ama inançlı ve kendine olan güveni tam bir teknik heyet görüyorsunuz. Suratımızda ufak bir üzüntü varsa oyuncularımızın sıhhatlerinin bozulmasından dolayı. Gökhan aradı, illa gelmek istiyormuş. ’İlk defa milli takıma seçildim ziyaret edebilir miyim’ demiş. İddiadan uzaklaşması halinde cevabı verecek olan yine biziz. Hiçbir kaygımız yok. Keşke bütün oyuncular hazır olsaydı da biz de seçmekte zorlansaydık. Aslan gibi oynayacağız, bakalım iki yumurtadan hangisi kırılacak. Bu eksikler bizi daha da hırslandırıyor. İnşallah bazı oyuncular sakatlıkların çokluğunda fırsatı kullanırlar ve Türk futbolu oyuncu kazanır. Pozitif ne çıkarabilir ona bakıyoruz. Karamsar tablo çizebilirdik, kimse itiraz etmezdi, ama bu bizim ortaya sürdüğümüz sebep olmaz. Hep bir 11 var. Bu 11 çıkar kendine yakışanı, formasını yakışanı oynar. Sonuç ne olursa olsun çıkar cevap veririz, hesap veririz neyse. Karşımızdaki takımın ciddiyetini biliyoruz. Zekiyiz, yürekliyiz ve tecrübeliyiz. Bu gibi zamanlarda neler yaptığımız ortadadır. Bunu tekrarlamak niyetindeyiz." 
     
     "PLAY-OFF'DA FRANSA VE İTALYA İLE KARŞILAŞABİLİRİZ" 

     Milli Takımlar Teknik Direktörü Fatih Terim, istedikleri oyunu şu anda oynamalarının zor olduğunu söyledi. 
     Fatih Terim, Futbol Federasyonu'nun Beylerbeyi'ndeki Atatürk Eğitim ve Araştırma Merkezi'nin bahçesinde düzenlediği basın toplantısında, bazı oyuncuların sakatlıklarının geçmesine karşın fizik olarak hazır olmadıklarını vurgulayarak, "Yüzde yüz sakatlığı geçmiş bir oyuncu için haber sevindiricidir. Ama sakatlığı boyunca fizik kalitesinden geri kaldığı için yüzde yüz diyemeyiz. Tempolu, baskılı ve dar alanda agresif oyunu bazı arkadaşlarımızın bu fizik gücüyle oynamaları zor. Zamana ihtayaçları var ama bizim zamanımız yok. Belki ileride olacak. Her geçen gün futbolun temposu ve kalitesi artacaktır" diye konuştu. 
     Danimarka maçını geçmeleri durumunda play-off'a kalacaklarına inandığını vurgulayan Terim, "Danimarka'yı geçersek her tarafa gideriz. Ne Ukrayna'dan ne de Arnavutluk'tan çekiniyoruz. Play-off'da da Fransa veya İtalya gibi takımlarla karşılaşabiliriz. Buna rağmen biz buraları geçtikten sonra gideriz" dedi. 
     Terim, bir soru üzerine, kendisinin her zaman futbolun ön planda olmasını istediğini kaydederek, "Ama şu kısa dönemde iyi futbol olmadığı zaman affedici olabiliriz. Hayatım boyunca güzel futboldan ödün vermedim ama şimdi iyi futbol için zamana ihtiyacımız var" diye konuştu. 
     Kötü bir sonuçta Avrupa'nın kendisine bakış açısının ne olacağının sorulması üzerine Terim, "Avrupa'dakilerin bakış acısı iyidir, kötü olmaz. 'Son 3 maçta geldi ne yapsın' derler. Ama buradakileri bilemiyorum tabii. Herkesten fazla istiyoruz 2006'ya gitmeyi. İnanıyorum ki inşallah hep beraber Danimarka maçından sonra çok daha güzel şeyler konuşuruz" dedi. 
     
     "RAKİPLERİ HEPSİNİ İZLEDİK" 

     Terim, ekibinin Danimarka'yı, Ukrayna'yı ve Arnavutluk'u izlediğini, tüm takımları ümit milli takımlarına dek izlediklerini söyledi. 
     Danimarka'nın, bireysel olarak en önemli takımlarından biri olduğunu kaydeden Terim, şöyle devam etti 
     "İngiltere ile yaptıkları hazırlık maçındaki skor o oyunun yansıttığı skor değil ama bugün İngiltere'yi 4-1 yenmek önemli bir başarıdır. Danimarka'nın 22 oyuncusu da Avrupa'nın en iyi takımların da oynayan oyunculardır. Grubumuzun en iyi takımlarından biridir. Hiçbir rakibi abartmadan düşünüyor ve her takımı ciddiye alıyoruz. 3 maçı minumum risk maksimum performansla oynamak zorundayız." Terim, 1 antrenman yaparak çıktıkları Bulgaristan maçında da önemli pozitif sonuçlar çıkardıklarını, yedikleri goller dışında çok gol pozisyonu üreten bir takım olduklarının ortada olduğunu söyledi. 
     Cumartesi günü BJK İnönü'de herkesin renginin kırmızı-beyaz olacağını kaydeden Terim, şunları söyledi 
     "Seyircilerin bu şekilde bakması bizi çok sevindirir. Oyuncuların hatalarını hoş görsünler. Seyircimizin oyuncularla bütünleşmesi çok önemli. Futbolda herşey var. Zaman zaman olmayacak işleri, alınmayacak sonuçları seyircimizin çoşkusuyla almışızdır. Onlara çok ihtiyacımız var. Oyuncularımızı affedici rolde olan herşeylerini hoşgören seyirciye ihtiyacımız var. Sevincimiz hepimizin sevinci. Onlara güveniyorum baştan sona kadar oyuncularımızı ateşleyeceklerdir." Terim, milli takımın kaldığı yeni otelin yalnızca kendilerine ait olduğunu, başka kimse bulunmadığını ve futbolcuların dinlenmesi açısından çok güzel bir ortam bulunduğunu söyledi. 
     
     DOKTOR DİNÇ, BİLGİ VERDİ 

     Terim'in basın toplantısında yer alan A Milli Takım Doktoru Cengiz Dinç, sakat futbolcular hakkında bilgi verdi. 
     Dinç, şunları söyledi 
"Emre'nin sağ arka adalesinde maçta 20. dakika zorlanma olup çıkmış. Dün kendisiyle ve takım doktoruyla konuştuk. Bugün MR'ı çekilecek. İlk izlenimler bu maçlara zor görünüyor. 

Serhat, maçtan sonra antrenmanda sağ arka üst adalesinde sorun olmuş. Kulübünden verilen bilgiye göre, 1 santimetreye yakın yırtık var. Kendisi bugün gelecek ve durumunu değerlendireceğiz. Ancak zor gözüküyor. 

Ergün'ün sol ayak parmağının sırtında enfeksiyon var. 1-2 antrenamana katılamaz ama maça yetişebilecek gibi gözüküyor. 

Tolga'nın her iki aşil tendonunda aşırı zorlanmaya bağlı sorun bulunuyor. 1 haftadır idman yapmıyor, kamp süresince antrenmanlara çıkartıp, durumunu görerek karar vereceğiz. 

Selçuk, Hasan ve İbrahim Toraman da ufak tefek problemler var ama maça yansımaz." 

Terim'in basın toplantısında, antrenörler Müfit Erkasap, Oğuz Çetin, Mehmet Özdilek ve Eser Özaltındere de hazır bulundu. 

     
</TEXT>
</DOC>
