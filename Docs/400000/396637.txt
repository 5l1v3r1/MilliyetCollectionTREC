<DOC>
<DOCNO> 396637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/yasam/yas02.html </URL>
<DATE> 2005/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Varoşlardan çıkan en yetenekli Türk'e Fransa'dan ödül 
</HEADLINE>
<TEXT>


Fransız varoşlarında yetişen 'yılın en yetenekli girişimcisi' Mustafa Yıldız 

SABETAY VAROL Paris 

Fransız Çalışma Bakanlığı, Fransa vatandaşı bir Türk olan Mustafa Yıldız'ı, varoşlardan yetişen şirket yöneticileri arasında 'yılın en yetenekli girişimcisi' seçti. Senato ile Fransa Mevduat ve Emanet Fonu adlı kurumun katkısıyla düzenlenen 'Sitelerden Gelen Yetenek' adlı yarışmanın ödülleri Çalışma Bakanı Jean Louis Borloo tarafından verildi. 

25 yaşında büyük ödülü aldı 
Bordeaux doğumlu 25 yaşındaki Yıldız, yarışmayı kazanarak toplam 15 bin euroluk yaklaşık 24 bin YTL bir çek aldı. 
Yıldız, Afyonlu anne ve babanın çocuğu olarak Fransa'nın güneybatısındaki Bordeaux kentinin varoşlarında doğup büyüdü. Kendi elektrik tesisat firmasını kurarak dikkatleri üzerine toplayan Yıldız'ın firması 'Yıldız Entreprise', hem taşeron olarak inşaatların elektrik, hem de şahısların tadilat işlerini üstleniyor. 
Kendi şirketini 2004'te kuran ve çalışmalarıyla kısa sürede dikkat çeken Yıldız'ın ödülü almasında, varoşlarda yetişen dört genci istihdam ederek işsizlik sorununun giderilmesine katkıda bulunması da rol oynadı. 


</TEXT>
</DOC>
