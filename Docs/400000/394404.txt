<DOC>
<DOCNO> 394404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/son/sontur15.html </URL>
<DATE> 2005/11/12/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Tam teşekküllü çete 
</HEADLINE>
<TEXT>

     
     DHA ve AA 

     
Antalya’da 1990’lı yılların sonlarından itibaren örgütlenerek, haksız ekonomik çıkar sağlamak amacıyla hırsızlık olayları gerçekleştirdikleri bildirilen bir suç örgütü ortaya çıkartıldı. Dün gözaltına alınan 17 kişiden 13’ü tutuklandı. Tutuklanan çete elemanları arasında 3 polis memuru, 1 infaz memuru ve 1 de mübaşir bulunuyor. 
     Antalya Emniyet Müdürlüğü Kaçakçılık ve Organize Suçlar Şube Müdürlüğü’nden verilen "Basın notu"nda, Antalya Cumhuriyet Başsavcılığı’nın koordinasyonunda, mala karşı işlenen suçlar alanında faaliyet gösteren suç gruplarına karşı "Sahil" kod adıyla projeli bir çalışma başlatıldığı bildirildi. 
     Operasyonda, Merdan Serdar, Ertuğrul Serdar, Cabbar Serdar, Ali Kaya, Hikmet Kaya, Uğur Beyazıt, Narin Böğür ve 6 kamu personeli yakalandı. Kamu görevlilerinin Antalya Emniyeti Önleyici Hizmetler Şube Müdürlüğü'nde görevli polis memuru Cengiz Topel Şimşek, Asayiş Şube Müdürlüğü'nde görevli polis memuru Murat Ergül, Gazipaşa İlçe Emniyet Müdürlüğü'nde görevli polis memuru Ercan İmece, 8. Asliye Hukuk Mahkemesi mübaşiri Musa Nurlu, Antalya Cezaevi İnfaz Memuru İzzet Aslan ve Adliye İnfaz Kalemi'nde görevli memur Toygan Karakaş oldukları belirlendi. Kamu personelinin, çetenin adli işlemlerinin takibini yaptığı ve sümenaltı’ edilmesinde rol oynadıkları ileri sürüldü. 
     Basın notunda, Akdeniz Bulvarı, Lara bölgesi, büyük alışveriş merkezleri, halı sahalar, sahil şerindeki plaj işletmeleri, lokanta, çay bahçeleri, piknik alanları ve eğlence yerlerinin otoparkları, tatil amaçlı ya da günübirlik denize girmek için gelen yerli ve yabancı turistlerin park ettikleri yerlerde otomobillerin camlarının kırılması suretiyle hırsızlık olayları meydana geldiği hatırlatıldı. 
     
     OTOSTOP YAPAN KADINLAR 

     Açıklamada, yaz aylarında bu tür faaliyetler gösteren örgütün, kış mevsiminde de, örgüt üyesi kadınları kullanarak, çalışmalarını sürdürdükleri ifade edilerek, karayollarında otostop yapan kadınların, durdurdukları araçlardaki müştekilere cinsel tacizde bulunup, yankesicilik suretiyle hırsızlık yaptıkları kaydedildi. 
     Sanıkların bu suçları gerçekleştirmek için, "Haksız ekonomik çıkar sağlamak amacıyla örgütlendiklerinin tesbit edildiğine" değinilen açıklamada, şu bilgilere yer verildi 
     "Örgüt mensuplarının 1990’lı yılların sonlarından itibaren örgütlenmişler ve haksız ekonomik çıkar amacına yönelik hırsızlık olaylarını gerçekleştirmeye başlamışlardır. Hırsızlık neticesi elde ettikleri, haksız ekonomik kazancın büyük miktarlara ulaştığı anlaşılmıştır. Örgütün faaliyetleri halk arasında büyük rahatsızlığa ve infiale neden olmuş, güvenlik güçlerine olan güvenin de sarsıldığı görülmüştür." Açıklamada, örgüt mensuplarının, zaman zaman yakalanarak, cezaevine girdikleri, ancak eylemlerin hep bireysel suç olarak ele alındığına da dikkat çekildi. Sanıkların cezaevlerinden tahliye edildiklerinde, tekrar aynı oluşum içerisinde suç işlemeye devam ettiklerine değinilen açıklamada, bu kişilerin hırsızlık olaylarının müştekilerini korkutarak, davalarından vazgeçirdikleri veya farklı ifade vermeye zorladıkları da belirtildi. Açıklamada, örgüt üyelerinin hırsızlık yoluyla elde ettikleri gelirlerle kendilerine mal edindiklerinin de anlaşıldığına yer verildi. 
     
     OPERASYON 

     Basın notunda, yaklaşık 3 ay süren operasyonlarda 17 sanığın yakalandığı, yakalananlarla birlikte 11 otomobil, banka cüzdanları, çek- senet, 3 tabanca, 1 pompalı tüfek ve mermileri, bir miktar uyuşturucu, 2 "sallama" diye adlandırılan döner bıçağı ve çok sayıda çalıntı mal ziynet eşyaları, dizüstü bilgisayarlar, motosikletler, kameralar, cd çalarlar, oto televizyonları, oto müzik sistemleri, kullanılmamış giyim eşyaları ele geçirildiği açıklandı. 
     
     BONUS USULÜ PAYLAŞIM 

     Yapılan sorgulamada, çete üyelerinin puan usulü çalıştığı, en çok hırsızlık yapana yüksek puan verildiği ve böylece ganimetten en yüksek payı aldığı ortaya çıktı. Hırsızlık mallarından bir kısmını sakladığı belirlenen çete üyelerine ise günlerce işkence yapıldığı ve dayak atıldığı belirlendi. 
     
     ÇETE REİSİNİN LÜKS OTOMOBİLİ 

     AA muhabirinin edindiği bilgiye göre, çete reisi olduğu iddia edilen İ.S.’nin 170 bin avro değerindeki lüks otomobil kullandığı belirlendi. İ.S.’nin kullandığı bu otomobilin çalıntı olmadığı, hırsızlıktan elde edilen paralarla satın alındığı anlaşıldı. 
     Polis yetkilileri, çete üyelerinin çeşitli bankalarda çok miktarda paralarının bulunduğunu, çeşitli yöntemlerle aklanan paranın miktarının tam olarak belirlenebilmesi için çalışmaların sürdürüldüğünü söylediler. 
     Yetkililer, operasyonun özellikle otomobillerden gerçekleştirilen hırsızlıklarda aynı yöntemin kullanılmasından hareket ederek, bu işin bir çete tarafından yapıldığı düşüncesiyle başlatıldığını kaydettiler. 
     
</TEXT>
</DOC>
