<DOC>
<DOCNO> 371462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/son/soneko16.html </URL>
<DATE> 2005/08/20/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Unakıtan Paradan para kazanma devri bitti... 
</HEADLINE>
<TEXT>

     Maliye Bakanı Kemal Unakıtan, paradan para kazanma devrinin bittiğini belirterek, ''Şimdi üretim devri başladı'' dedi. 
     Unakıtan, Edirne'nin Lalapaşa İlçesi'nde, Edirne Vali Yardımcısı ve İlçe Kaymakam Vekili Ali Deniz Sürmen, Belediye Başkanı Ali Osman Uzman ve partililer tarafından karşılandı. Uzman, Bakan Unakıtan'a ilçe halkında bir brifing verdi. 
     Bakan Unakıtan ve beraberindekiler, ilçedeki Konteks Tekstil Fabrikası'nın açılış törenine katıldı. 
     Burada bir konuşma yapan Unakıtan, Türkiye'nin değiştiğini ifade ederek, ''Türkiye nasıl değişiyor Eskiden parası olan götürüp bankalara yatırıyordu, o parayla aldığı yüksek faizlerden dolayı geçinip gidiyordu. Şimdi o devir kapandı'' dedi. 
     Herkesin tasarrufunu belli bir üretime yatırmak mecburiyetinde olduğunu ifade eden Unakıtan, şunları kaydetti 
     ''Artık faizden geçinme, paradan para kazanma devri bitti. Şimdi üretim devri başladı. Parası olan belli bir iş yapma imkanı varsa onu yapacak, o yoksa tasarruflarını biriktirecek büyük üretim yerlerine sahip olmaya bakacak. Şimdi yakınımızda Lalapaşa Çimento Fabrikası var. Lalapaşa Çimento Fabrikası'nın iadesi yapılacak. Bunu da birileri alarak üretime devam edecek. Çimentoda şu sıralar oldukça karlı bir iş, çünkü Türkiye'de inşaat sektörü gelişiyor.'' Unakıtan, artık Edirne'nin de değişmeye başladığını ve yeni duruma ayak uydurduğunu belirtti. 
     Edirnelilerin Lalapaşa Çimento Fabrikası'nı almak için ortak girişim grubu kurduğunu ifade eden Unakıtan, ''Edirneliler, biz burayı kaçırmayacağız, satın alacağız diyor. Ben de onları destekliyorum. Edirneliler olarak bu göz bebeği sanayi kuruluşlarına sahip olalım, buraları daha fazla geliştirelim'' dedi. 
     
     TÜRKİYE'DEKİ EKONOMİK DURUM VE İSTİKRAR... 
     Bakan Unakıtan, Türkiye'nin genel ekonomik durumunun düzeldiğini de belirterek, ülkeye hem siyasi istikrar hem de ekonomik istikrar geldiğini söyledi. 
     Unakıtan, bu istikrarın sebebinin de millet olduğunu ifade ederek, ''Bu başarı milletindir. Bunu da bilelim. Bu iktidarı millet getirdi. Eğer bu millet tek başına bir iktidar getirmeseydi, daha çok koalisyonlarla uğraşıp duracaktı'' dedi. 
     AK Parti'nin ekonomik politikalara huzur ve güven getirdiğini ifade eden Unakıtan şöyle devam etti 
     ''Şimdi yatırımların artmasının sebebi, yabancı yatırımcıların da gelmesinin sebebi budur. Eğer Türkiye'de bu düzelme olmasaydı, enflasyon düşmeseydi, büyüme sağlanmasaydı, bu imkanlar olmazdı. Yatırımcılar ülkemize gelmezlerdi. 
     Bu arada ufak tefek durgunluklar da olabilir. Her şeyin bir bedeli var. Türkiye bu değişimi sancısız şekilde atlatıyor. Bir taraftan enflasyonu düşürüyoruz, diğer taraftan kalkınmayı sağlıyoruz. Bu kolay bir iş değildir.'' Unakıtan, şimdiye kadar bütün ekonomistler dahil bu işin teorisyenlerinin bile, ''enflasyon düşerken ülkede büyüme olmaz'' dediklerini belirterek, ''Ama büyümenin olduğunu Türkiye gösterdi, kanıtladı. Artık o teoriler çürüdü, şimdi Türkiye'ye düşen bu politikaları devam ettirmesi, hiç taviz vermeden de devam ettirecek'' dedi. 
     
     ''MERKEZ BANKASI BAĞIMSIZ...'' 
     Unakıtan, Türkiye'de bağımsız bir Merkez Bankası olduğunu ve bu Merkez Bankası'nın bağımsızlığını destekleyerek daha kuvvetli olmasını istediklerini belirtti. 
     Unakıtan, döviz kurlarının bazen düşük olduğunu belirterek, ''Bir kaç günden bu yana artıyor ne var O da oluyor. Yani illa düşük olacak diye ya da artacak diye bir şey yok. Piyasalar bunları dengeliyor. Serbest piyasa ekonomisine göre her şey dengeye kavuşacak. Serbest piyasa ekonomisini ve rekabet şartlarını önleyici hiçbir şeye müsaade etmeyeceğiz'' dedi. 
     Unakıtan, Türkiye'de artık devletin, hiç kimsenin destekçisi ve yahut ta ayakta durmak için değneği olmadığını ifade etti. 
     Konteks Tekstil Fabrikası sahibi Sadık Acıkaraoğlu da, tesisler için 2 milyon 500 bin dolar harcanarak 250 kişiye istihdam sağlandığını bildirdi. 
     
     CAMİ VE KÖY KONAĞI AÇILIŞI 
     Unakıtan daha sonra, hayırsever Davut Emin tarafından Lalapaşa ilçe merkezinde yaptırılan Lalapaşa Merkez Pirlepeli Davut Emin Camii'ni ibadete açtı. 
     Bakan Unakıtan, doğum yeri Süloğlu'na bağlı Domurcalı Köyü'nde de, adını taşıyan köy konağının açılış törenine katıldı. Unakıtan, doğduğu köy olan Domurcalı'da halen, arkadaşlarının ve akrabalarının bulunduğunu belirterek, ''Bu köy temiz insanların köyüdür. Bu köy hakikaten takdir edilecek kimselerin köyüdür. Bu köylü olmam dolayısıyla gurur duyuyorum'' dedi. 
     Edirne Valisi Nusret Miroğlu da, Türkiye Cumhuriyeti Devleti'nin, insanların mutluluğu, huzuru ve güveni için hizmetlerini sürdürdüğünü kaydetti. 
     
</TEXT>
</DOC>
