<DOC>
<DOCNO> 366143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/sonspo30.html </URL>
<DATE> 2005/08/01/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Hakemler maç yapınca... 
</HEADLINE>
<TEXT>

     Merkez Hakem Kurulu tarafından Abant'ta düzenlenen seminere katılan hakemler, Bolu'da bulunan Koru Motel'in sahasında kırmızı ve beyaz adını verdikleri iki ayrı takım oluşturarak maç yaptılar. 
     Karşılaşmanın hakemliğini Fenerbahçe Genel Menajeri Volkan Ballı'nın yaptığı karşılaşmada, yardımcı hakemlikleri CNNTürk Televizyonu Kameramanı Ercan Ata ile ATV'den Selçuk Manav, 4. hakemliği ise Hürriyet Gazetesi'nden Atilla Türker yaptı. 
     Zaman zaman hakemlerin kararlarına itiraz eden Süper Lig hakemleriyle tartışmalar yaşandı. 
     Karşılaşmada hakemlik görevini üstlenen menajer Volkan Ballı, sahaya giren kırmızı takımın teknik direktörü Hatip Çopur'a kırmızı kart gösterdi. 
     
     FATİH TERİM DE İZLEDİ 
     Milli Takımlar Başdanışmanı Fatih Terim de karşılaşmayı bir süre izledi. 
     Hakemlerin Abant kampından ayrılmadan önce yeni sezonda bütün takımlara ve hakemlere başarılar dileyen Terim, bir gazetecinin ''Yeni sezonda futbolun sorunları çözülecek mi şeklindeki sorusuna, ''Bütün sorunlar sevgiyle çözülür. Sevgiyle çözülmeyecek hiçbir sorun yoktur'' şeklinde cevap verdi. 
     
</TEXT>
</DOC>
