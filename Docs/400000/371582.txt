<DOC>
<DOCNO> 371582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/guncel/gun06.html </URL>
<DATE> 2005/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Koç'tan Penguen'e dava 
</HEADLINE>
<TEXT>


Dergide 14 Temmuz'da yayımlanan bir makaledeki, "O işini layıkıyla yapıyor ve uyuyor" sözleri, Kültür Bakanı'nı kızdırdı 

ANKARA Milliyet 

Başbakan Recep Tayyip Erdoğan'ın kendisini, çeşitli hayvan şekillerinde betimleyen karikatürleri nedeniyle tazminat istediği mizah dergisi "Penguen"e, kabineden bir dava daha geldi. Kültür ve Turizm Bakanı Atilla Koç, dergide yayımlanan bir makalede yer alan, "O işini iyi yapıyor ve uyuyor" sözlerinin kişilik haklarına hakaret içerdiği iddiasıyla, "Penguen" aleyhine 20 bin YTL'lik manevi tazminat davası açtı. 
Koç'un avukatı Mustafa Yılmazcan'ın hazırladığı dilekçede, derginin 14 Temmuz'da çıkan sayısında, Mansur Şebboy'un kaleme aldığı makalede, Koç için, "oyalama bakanı", "gündem oluşturma bakanı" ve "dalga geçilme bakanı" gibi ifadeler kullanıldığı ifade edildi. 

'Rencide edildi' 
Söz konusu makalenin Koç'u kamuoyu önünde küçük düşürdüğü, kişilik haklarını ağır derecede tahrip ettiği, hem kendisini hem de ailesini rencide edip derinden yaraladığı ifade edildi. Dilekçede, 20 bin YTL manevi tazminatın, Penguen Dergisi İmtiyaz Sahibi Erdil Yaşaroğlu ile Yazı İşleri Müdürü Fatih Solmaz'dan yasal faizi ile birlikte müştereken ve müteselsilen tahsil edilmesi istendi. 


</TEXT>
</DOC>
