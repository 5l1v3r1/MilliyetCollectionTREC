<DOC>
<DOCNO> 380559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/soneko23.html </URL>
<DATE> 2005/09/22/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Unakıtan IMF ile Beşiktaş'ın durumunu görüştük 
</HEADLINE>
<TEXT>

     Ankara Büyükşehir Belediye Başkanı Melih Gökçek, Maliye Bakanı Kemal Unakıtan'dan, belediye hizmetleri ile değeri artan bölgeler için yüzde 10 ''Değer Artış Vergisi'' alınmasını istedi. 
     Gelir İdaresi Başkanlığı ile Türkiye Odalar ve Borsalar Birliği'nin TOBB düzenlediği, ''Türkiye Vergi Şampiyonları'' Ödül Töreni, Ankara Sheraton'da geniş katılımla yapıldı. 
     Başbakan Recep Tayyip Erdoğan'ın yanı sıra Devlet Bakanları Beşir Atalay ve Ali Babacan, Maliye Bakanı Kemal Unakıtan, Milli Eğitim Bakanı MEB Hüseyin Çelik, İçişleri Bakanı Abdülkadir Aksu, Bayındırlık ve İskan Bakanı Faruk Özak, Enerji ve Tabii Kaynaklar Bakanı Hilmi Güler ile çok sayıda bürokrat ve işadamının katıldığı tören öncesinde, ilginç diyaloglar yaşandı. 
     
     GÖKÇEK'DEN VERGİ TALEBİ 
     Tören öncesi bakanlar ile sohbet eden Ankara Büyükşehir Belediye Başkanı Melih Gökçek, Maliye Bakanı Unakıtan'dan, yeni bir yasal düzenlemeyle Değer Artış Vergisi'nin hayata geçirilmesi talebinde bulundu. 
     Belediyenin park, yol ve metro gibi hizmetleri sonrasında, bu yerlerin yakınındaki alanların değerinin üç, dört kat arttığını kaydeden Gökçek ''İncek'e bulvar yaptık, yolun kenarındaki yerlerin değeri 100 milyardan, 300-400 milyara çıktı. Bu niye oldu Belediyenin götürdüğü hizmetler sayesinde oldu. Oraları kendiliğinden değerlenmiyor. Bu nedenle, bu tür yerlerle belediyeye katkı yapılsın'' dedi. 
     Konuşmayı dinleyen Ankara Ticaret Odası Başkanı ATO Sinan Aygün ''millet yağa kalkar'' diyerek bu öneriye karşı çıkarken, Maliye Bakanı herhangi bir yorum yapmadı. 
     Gökçek daha sonra basın mensuplarına yaptığı açıklamada belediye yatırımları sonrasında, çevredeki taşınmazların değerlerinde büyük bir artış olduğunu belirterek, şunları söyledi 
     ''Belediyenin hizmet götürdüğü, yatırım yaptığı yerler için Değer Artış Vergisi getirilsin istiyoruz. Bunun için yasa gerekli. Bu gün bir metronun geçtiği yerlerin değeri minimum yüzde 100 artırıyor. Biraz gerisindeki alanlar ise yüzde 50 artıyor. Biz yatırım yaptığımız yerlerin çevresindeki taşınmazlar satıldığında, kazancın yüzde 10'unun değer artış vergisi olarak belediyeye verilmesini talep ediyoruz. 
     Adam satmıyorsa herhangi bir şey veremeyecek. Ama bu yeri satıyor ve ranta çeviriyorsa yüzde 10 versin. Belediye de daha fazla yatırım yapabilsin. 100 milyarlık bina 300 milyara çıkıyor. Bu 200 milyarlık kazanç belediyenin hizmeti sonrasında oluyor. Bu kazanç üzerinden yüzde 10 vergi hiç kimseyi rahatsız etmez. Yatırım yaptığımız yerlere daha uzak bulunan, örneğin yüzde 50 değer artışı olan yerler yüzde 5 versin.'' 
     
     IMF İLE BEŞİKTAŞ'IN DURUMU KONUŞULDU 
     Bu arada tören öncesi bakanlar arasında, futbol sohbeti de yapıldı. Maliye Bakanı Unakıtan, yanlarına gelen Bayındırlık ve İskan Bakanı Faruk Özak'a, Trabzonspor'un durumunu sordu. 
     Unakıtan, ''biz de IMF ile son zamanlarda Beşiktaş'ın durumunu konuştuk'' açıklamasında bulundu. 
     Unakıtan, ATO Başkanı Aygün'e esnaf ve ticaret erbabının YTL'ye uyum sağlayıp sağlayamadığını da sordu. 
     Türk Lirası'ndaki değer artışına dikkati çeken Unakıtan, ''dolara, euroya bak. Türk Lirası sapasağlam ayakta'' dedi. 
     Daha sonra Unakıtan ve Aygün, görevlilerden çay istediler. Bu sırada Aygün, ''hesabı Maliye Bakanı'na yazın'' şeklinde espri yaparken, Unakıtan'da ATO Başkanı'na ''rekortmenler arasında yoksun. sen ne kadar vergi ödüyorsun '' sorusunu yöneltti. 
     Aygün de Bakana, ''listede Türk Telekom ve Merkez Bankası var. Biz oraya nasıl girelim'' karşılığını verirken, Maliye Bakanlığı Müsteşarı Hasan Basri Aktan Aygün'e, Merkez Bankası'nın son iki yıldır gelir elde etmediği için vergi rekortmenleri listesinde yer almadığını hatırlattı. 
     Bunun üzerine ATO Başkanı, Maliye Bakanı'na dönerek ''Merkez Bankası 20 yıldır para kazanıyordu. Siz geldiniz kazanamıyor'' dedi. 
     
</TEXT>
</DOC>
