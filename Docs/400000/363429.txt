<DOC>
<DOCNO> 363429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sonspo02.html </URL>
<DATE> 2005/07/22/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Pires'e bir teklif de Real Madrid'den geldi... 
</HEADLINE>
<TEXT>

     Arsenal’de kalmak istediğini açıklayarak Galatasaray'ın umutlarını azaltan Pires'e son teklif Real Madrid’den geldi. 
     
     Umutlar azalıyor 

     Sarı-Kırmızılı yönetim varsa yoksa Pires'' diyor. Eric Gerets, Fransız yıldız ya da onun ayarında bir futbolcu bekliyor. Taraftar, kulüpten yapılacak müjdeli açıklamayı bekliyor. Ama olmuyor... Galatasaray ne yapsa, ne etse, şansı yaver gitmiyor. Son günlerde Robert Pires için birbiri ardına kötü haberler alan Sarı-Kırmızılılar’ın günden güne umutları azalıyor. Çünkü bu kez Pires’in transferi için mücadele edilecek kulüp, dünya devi Real Madrid. 
     
     Sun gazetesi yazdı 

     Pires’in Arsenal’de kalacağını açıklamasıyla umutları körelen Cim Bom, İspanyollar’ın da devreye girmesiyle karamsarlığa büründü. İngiliz Sun gazetesinin haberine göre, Real Madrid’in sol kanadı takviye etmek için Ryan Giggs ve Robert Pires’i gündemine aldığı vurgulandı. Real’in Sportif Direktörü Sacchi de sol kanat için yıldız bir futbolcu aradıklarını doğruladı. Pires’in transferinde, vatandaşı Zinedine Zidane’ın da devrede olduğu ileri sürüldü. 
     
     Son hamle Fresco’dan 

     Tüm bu olumsuz gelişmelere rağmen, Galatasaray Yönetimi dün son hamlesini yaptı. Başkan Özhan Canaydın, yabancı futbolcu transferinde geniş yetkiler verdiği ortağı Haim Fresco’yu devreye soktu. Fresco, Başkan Canaydın’ın isteği üzerine, Arsenal’in yeni sezon hazırlıklarını sürdürdüğü Avusturya’nın Graz kentine geçti. Fresco’nun, başbaşa görüşeceği Pires’i, Türkiye’ye gelmesi için ikna etmeye çalışacağı bildirildi. 

     
</TEXT>
</DOC>
