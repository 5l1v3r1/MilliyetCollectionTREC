<DOC>
<DOCNO> 376186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sontur39.html </URL>
<DATE> 2005/09/06/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Akçakoca'da güneydoğulu fındık işçilerine ateş açıldı 1 ölü 
</HEADLINE>
<TEXT>

     Düzce’nin Akçakoca İlçesi’ne bağlı Karatavuk Köyü’nde köylülerle fındık işçileri arasında çıkan silahlı kavgada 1 kişi öldü, 1 kişi de yaralandı. 
     AA muhabirinin jandarma yetkililerinden aldığı bilgiye göre, Adana’dan Karatavuk Köyü’ne fındık toplamak için gelen işçiler arasında bulunan 15 kişilik bir grup ile köylüler arasında henüz belirlenemeyen nedenle tartışma çıktı. 
     Tartışmanın kavgaya dönüşmesi üzerine, grup içinde bulunan kimliği henüz belirlenemeyen bir kişi tarafından av tüfeğiyle ateş açıldı. 
     Açılan ateş sonucunda fındık toplama işinde çalışan Şırnak’ın Beytüşşebap İlçesi nüfusuna kayıtlı Abdulrezak Özdemir yaralandı. 
     Abant İzzet Baysal Üniversitesi Konuralp Araştırma ve Uygulama Hastanesi’ne kaldırılan Özdemir, yapılan müdahalelere rağmen kurtarılamadı. Olayda silahla yaralanan fındık işçisi Şükran Yiğit adlı kadın da aynı hastanede tedavi altına alındı. 
     Jandarma yetkilileri, olay üzerine güvenlik güçlerinin köye giderek taraflardan kavgaya karışanları gözaltına aldığını ve olayla ilgili çok yönlü soruşturma başlattığını kaydettiler. 
     Karatavuk Köyü Muhtarı İdris Post ise fındık işçilerinin, terör örgütü PKK lehine slogan atmaları üzerine köylülerin olaya müdahale ettiğini ve kavganın bu sebepten başladığını öne sürdü. 
     
     KAYMAKAM ATEŞ YAKILDIĞI İÇİN KAVGA ÇIKTI 

     Akçakoca Kaymakamı Ali Uslanmaz, AA muhabirine yaptığı açıklamada, Karatavuk Köyü’ndeki kavganın ardından olay yerine giderek gerekli incelemelerde bulunduğunu söyledi. 
     Adana’dan köye fındık toplamak için gelen işçilerin fındık bahçesi yanında ateş yakması üzerine köylülerin buna müdahale ettiğini belirten Uslanmaz, şunları kaydetti 
     "Bunun üzerine köylülerle işçiler arasında tartışma çıkmış. 
     Tartışmanın kavgaya dönüşmesi üzerine grup içinden silahla havaya ateş açılmış. Olayda 1 kişi ölmüş, 1 kişi de yaralanmıştır." Uslanmaz, köyde jandarma tarafından geniş güvenlik önlemleri alındığını ve kavgaya karışanların tespiti için çalışma başlatıldığını ifade ederek, olaya karışan işçi ve köylülerden bazılarının gözaltına alındığını bildirdi. 
     Olayda kullanılan silahın ise fındık işçilerine ait olduğunun tespit edildiğini söyleyen Uslanmaz, olay sırasında silahın kim tarafından kullanıldığının belirlenmeye çalışıldığını kaydetti. 
     
</TEXT>
</DOC>
