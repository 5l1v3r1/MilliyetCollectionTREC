<DOC>
<DOCNO> 398421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/soneko24.html </URL>
<DATE> 2005/11/27/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
TMSF İzmir Tv'ye el koydu 
</HEADLINE>
<TEXT>

     Tasarruf Mevduat Fonu TMSF 1. Tahsilat Dairesi Başkanı Fethi Çalık, fon tarafından el konulan İzmir TV ve FM 101 Radyo'nun da içinde bulunduğu ÖZRT A.Ş.'nin, fona 2.6 trilyon lira borcu bulunduğunu belirterek, ''Aynı zamanda firmanın, Fon'a devredilen EGS Grubu'nun hakim ortaklığının bir kısmında halen hisseleri mevcuttur'' dedi. 
     Çalık, televizyon ve radyonun yayın yaptığı 2. Kordon'daki binasının girişinde basın mensuplarına yaptığı açıklamada, 6 Ekim 2005 tarihinde, 433 sayılı karar ile ÖZRT A.Ş.'ye el konulduğunu söyledi. 
     Firmanın fona 2.6 trilyon lira borcu bulunduğunu belirten Çalık, şunları kaydetti 
     ''Aynı zamanda firmanın, Fon'a devredilen 1999 yılında EGS Grubu'nun hakim ortaklığının bir kısmında hisseleri halen mevcuttur. 2001 yılında EGS Bank'a el konulduktan kısa bir süre sonra devirler gerçekleştirilmiştir. Firmanın temerrüt faizleriyle birlikte 2.6 trilyon lira borcu vardır. Zaten o dönemde EGS Grubu'nun yönetici ve denetçileri hissedardı ve halen hissedardır. 1999 yılında EGS Grubu'na el konulduktan kısa bir süre sonra yüzde 70'lik bir kısmı devredilmiştir. Devredilen kişi de 1986 doğumlu Gül Büge'dir. Devrin muvazaalı olduğunu düşünüyoruz. Dolayısıyla el koyduk.'' Çalışmaların devam ettiğini, televizyon ve radyonun yayın politikasında herhangi bir değişiklik olmayacağını ifade eden Çalık, ''İşçi çıkarılması söz konusu değildir. Şu anda gerekli tespitleri yapıyoruz. Şirkete yeni yönetim kurulu atandı. Star TV yönetimindeki deneyimli arkadaşlar. Şirket defterleri ve banka kayıtları inceleniyor'' dedi. 
     
     ALİ BÜGE'NİN AÇIKLAMASI 
     ÖZRT A.Ş.'nin eski Yönetim Kurulu Başkanı Ali Cumhur Büge de yaptığı açıklamada, şirketin ana para olarak fona 215 bin dolar borcu olduğunu, bu paranın faizlerle 305 bin doları bulduğunu belirtti. 
     Büge, şöyle konuştu 
     ''EGS Grubu'nun kurucuları ve yöneticilerinin şirkette ortağı olduğu söyleniyor. TMSF yetkilileri, şirketin EGS hakim ortaklığının olup olmadığını tespit etmek için el koydular. Şirketin, EGS Grubu ile organik bağının bulunup bulunmadığını araştırıyorlar. Bizim EGS ile bağlantımız yok. Bu tespit edildikten sonra bize devredecekler. Umarım böyle olacak. 2002 yılında devraldığımda şirket batmıştı. Şirketin yüzde 55'ini hisse devri ile aldım. Sermaye artırımı yaparak, toplam yüzde 90'ına sahip oldum. Müfettiş gönderilecek, inceleme yapılacak.'' Büge, söz konusu borcun, şirketin uyduya çıkmak için verdiği 215 bin dolarlık teminat mektubundan kaynaklandığını, bununla ilgili davanın halen devam ettiğini anlattı. 
     Büge, ''3-5 milyon dolarlık bir şirkete 215 bin dolar borcu var diye kimse el koymaz herhalde'' dedi. 
     
</TEXT>
</DOC>
