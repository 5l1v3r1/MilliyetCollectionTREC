<DOC>
<DOCNO> 370263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/soneko32.html </URL>
<DATE> 2005/08/16/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Memurların toplu görüşmelerinde 1. tur sona erdi... 
</HEADLINE>
<TEXT>

     Memur sendikaları konfederasyonları ile Kamu İşveren Kurulu arasında sürdürülen toplu görüşmelerin birinci turu sona erdi. 
     Görüşmelere, 22 Ağustos Pazartesi günü saat 15.00’te devam edileceği bildirildi. 
     Başbakanlık Merkez Bina’da Devlet Bakanı ve Başbakan Yardımcısı Mehmet Ali Şahin’in başkanlığında yaklaşık 4.5 saat süren toplantının sonunda görüşmelerin ikinci turunun 22 Ağustos’ta gerçekleştirileceği açıklandı. 
     Kamu Emekçileri Sendikaları Konfederasyonu KESK Genel Başkanı İsmail Hakkı Tombul, memur toplu görüşmelerinde henüz somut bir adım atılmadığını ve taleplerin karşılanacağına dair bir umut ışığı görülmediğini bildirdi. 
     Tombul, Başbakanlık Merkez Bina’da yapılan memur toplu görüşmelerinin birinci turunun tamamlanmasının ardından gazetecilere açıklamalarda bulundu. 
     Görüşmede taleplerini ortaya koyduklarını, ama Kamu İşveren Kurulu’nun kendi önerilerini masaya getirmediğini belirten Tombul, 22 Ağustos Pazartesi günü saat 15.00’te tekrar bir araya gelineceğini bildirdi. 
     Masada bugün kamu emekçilerinin günlük yaşamlarını ilgilendiren birçok konunun tartışıldığını belirten Tombul, buna rağmen henüz somut adım atılmadığını ve bu taleplerin karşılanacağına dair bir umut ışığının görülmediğini söyledi. Tombul, "Umuyoruz ki, bununla ilgili adım atılır ve buradan 10 milyondan fazla yurttaşımızı doğrudan ilgilendiren olumlu sonuçlar çıkar. Biz bunun için çaba harcayacağız. 
     Ama burada bizi izleyen kamu emekçilerine şu çağrıyı yapmak istiyoruz 
     Siz de sorunlarınıza sahip çıkın, bu talepleri ancak birlikte mücadele ederek alabiliriz. Yoksa hiç kimse size kendiliğinden hak vermiyor" diye konuştu. 
     İsmail Hakkı Tombul, bugünkü görüşmelerde 2 ayrı komisyon kurulduğunu bildirdi. 
     Bir gazetecinin, komisyonların görevine ilişkin sorusu üzerine Tombul, kamu emekçilerinin grev ve toplu sözleşme hakkı olduğunu iddia ettiklerini söyledi. Tombul, şöyle konuştu 
     "Kurulan komisyonlardan birisi, geçen yıl 50 maddelik mutabakat metni imzalanmıştı, bu mutabakat metninin ne kadarı gerçekleştirildi, ne kadarı gerçekleştirilmedi bununla ilgilidir. Çok kısa sürede çalışmalarını tamamlayacak. İkinci komisyon ise Kamu İşveren Kurulu’nu çalışmalarını birkaç gün içinde bitirdikten sonra çalışmaya başlayacak. İkinci komisyon, mali ve sosyal haklarla ilgili komisyondur. Bu komisyon çalışmalarını değerlendirmek ve gündem maddelerimizi tartışmak üzere pazartesi günü toplanacağız." 
     
     ORTAK GÜNDEM MADDELERİ 

     Tombul, ortak gündem maddelerinin özelleştirme ve özelleştirme sonucu ortaya çıkan sorunlar, sosyal haklar, iş kollarının sorunları ve kamudaki cinsiyet ayrımcılığının giderilmesine yönelik çalışmalar olduğunu belirtti. 
     Kamu Personel Reformu Yasa Taslağı hakkındaki değerlendirmelerinin sorulması üzerine Tombul, şöyle konuştu 
     "Toplantıda şöyle bir sonuca vardık Biz kamu personel tartışmalarıyla ilgili pozisyonumuzu defalarca sizlerle paylaştık. İş güvencemizi tartışan esnek istihdama olanak veren ve performansa dayalı ücretlendirmeyi getiren herhangi bir tasarı esasında uzlaşmadan bizim maddeleri tartışma gibi bir anlayışımız olamaz. Bu konuda esasın tartışılması gerekir. Kamu personel reformu, bu toplantının gündemi haline getirilmemiştir. Başka bir tartışmayı gerektirir. 
     15-30 Ağustos tarihleri arasında bu tartışma bitemez. Belki de 
     tartışma yeniden gündeme geldiğinde, tartışma kopacak noktaya gelebilir. Bu nedenle bugünkü toplantının gündemi olmaktan çıkarılmıştır. Sayın bakan taslakları konfederasyonlara vermiştir. Bu taslağı okuyacağız, değerlendirmemizi daha sonra belki paylaşabiliriz. 
     Ama bizim Kamu Personeli Reformu’na yaklaşımımız çok nettir. Bu esasta uzlaşmadığımız hiçbir şeyde ayrıntıları tartışma koşulumuz yoktur." 
     
</TEXT>
</DOC>
