<DOC>
<DOCNO> 373507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/spor/spo08.html </URL>
<DATE> 2005/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Tam isabet 1-0 
</HEADLINE>
<TEXT>


Süper Lig'in iki yeni ekibini Olimpiyat Stadı'nda buluşturan maçta Sivasspor, Vestel Manisa'yı tek golle avladı. Kırmızı-Beyazlı ekibin sayısını 89. dakikada Anderson attı 


Sivasspor, Atatürk Olimpiyat Stadı'nda karşılaştığı Vestel Manisa'yı tek golle devirdi, puanını 8'e yükseltti. 
Konuk Manisa ekibi mücadeleye hızlı başladı. 2. dakikada Johana'nın kafa vuruşunda top üstten auta çıktı. 10'da Sivasspor kaptanı Mohamed 25 metreden çok sert vurdu. Meşin yuvarlak az farkla dışarı gitti. 
Vestel Manisa formasını ilk kez giyen Portekizli Mendes 33'te ceza sahasına ortaladı, Serkan Özsoy önünden geçen topa dokunamayınca savunma tehlikeyi uzaklaştırdı. 
57'de Sivasspor gole çok yaklaştı. Anderson'un pasıyla kaleci ile karşı karşıya kalan Mehmet'in vuruşunda, Bülent topu kornere tokatladı. 
Sivasspor aradığı gole 89. dakikada ulaştı. Cem soldan ortaladı, Anderson mükemmel bir kafa vuruşuyla topu ağlara yollayarak, tribünleri ayağa kaldırıp, skoru ilan etti. 

Maçın karnesi 
HAKEMLER Cem Papila, Özgür Fatih Kalaycı, Cem Satman 
SİVASSPOR Petkoviç 6 - Murat 6 , Sergio 6 , Hakkı 6 , Hayrettin 6 - İbrahim 6 , Hakan Bayraktar 6 , Mohamed 6 Dk.64 Yusuf 4 , Cem 7 - Anderson 8 Dk.90 Kalla , Musa 5 Dk.49 
Mehmet 6 
VESTEL MANİSASPOR Bülent 5 - Duarte 5 , Johana 5 , Serkan Özsoy 5 , D'Haene 5 - Uğur 5 Dk.80 Gürol , Kenan 5 , Mendes 4 Dk.46 Ahmet 4 , Serkan Dökme 4 , Zafer 5 , Sinan 4 Dk.58 Mehmet 4 
GOL Anderson Dk.89 
SARI KARTLAR Kenan, Gürol, Mehmet V.Manisa , İbrahim, Anderson Sivasspor 

Olimpiyat'ta 20 bin Yiğido 

Sivassporlu taraftarlar, Kırmızı - Beyazlı takımı, İstanbul Atatürk Olimpiyat Stadı'nda Vestel Manisaspor'la oynadığı karşılaşmada yalnız bırakmadı. İstanbul'daki mücadeleye büyük ilgi gösteren yaklaşık 20 bin taraftar, takımlarına son dakikaya kadar destek verdi. 
Yaklaşık 25 kadar Vestel Manisasporlu seyirci de karşılaşmayı kendilerine ayrılan tribünden izledi. Bu arada Vestel Manisa'da yeni transfer Portekizli Sandro Mendes dün akşam ilk kez Siyah - Beyazlı formayı giydi. 


</TEXT>
</DOC>
