<DOC>
<DOCNO> 363872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/son/sonsiy04.html </URL>
<DATE> 2005/07/24/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Gül Perinçek'in gözaltına alınması 'kabul edilemez' bir durum 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, İşçi Partisi İP Genel Başkanı Doğu Perinçek'in İsviçre'nin Wintherthur kentinde gözaltına alınmasından büyük üzüntü duydu ve bunu ''kabul edilemez'' olarak niteledi. 
     Dışişleri Bakanlığı yetkililerinden alınan bilgiye göre, Gül, Perinçek serbest bırakılıncaya kadar gelişmeleri çok yakından takip etti ve Başbakan Recep Tayyip Erdoğan'ı da sürekli bilgilendirdi. 
     Gül, İsviçrelilerin tutumunu, ''çağdaş dünyanın en büyük değerlerinden biri olan ifade özgürlüğü ilkesiyle hiçbir şekilde bağdaşmayacak bir davranış'' olarak nitelendirdi. 
     Perinçek'in gözaltına alınmasının ardından Türkiye'nin İsviçre'deki temsilciliklerine gerekli girişimlerde bulunulması talimatını veren Gül, konuyu takip etmeye devam ettiklerini ve bundan sonra ne gibi adımların atılacağına, alınacak bilgiler ve yapılacak değerlendirmelere göre karar verileceğini kaydetti. 
     Dışişleri yetkilileri, Perinçek'in gözaltına alındığı sırada, Türkiye'nin Zürih Başkonsolosu Mehmet Emre'nin de İP Genel Başkanı'nın yanında bulunduğunu, Başkonsolos Emre'nin, Türkiye'nin Bern Büyükelçisi Alev Kılıç'ı hemen bilgilendirdiğini ve bunun üzerine harekete geçen temsilciliklerin Bakan Gül'ü de bilgilendirdiği belirttiler. 
     Yetkililer, Dışişleri Bakanı Gül'ün görüştüğü Başbakan Erdoğan'ın da Gül ile aynı duygular içerisinde olduğunu aktardılar. 
     Bakanlık yetkilileri, Perinçek'in ailesinin de İsviçre'deki Türk temsilciliklerinin yetkililerine, gösterdikleri ilgi için teşekkür ettiğini belirttiler. 
     İP Genel Başkanı Perinçek, İsviçre'nin Winterthur kentinde önceki gün düzenlediği basın toplantısında ''Ermeni soykırımı uluslararası bir yalandır'' ifadelerini kullandığı gerekçesiyle dün akşam gözaltına alınmıştı. Perinçek, sorgulamasının ardından serbest bırakılmıştı. 
     
</TEXT>
</DOC>
