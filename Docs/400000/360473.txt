<DOC>
<DOCNO> 360473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sonspo27.html </URL>
<DATE> 2005/07/12/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
Fenerbahçe'de bol gollü antreman... 
</HEADLINE>
<TEXT>

     Fenerbahçe, yeni sezon hazırlıklarını bugün yaptığı 3 antrenmanla sürdürdü. 
     Samandıra Tesisleri’nde öğleden sonra salonda çalışan sarı-lacivertliler, akşam ise yine sahada idman yaptı. Teknik Direktör Christoph Daum yönetiminde gerçekleştirilen ve yaklaşık 2 saat süren antrenmanda futbolcular, istasyon ve dar alanda pas çalışmasının ardından tam sahada taktik ağırlıklı çift kale maç yaptı. 
     
     BOL GOLLÜ MAÇ 

     Sabah antrenmanında 1-1 berabere biten maçın aksine akşam antrenmanında çift kale maç bol gollü geçti. 
     Maçta kırmızı takım, mavi takımı 14-5 mağlup etti. Kırmızı takımın gollerini Tuncay 6 , Deniz 2 , Önder 2 , Luciano 2 , Mehmet ve Selçuk atarken, mavi takımın gollerini Olcan 2 , Semih 2 ve Serkan kaydetti. 
     
     FARKLI BİR ÇİFT KALE 

     Daum, akşam yapılan antrenmanda farklı bir çift kale maç yaptırdı. 
     Sahayı çizgilerle bölen Alman çalıştırıcının belli kurallarla oynattığı çift kale maçta, bir ara hücum oyuncuları savunmada, savunma oyuncuları orta sahada ve orta saha oyuncuları da hücumda görev yaptı. 
     Daha sonra orta saha oyuncuları savunmaya gelirken, savunma oyuncuları hücuma, hücum oyuncuları da orta sahaya geçti. Son bölümünde herkes kendi mevkiine döndü, çizgiler kaldırıldı ve futbolcular kuralsız oynayarak çift kale maçı tamamladı. 
     Antrenmanın sonunda futbolcular, tesislerin yanındaki ormanlık alanda kademeli koşu yaptı. 
     Bu arada, sakatlıkları bulunan Anelka ve Servet, yine salonda çalıştı. 
     Öte yandan, akşam antrenmanına 20 dakika geç çıkan Daum’un, tesislerde yeni fizyoterapist Bernd Neier ile bir görüşme yaptığı öğrenildi. 
     Fenerbahçe, yarın yapacağı 3 antrenmanla yeni sezon hazırlıklarına devam edecek. 
     
</TEXT>
</DOC>
