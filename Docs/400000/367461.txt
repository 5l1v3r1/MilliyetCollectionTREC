<DOC>
<DOCNO> 367461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/sonyas09.html </URL>
<DATE> 2005/08/05/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Sıcak hava erken doğumu tetikliyor... 
</HEADLINE>
<TEXT>

     Anne adayları, yaz aylarında sıcak havadan kaynaklanan su kaybı konusunda dikkatli davranmaları, terleme yoluyla vücuttan atılan sıvının yeterince karşılanmaması durumunda erken doğum riskinin arttığı konusunda uyarıldılar. 
     Çukurova Üniversitesi ÇÜ Tıp Fakültesi Çocuk Sağlığı ve Hastalıkları Anabilim Dalı Öğretim Üyesi ve Balcalı Hastanesi Başhekim Yardımcısı Doç. Dr. Nejat Narlı, AA muhabirine yaptığı açıklamada, havaların ısınmasıyla vücudun ter atma refleksinin arttığını ve bunun da özellikle anne adayları açısından sakınca yaratabileceğini belirtti. 
     Narlı, yaz aylarında 32 haftadan önce doğum vakalarında artış gözlendiğine dikkati çekerek, "Terleme yoluyla aşırı su kaybı yaşayan anne adaylarında, sıvı eksikliği karşılanmayınca erken doğum riski artıyor" dedi. 
     Sıcaklık artışı ve değişiminin ayrıca kadın için stres kaynağı olduğunu ve bunun da su kaybını artırabileceğini vurgulayan Narlı, özellikle doğumun yaklaştığı süreçte sıvı tüketimi konusunda duyarlı olunması gerektiğini söyledi. 
     Narlı, terlemeye neden olacak hareketlerden kaçınılmasını isteyerek, özellikle öğle saatlerinde, yani güneş ışınlarının dik düştüğü dönemlerde dışarı çıkılmaması konusunda duyarlı davranılması konusunda hamileleri uyardı. 
     Yaşanan su kaybının rahmin kasılmasını artırdığını ve erken doğumu tetiklediğini vurgulayan Narlı, anne adaylarına şu önerilerde bulundu 
     "Anne adayları, özellikle son dönemlerde kadın doğum uzmanlarına düzenli olarak gitmeliler ve bebeğin gelişiminin nasıl olduğunu kontrol altında tutmalılar. İlk 7 ayda 30 günde bir olan bu sayı, 8’inci ayda 15 günde bir, 9’uncu ayda ise 7 günde bire düşürülmelidir. 
     Sağlıklı bir doğum için kontrollerini düzenli yaptıran kadınlar, yaz aylarında ne kadar su kaybettiklerini ve vücudun ihtiyacının karşılanması için neler yapması gerektiğini öğrenerek, önlemlerini almalıdır." ÇÜ Tıp Fakültesi Balcalı Hastanesi’nde günlük 30 olan doğum sayısının yaz aylarında 50’lere ulaştığını ifade eden Narlı, "Haziran ayı itibariyle doğum sayısı ve erken doğum vakalarında artış gözleniyor. Şu an yeni doğum ünitemiz tamamen dolu vaziyette. 48 doğum olayı gerçekleşti ve bunlardan 30’u erken doğum vakası" dedi. 
     Erken doğum nedeniyle bölgedeki tüm hastanelerde aynı sorunun yaşandığını ifade eden Narlı, yaz aylarında doğum ünitelerinde sıkışıklık yaşandığını ve servislerin kapasitenin üzerinde hizmet vermek zorunda kaldığını sözlerine ekledi. 
     
</TEXT>
</DOC>
