<DOC>
<DOCNO> 363634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/son/sondun14.html </URL>
<DATE> 2005/07/23/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Londra'daki saldırıları atlattı, Mısır'da da yara almadı... 
</HEADLINE>
<TEXT>

     İngiltere'nin başkenti Londra'da 7 Temmuz'da düzenlenen bombalı saldırılar sırasında, patlamalardan birinin meydana geldiği bölge yakınlarında bulunan Joanna adlı bir İngiliz kadını, dün de Mısır'ın Şarm El Şeyh bölgesinde düzenlenen bombalı saldırıdan yara almadan kurtuldu. 
     Soyadını açıklamak istemeyen 25 yaşındaki Joanna, 2 Mısırlı polisin himayesinde Şarm El Şeyh'ten ayrılırken AFP'ye yaptığı açıklamada, ''Bu kadar kısa sürede aynı kabusu 2 kez göreceğime inanmazdım'' dedi. 
     Londra'daki saldırılar sırasında, patlamalardan birinin meydana geldiği bölgede bulunduğunu söyleyen Joanna, ''Dün patlama meydana geldiğinde Ghazala Garden otelindeydim. Odam resepsiyonun hemen arkasındaydı. Uyuyordum'' diye konuştu. 
     Kızıldeniz'e Londra'daki korkunç hatırayı unutmak umuduyla geldiğini anlatan Joanna, ''Londra'daki kabusu unutmak için buraya gelmiştim'' dedi. 
     Ghazala Garden oteline yönelik saldırıda, bomba yüklü araç otelin resepsiyon bölümünde infilak etti. Mısır polisine göre, bu saldırı, düzenlenen 7 saldırıdan en çok can kaybına yol açan saldırı oldu. 
     İngiltere Dışişleri Bakanlığı, Mısır'daki saldırılarda 8 İngilizin yaralandığını açıklamıştı. 
     
</TEXT>
</DOC>
