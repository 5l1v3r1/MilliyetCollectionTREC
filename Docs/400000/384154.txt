<DOC>
<DOCNO> 384154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/sondun42.html </URL>
<DATE> 2005/10/05/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Ukrayna, denetim sürecinden çıkamadı... 
</HEADLINE>
<TEXT>

     Avrupa Konseyi Parlamenterler Meclisi AKPM Ukrayna'ya uygulanan ''denetim sürecinin'' devam etmesini kararlaştırdı. 
     AKPM Genel Kurulu'nda bugün yapılan oturumda, Ukrayna raporu tartışıldı ve bu ülke üzerindeki ''denetim sürecinin'' devam etmesinin gerekli olduğunu savunan rapor oylandı. 
     Ukrayna'nın ''olumlu bir değişimden'' geçtiği vurgulanan raporda, bununla birlikte mevcut durumun bu ülkenin ''denetim sürecinden'' çıkması için yeterli olmadığı görüşü benimsendi. 
     ''Ukrayna'nın özellikle rüşvetle mücadelede daha etkili tedbirler alması ve hukuk devleti ilkelerini güçlendirmesi gerektiği'' vurgulanan raporda, ''2006 yılının Mart ayında düzenlenecek genel seçimlerin adil ve özgür bir biçimde yapılması gerektiği'' belirtildi. 
     Denetim sürecinde, Avrupa Konseyi'ne yeni üye olan ülkelerin, üyelik öncesi verdiği sözlerin ve taahhütlerin yerine getirilip getirilmediği izleniyor ve ilgili ülkeye eksiklikler konusunda tavsiyelerde bulunuluyor. 
     
</TEXT>
</DOC>
