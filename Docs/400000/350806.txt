<DOC>
<DOCNO> 350806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sontur23.html </URL>
<DATE> 2005/06/10/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
51 yıl sonra asker kaçağı olduğu anlaşıldı 
</HEADLINE>
<TEXT>

     Mersin’in Tarsus İlçesi’nde 8 çocuk ve 20 torun sahibi Şükrü Hatı 71 , yeşil kart almak için yaptığı başvuru 
     sırasında askerliğini yapmadığı anlaşıldı. 
     Hasta olduğu ve maddi sıkıntı yaşadığı için kendisine yeşil kart çıkarmak isteyen Şükrü Hatı, yapılan soruşturmasında, asker kaçağı olduğu anlaşılınca güvenlik güçleri tarafından yakalanarak, gözaltına alındı. 
     Şükrü Hatı, asker kaçağı olmasına karşın bugüne kadar kimsenin kendisine "Sen niye askere gitmedin " diye sormadığını belirterek, "51 yıl önce askere gitmem gerekiyordu. Fakat o zamanlar hastaydım, felç geçirmiştim, bel fıtığım vardı. Bu nedenle askere gitmedim. 
     Üstelik geçen yıl hacca da gittim. Hiçbir engelle karşılaşmadım. 
     Elimde hasta olduğuma dair raporlar var" dedi. 
     Şükrü Hatı’nın hakkında düzenlenen evrakla askeri hastaneye sevk edildiği, hastanenin vereceği rapora göre silah altına alınıp, alınmayacağına karar verileceği belirtildi. 
     
</TEXT>
</DOC>
