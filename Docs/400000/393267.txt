<DOC>
<DOCNO> 393267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/spor/spo05.html </URL>
<DATE> 2005/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'nın sahte yüzü 
</HEADLINE>
<TEXT>


UEFA İcra Komitesi, 2012 Avrupa Şampiyonası'na aday olan Türkiye'nin dosyasına övgüler yağdırdı, ancak İtalya'nın önünü açmak için oylamada Yunanistan ile birlikte bizi devre dışı bıraktı 

HALİL ÖZER 


Böylesi ne görüldü, ne duyuldu. UEFA İcra Komitesi üyeleri, Malta'da toplantıya girerken, "En müthiş dosya Türkler'in. Sıralamada birinci olursunuz" dediler ve Türkiye'yi ilk üçe bile sokmadılar. Böylece 2012 Avrupa Futbol Şampiyonası için de İtalya'nın yolunu açtılar. Türkiye'nin adaylığı nedeniyle oy kullanamayan Şenes Erzik, UEFA'da görev aldığı süre içindeki en ağır açıklamasını yaptı, "Anlaşılıyor ki bazı üyeler, Malta'da siyasi gelecekleri için oy verdiler. Beyinlerine göre değil kalplerine göre karar verdiler. Bu işin altından nasıl kalkacaklar merak ediyorum" dedi. 

Şaşkınlık yaşandı 
UEFA toplantısı bittiğinde bir İtalyan yetkili telefonla ülkesini ararken, sevinçle bağırıyordu "Türkiye'yi ilk üçe almadılar". Ukraynalılar ise resmi açıklama yapılmadan yayılan haberi duymuş, inanamamış, çevredekilere soruyorlardı "Biz mi kazandık Doğru söyleyin". 
Oysa toplantıya girmeden önce Türkiye, ilk üçü garanti olarak görüyordu. Ayrıca önceki gün yapılan ilk toplantıdan sızan bilgilere göre, en güçlü dosyanın Türkiye'de olduğu ve İtalya'nın güvenlik açısından çok yetersiz bir proje sunduğu belirtilmişti. Ukrayna-Polonya sunumunda da, Ukrayna'daki büyük eksiklikler ve halkın futbola ilgisizliği dikkat çekiyordu. 

Gizli oylama 
UEFA incelemelerde yeşil, sarı ve turuncu renkleri kullanarak hazırlıklara not veriyordu. Türkiye'nin dört şehirde konaklama konusunda bazı eksiklikleri vardı ve bunlar sarı ile işaretlenmişti. Bu sarılar "İleride düzeltilebilir" anlamını taşıyordu. Ancak diğer maddeler hep yeşil tamam ile işaretlenmişti. Diğer ülkelerin dosyaları ise, İtalya da dahil, turuncu yani yetersiz işareti ile doluydu. Ayrıca dün sabah Şenes Erzik'in de katıldığı son toplantıda UEFA İcra Komitesi Başkanı Lars Olsson adayları sayarken, Türkiye'yi ilk sırada söylüyor, olumlu sinyal veriyordu. 
Malta'daki toplantıda son anda alınan bir kararla şaşırtıcı şekilde gizli oylamaya gidilirken, her üyenin 3'er ülke işaretlediği değerlendirme sonunda İtalya 11 oyla zirveye çıktı. Hırvatistan-Macaristan 9, Ukrayna-Polonya 7, Türkiye 6 oy aldı. Yunanistan'a 2 oy çıktı. Bu karar açıklandığında Avrupalı gazetecilerin yorumu da net oldu "İtalya'nın önünü açtılar. Türkiye en büyük rakipti. Onları temizlediler, işlerini garantiye aldılar". 
UEFA İcra Komitesi Başkanı Lars Olsson soruları yanıtlarken, kararın siyasi olduğu konusunda ipuçları verdi. Genel Sekreter, gazetecilerin,"2012 yılında Türkiye ve Yunanistan, Ukrayna-Polonya ve Hırvatistan-Macaristan'dan daha mı geri olacak " sorusuna verdiği yanıtla da herkesi şaşırttı "Şimdi değil ama ileride olabilir". 

Tamamen duygusal 

Türkiye'nin, 2012 Avrupa Futbol Şampiyonası'na ev sahipliği yapma şansını kaybetmesi Futbol Federasyonu Başkanı Levent Bıçakcı'ya büyük hayal kırıklığı yaşattı. Lütfi Kırdar Uluslararası Kongre ve Sergi Sarayı'nda basın toplantısı düzenleyen Bıçakcı, ilk üçe girememenin üzüntüsünü yaşadıklarını söyledi. Başkan Bıçakcı, UEFA Genel Sekreteri'nin, teknik açıdan en değerli raporu Türkiye'nin sunduğunu vurguladığını belirterek, "Gizli oylamada ilk üç şansını kaybettik. Bu bizi çok üzdü. Herhalde duygusal puanları alamadık" dedi. Spordan Sorumlu Devlet Bakanı Mehmet Ali Şahin de Türkiye'nin elenmesine tepki gösterdi. Şahin, "Başta Başbakan olmak üzere tüm kabine kendi alanında taahhütlerde bulundu. Demekki bu tür kararlarda hazır olmak, güvence vermek yerine farklı faktörler de rol oynuyor" diye konuştu. 


</TEXT>
</DOC>
