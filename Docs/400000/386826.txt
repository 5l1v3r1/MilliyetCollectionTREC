<DOC>
<DOCNO> 386826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/guncel/gun02.html </URL>
<DATE> 2005/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkaya iki davayı daha kaybetti 
</HEADLINE>
<TEXT>


Eski Yargıtay Başkanı, gazetemiz aleyhine açtığı 90 bin YTL'lik iki ayrı tazminat davasını daha kaybetti. Özkaya'nın kaybettiği dava sayısı 13'e yükselmiş oldu 

TÜRKER KARAPINAR Ankara 

Eski Yargıtay Başkanı Eraslan Özkaya, organize suç örgütü lideri Alaattin Çakıcı dosyasına ilişkin MİT mensubu Kaşif Kozinoğlu, müteahhit Hakkı Süha Şen, eski Yargıtay Genel Sekreter Yardımcısı Ercan Yalçınkaya ile kendisi ekseninde gelişen olayları ortaya çıkaran Milliyet gazetesi aleyhine açtığı toplam 90 bin YTL'lik iki ayrı tazminat davasını daha kaybetti. 

Dava sonuçlandı 
Ankara 22. Asliye Hukuk Mahkemesi, 25 Ağustos 2004 tarihli Milliyet'te yayımlanan yazarlar Taha Akyol'un "Hukuk devleti, hukukçular devleti", Hasan Cemal'in "Kabak tadı" ve Nail Güreli'nin "Gizemli ve ibretlik bir olay" başlıklı yazılarından dolayı açılan 40 bin YTL'lik tazminat davasını sonuçlandırdı. 
Ankara 8. Asliye Hukuk Mahkemesi de, muhabirler Tolga Şardan, Gökçer Tahincioğlu ve Eski Sorumlu Yazı İşleri Müdürü Eren Güvener aleyhine "Özkaya'yı kurtaracak karar çıktı", "Paranın sırrı" başlıklı haberlerle Radikal gazetesinde 13, 14, 15, 16, 17 ve 20 Ağustos 2004'te yayımlanan haberlerden dolayı açılan toplam 50 bin YTL'lik tazminat davasını bitirdi. 
Her iki mahkeme de, Özkaya'nın açtığı davaları Yargıtay yolu açık olmak üzere reddetti. Mahkemeler, verdiği kısa kararlarının gerekçelerini daha sonra açıklayacak. 
Bu davalarla birlikte, Özkaya'nın Milliyet, Hürriyet ve Radikal gazeteleri aleyhine açtığı ve kaybettiği dava sayısı 13'e yükselmiş oldu. 


</TEXT>
</DOC>
