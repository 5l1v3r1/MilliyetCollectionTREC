<DOC>
<DOCNO> 354173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sonyas07.html </URL>
<DATE> 2005/06/21/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
İspanyol gazeteciler, Ağrı Dağı'na tırmanacak 
</HEADLINE>
<TEXT>

     Aydın DENİZ DHA 

      IĞDIR'ın Korhan Yaylası rotasını takip ederek Küp Gölü üzerinden Ağrı Dağı'na tırmanışı yapacak olan 6 İspanyol gazeteci, zirveye Türk ve İspanyol bayraklarını dikeceklerini söyledi. 
     Zirve tırmanışı deneyecek olan İspanyol gazetecileri Iğdır Belediye Başkanı MHP'li Nurettin Aras ile birlikte makamında kabul eden Iğdır Valisi Halil Ulusoy, konuk ekibe başarı dileklerinde bulundu. Iğdır'ın Korhan Yaylası ve Küp Gölü rotasından Ağrı Dağı'na bu yıl tırmanış için izin verilmesinin, kent merkezine canlılık getirdiğini belirten Vali Halil Ulusoy, Uzun bir süredir Iğdır üzerinden Ağrı Dağı'na tırmanış, güvenlik nedeniyle yasaklanmıştı. Bu yasağın kaldırılması ile sadece Doğubeyazıt üzerinden Ağrı Dağı'na tırmanan dağcılar artık Iğdır'a da gelmeye başladı. Iğdır üzerinden Ağrı'ya ilk tırmanışı 19 Haziran 2005 günü Dağcılık Federasyonu Başkanı Alaattin Karaca ve 13 kişilik ekibi yapmıştı. İkinci tırmanışı ise 6 kişilik İspanyol ekibinin yapması bizi sevindirdi'' dedi. 
     İspanyol grubunun lideri olan gazeteci avukat Jorge Trias Sagnier, Ağrı Dağı'na Iğdır yönünden tırmanacak ilk yabancı grubun kendilerinin olduğunu duyduklarında heyecanlandıklarını söyledi. Sagnier, Ağrı Dağı'na tırmanış yapmak için geldiğimizde kralımızdan birer başarı madalyası aldık. Hıristiyan aleminde kutsal bir dağ olarak geçen ve Nuh'un Gemisi'nin de bulunduğu Ağrı Dağı'na tırmanışımızın çok zevkli ve heyecanlı geçeceğine inanıyoruz. Doğubeyazıt üzerinden iki kez tırmandığımız Ağrı Dağı'na üçüncü kez tırmanacağımız için mutluyuz. 25 Haziran 2005 günü Ağrı Dağı'nın 5 bin 135 metre yüksekliğindeki zirvesine tırmanıp bir kazığa bağladığımız Türk ve İspanyol bayraklarını dikip ineceğiz'' dedi. 
     Dağcı Tolga Kanık rehberliğinde Ağrı Dağı'na zirve yapacak olan gazeteci dağcılar, Alfredo M.Merino Sanchez, Antonio Fernandez Cabezas, Jorge Trias Sagnier, Antonio Luis de Tena Nıeto, Pedro A. Ortega Vega ve Cesar Perez de Tudela tırmanış boyunca bol bol fotoğraf çekeceklerini söyledi. 
     
</TEXT>
</DOC>
