<DOC>
<DOCNO> 350059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sonspo22.html </URL>
<DATE> 2005/06/08/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Almanya'da Türk antrenör Murat Didin, Opel Skyliners'ı finale taşıdı 
</HEADLINE>
<TEXT>

     Almanya Basketbol Birinci Ligi'nde Murat Didin'in çalıştırdığı Opel Skyliners Frankfurt takımı, play-off yarı final serisinin 4. maçında sahasında güçlü rakibi Alba Berlin'i 70-68 yenerek seride durumu 3-1 yaptıktan sonra finallere katılmaya hak kazandı. 
     Avrupa basketbol takımlarında finale çıkan ilk Türk antrenör olarak tarihe geçen Murat Didin, maç sonrasında seyirciler tarafından uzun süre alkışlandı. 
     Frankfurt kentindeki Ballsporthalle salonunda yapılan ve 4 bin 800 seyircinin izlediği, genç Türk hakem Murat Biricik'in de düdük çaldığı karşılaşmada, 21 sayıyla Opel'den Williams en skorer oyuncu olurken, Alba Berlin'in takım kaptanı Mithat Demirel de oyunda kaldığı süre içinde iyi bir performans gösterdi ve 10 sayı kaydetti. 
     Opel Skyliners Frankfurt'un finaldeki rakibi, yarı final serisinde Giessen 46'ers karşısında 3-1'lik üstünlük sağlayan GHP Bamberg oldu. Didin'in takımı, GHP Bamberg ile final serisinin ilk maçını 12 Haziran Pazar günü deplasmanda yapacak. 
     Maçtan sonra bir açıklama yapan Didin, çok genç bir kadroya karşın çok büyük iş başarıp basketbolde ekol olmuş Alba Berlin'i kendi sahasında 2 kez yendiklerini ve finale yükseldiklerini belirterek, ''Tüm oyuncularımı kutluyorum. Çok büyük bir işi başardılar. Şimdi zorlu Bamberg ile final oynayacağız. Artık bu sevinci bırakıp, o maçın hazırlıklarına başlayacağız. 21 Haziran'daki 4. maçta kupayı kaldıran biz olmak istiyoruz'' dedi. 
     
</TEXT>
</DOC>
