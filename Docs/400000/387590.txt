<DOC>
<DOCNO> 387590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sondun25.html </URL>
<DATE> 2005/10/18/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Vural Öger'den 'adam kaçırma' iddiasına yalanlama 
</HEADLINE>
<TEXT>

     Avrupa Parlamentosu üyesi Vural Öger, Belçika'da adam kaçırma olayına karıştığı şeklindeki iddiaları bir kez daha yalanladı. 
     Almanya'nın önde gelen turizm şirketlerinden Öger Tours'un sahibi olan Sosyal Demokrat Parti SPD üyesi Öger, yaptığı yazılı açıklamada, ''Belçika'da bir kaçırma olayına karıştığım şeklinde basına yansıyan iddialar tümüyle asılsızdır'' şeklinde ifadeye yer verdi. 
     Kendisine yönelik bu tür iddiaları kesin bir dille reddettiğini ve söz konusu olayın aydınlatılması için Belçika makamlarıyla her türlü işbirliğine hazır olduğunu belirten Öger, ''Umarım bu olay bir an önce açıklığa kavuşur'' dedi. 
     Gazetelerde yayımlanan bazı haberlerde, Öger'in, kendisine yaklaşık 1,5 milyon avro borcu olan Eray Semirözü'yü kaçırttığı, hem bu kişiyi, hem de onu kaçıranlardan olduğu iddia edilen Ahmet Yumrukaya'yi tanıdığı öne sürülmüştü. 
     Öger, daha önce yaptığı açıklamada, her 2 kişiyi de tanıdığını, ancak kaçırma olayıyla ilgisi olmadığını, bunun kendisine karşı yönelik bir komplo olduğunu söylemişti. 
     
</TEXT>
</DOC>
