<DOC>
<DOCNO> 368524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/spor/aspo.html </URL>
<DATE> 2005/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
En sessiz gala 
</HEADLINE>
<TEXT>


PFDK, Everton karşılaşmasındaki olaylar nedeniyle Fenerbahçe'ye bir maç seyircisiz oynama cezası kesti. Tahkim Kurulu da bu kararı onaylarsa, Diyarbakır maçında Şükrü Saracoğlu Stadı sus pus olacak 


Futbol Federasyonu Profesyonel Futbol Disiplin Kurulu PFDK , Fenerbahçe'nin Everton ile Olimpiyat Stadı'nda oynadığı hazırlık maçında meydana gelen olaylar nedeniyle Sarı - Lacivertli kulübe 1 maç seyircisiz oynama cezası verdi. 
PFDK Başkanı Adnan Türkkan, dün yapılan ve yaklaşık 4.5 saat süren toplantının ardından yazılı bir açıklama yaparak, disiplin ihlalleri nedeniyle ceza verildiğini duyurdu. 30 Temmuz'daki maçta Yusuf Bahar adlı bir taraftar bacağından yaralanmıştı. 

Yıldırım beklemede 
Fenerbahçe, zaman aşımı olduğu gerekçesiyle Tahkim Kurulu'na bugün itirazda bulunma kararı aldı. Başkan Aziz Yıldırım, "Yarın bugün Tahkim'e gidiyoruz. Bizim de söyleyeceğimiz sözler var. Ordan çıkacak karara göre bunları konuşuruz" dedi. 
Başkanvekili Nihat Özdemir ise, kararın hatalı olduğunu belirtip, şöyle konuştu "Karar hukuka ve tüzüklere aykırıdır. Haklarımızı arayacağız. Bu karar, sezon başlamadan alınmalıydı. Zaman aşımı var. Bu nedenle de gecikmiş ve dolayısıyla yanlış bir karardır. Federasyon zamanı kaçırmıştır. Üstelik olayın nasıl gerçekleştiği de tam olarak belli değil. Bu konu daha açıklığa kavuşmadı. Çok haksız bir karar". 


</TEXT>
</DOC>
