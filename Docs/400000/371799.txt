<DOC>
<DOCNO> 371799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sondun04.html </URL>
<DATE> 2005/08/22/ </DATE>
<TIME> 03.25 </TIME>
<AUTHOR>  </AUTHOR>
<HEADLINE>
Chavez, yine Bush'a çattı... 
</HEADLINE>
<TEXT>

     Venezüela Devlet Başkanı Hugo Chavez, dünya barışı için asıl tehdidin, kendisi ve Küba lideri Fidel Castro değil, ABD Başkanı Bush olduğunu söyledi. 
     Küba’ya giden Chavez, Castro’yla birlikte yaptığı konuşmada, Amerikalı yetkililerin "iki liderin dostluğunun bölgedeki demokrasiyi tehdit ettiği" suçlamalarına yanıt verdi. 
     Chavez, "Dünyadaki en büyük yıkıcı güç ve en büyük tehdit, Amerika’nın uyguladığı emperyalizmdir. Dünya, bu yolda ilerlemeye devam ederse, yıkım kaçınılmaz olacak" dedi. 
     ABD Savunma Bakanı Donald Rumsfeld geçen hafta, Castro ve Chavez’in işbirliğinin Latin Amerika için tehdit oluşturduğu suçlamasını yinelemişti. 
     Chavez, Venezüela askerlerinin başkent Havana’nın 220 kilometre batısında geçen yıl Ivan kasırgasından sonra inşa ettiği evlerin olduğu bölgeden yaptığı konuşmada, barışın sürekliliği için çaba harcayacaklarını kaydetti. 
     Panama Devlet Başkanı Martin Torrijos, Chavez ve Karayipler’den 5 lider, Küba’da ücretsiz eğitim alan 28 ülkeden 1610 tıp öğrencisinin mezuniyet törenine katıldılar. 
     
</TEXT>
</DOC>
