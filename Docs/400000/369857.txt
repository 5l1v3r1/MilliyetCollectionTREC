<DOC>
<DOCNO> 369857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/yasam/axyas01.html </URL>
<DATE> 2005/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Darıca destek bekliyor 
</HEADLINE>
<TEXT>


12 yıl önce kurduğu Darıca Hayvanat Bahçesi'ni maddi sıkıntılar nedeniyle kapatmanın eşiğine gelen Faruk Yalçın, "Belediye ulaşım imk nı sağlasa ziyaretçi sayısı artar, park kurtulur" diyor 

Şenol Demirci - İstanbul 

Bünyesinde 350 değişik kuş, 40 memeli, 25 sürüngen ve 25 balık türünden 3 bine yakın hayvan bulunduran Darıca Boğaziçi Hayvanat Bahçesi'ni 12 yıldır finanse eden işadamı Faruk Yalçın, pes ettiğini açıkladı. Resmi kurumların ilgisizliğinden yakınan Yalçın, koşunları söyledi 
"12 yıldır İstanbul Büyükşehir Belediyesi ve İzmit Büyükşehir Belediyesi'nin hayvanat bahçesine belediye otobüsleriyle sefer düzenlemesini talep ediyorum. Bu isteğime olumlu yanıt vermediler. Herkes topu başkasına atıyor. Parkı yılda 300 bin kişi ziyaret ediyor. Bu sayı artarsa sıkıntılar da son bulur." 

'İstanbul'a taşınalım' teklifi 
Yalçın, hayvanat bahçesinin giderlerinin, gelirin 5 katı olduğunu ve yılda 1 milyon YTL para desteğiyle döndüğünü belirterek, "Burayı yaşatmak için yapılabilecek her şeyi yaptım. Artık buraya sahip çıkılması gerekiyor. Halkın, yerel idarelerin, devletin duyarlı olması lazım. Buraya ABD'den, Avrupa'dan turistler geliyor. İstanbul'un vizyon projelere ihtiyacı var. Belediye Safari Park projesi geliştirmeye çalışıyor, yılların birikimi olan bu parktan bihaber davranıyor. Bu parkın İstanbul'da olması gerekmiyor mu Bunu da teklif ettik, 'İstanbul'da yer gösterin taşınalım' dedik. Yanıt veren olmadı" diye konuştu. 

Hayvan dostu NATO müteahhidi 

Ünlü bir NATO müteahhidi olan 82 yaşındaki Faruk Yalçın'ı Türkiye'nin en iyi özel hayvanat bahçesini kurmaya götüren süreci, kuşlara olan merakı başlatmış. Yalçın, "Hayvanat bahçesinin ilk kuruluş amacı da bir kuş parkı oluşturmaktı. Birkaç değişik hayvan daha getirince işin rengi değişti. İlgi görünce park genişlemeye başladı. Buradaki hastanede endoskopiyle hayvanların iç hastalıklarını kontrol edebiliyoruz. Tüm zorluklarına rağmen korkunç bir yatırım yaptık. Burada Avrupa standardı hakim. Bütün hayvanların aile bilgileri isimleriyle kayıtlı ve sürekli kontrol altında" dedi. 


</TEXT>
</DOC>
