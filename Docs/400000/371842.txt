<DOC>
<DOCNO> 371842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/soneko11.html </URL>
<DATE> 2005/08/22/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Hürriyet Gazetecilik Digital Hizmetler hisseleri Çukurova'ya devredildi 
</HEADLINE>
<TEXT>

     Hürriyet Gazetecilik ve Matbaacılık A.Ş., iştiraki Digital Hizmetler Pazarlama'da sahibi bulunduğu hisseleri, Çukurova Grubu şirketi olan Pluton Televizyon ve Yayıncılık'a devretti. 
     Hürriyet Gazetecilik'ten Borsa'ya gönderilen açıklamada, şirketin sermayesine yüzde 20 oranında iştirak ettiği Digital Hizmetler Pazarlama A.Ş.'de sahibi bulunduğu beheri 1.000 TL nominal değerli toplam 400 bin adet hisse senedinin tamamını, 826 bin 213 dolar karşılığında, bedeli, bir Çukurova Holding grubu kuruluşu olan Digital Platform İletişim Hizmetleri A.Ş.'den alınacak hizmet bedellerine mahsuben ödenmek üzere, yine Çukurova Holding Grubu kuruluşu Pluton Televizyon ve Yayıncılık A.Ş.'ye devrettiği bildirildi. 
     Açıklamaya göre, söz konusu devir işlemi sonucunda şirketin Digital Hizmetler Pazarlama A.Ş. sermayesinde herhangi bir payı kalmadı. 
     Açıklamada, ''Digital Hizmetler Pazarlama A.Ş.'nin gayri faal olması göz önünde tutularak iştirak hisselerinin değeri, yapmış olduğumuz nakit ödemelerin ödeme tarihindeki ABD doları karşılıklarının toplamı alınmak suretiyle tespit edilmiştir. Yapılan satış işlemi nedeniyle 718 bin 757 YTL iştirak hissesi satış zararı meydana gelmiş olup, 19 Ağustos 2005 tarihi itibariyle diğer faaliyet dışı gider ve zarar olarak kayıtlara alınmıştır'' denildi. 
     
</TEXT>
</DOC>
