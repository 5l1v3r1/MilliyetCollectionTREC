<DOC>
<DOCNO> 360852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sonyas08.html </URL>
<DATE> 2005/07/13/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Egzersizin fazlası zararlı... 
</HEADLINE>
<TEXT>

     Çukurova Üniversitesi ÇÜ Kardoloji Anabilim Dalı Öğretim Üyesi Prof. Dr. Mustafa Şan, egzersizin fazlasının zararlı olduğunu ve yaş gruplarına göre yapılması gerektiğini söyledi. 
     Şan, AA muhabirine yaptığı açıklamada, orta derece yoğunlukta ve düzenli egzersizi önerirken, kardiyovasküler yararı artırdığı bilinmesine karşılık, egzersizle ilgili riskleri artırması nedeniyle hastalarda yoğun egzersizi önermediklerini bildirdi. 
     Egzersiz riskini artıran en önemli faktörlerin, yaş, egzersiz yoğunluğu ve kalp hastalıklarının varlığı olduğunu ifade eden Şan, şunları söyledi 
     "Egzersiz öncesi, özellikle 40 yaşın üstünde, risk faktörleri veya kalp hastalığı bulunan bireylere, ayrıntılı fizik muayene ile semptomla sınırlı egzersiz testi yapılmalı ve risk sınıfı saptanıp öneriler ve gerekirse tedavi olması sağlanmalıdır." 
     
     "HANGİ TİP EGZERSİZ YAPILMALI " 
     Egzersizin başlangıcında ve sonunda düşük yoğunlukta 5-10 dakika ısınma ve soğuma dönemlerinin mutlaka yapılması gerektiğini belirten Şan, "Egzersizler büyük kas gruplarının sırayla kasılıp gevşemesini sağlar. Hızlı yürüme, hafif koşu, yüzme, bisiklete binme, merdiven çıkma bu tür egzersizlerdendir. Bireylerin kendisine uygun ve arzuladığı tür egzersiz, riski en az olacak şekilde önerilmelidir. Egzersiz başlangıcında yapılan ısınma, kas iskelet sistemi ve kalp risklerini azaltır, soğuma dönemi ise olası bir hipotansiyonu önler" dedi. 
     Sağlıklı görünümlü çocuklar, 45 yaşından büyük erkekler ve 55 yaşından büyük kadınların kalp hastalığı yoksa risksiz grupta kabul edildiklerini belirten Şan, bu gruplara tıbbi değerlendirmeye ihtiyaç duyulmaksızın egzersiz önerildiğini vurguladı. 
     
     EGZERSİZ ÖNERİLERİ 
     Şan, egzersiz yapacaklara şu önerilerde bulundu 
     "Egzersiz yalnız kişinin kendisini iyi hissettiği zamanlarda yapılmalı. Egzersiz, tercihen açken veya yemekten 2 saat sonra yapılmalı. Yeterli sıvı alınmalı. Özellikle, yaşlı, şişman, diyabetik ve diüretik tedavi alanlar daha fazla sıvı alımına dikkat etmeli. Çok sıcak, çok nemli, aşırı güneşte egzersiz yapılmamalı. Egzersize uygun elbise ve ayakkabı ile çıkılmalı. Göğüste rahatsızlık, kol, boyun, sırt ağrısı, yanma, aşırı yorgunlukta doktora başvurmalı. Nefes darlığı, kas, iskelet, eklem ağrılarında egzersize devam edilmemeli. 
     Egzersiz sonrası, kronik yorgunluk, uykusuzluk, bulantı, kas ve eklem ağrıları varsa egzersiz azaltılmalı." 
     
</TEXT>
</DOC>
