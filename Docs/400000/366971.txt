<DOC>
<DOCNO> 366971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sondun32.html </URL>
<DATE> 2005/08/04/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Zevahiri Blair'i suçladı, yeni saldırı tehdidinde bulundu 
</HEADLINE>
<TEXT>

     El Kaide örgütünün ''iki numaralı adamı'' olarak bilinen Eyman El Zevahiri, Londra'da düzenlenen bombalı saldırılardan İngiltere Başbakanı Tony Blair'i sorumlu tuttu. 
     Zevahiri, El Cezire televizyonunda yayımlanan bir video kasette, Londra'da yeni saldırılar düzenleneceği tehdidinde bulundu ve bunların sorumluluğunun da Blair'e ait olacağını söyledi. 
     Londra'daki saldırılara, İngiltere Başbakanı Blair'in izlediği politikanın sebep olduğunu savunan Zevahiri, ''Londra'nın merkezindeki yıkımı Blair getirdi ve yenilerini getirecek'' diye konuştu. 
     Zevahiri, ABD'nin Irak'ta öncülük ettiği askeri koalisyona dahil ülkelere, ''Haçlı ittifakının ülkeleri'' benzetmesi yaparak, El Kaide lideri Usame Bin Ladin'in bu ülkelere, Müslümanların topraklarını terketmeleri halinde ateşkes önerisinde bulunduğunu söyledi. 
     '' Ateşkesi Kabul etmek yerine ülkelerimizde kan döktünüz ve biz de ülkelerinizde gazap volkanlarını patlattık'' şeklinde konuşan Zevahiri, Filistin'de güvenlik sağlanmadığı ve yabancı kuvvetler Müslümanların topraklarından çekilmediği sürece, Irak'taki koalisyona destek verenlerin güvenlikleri için rüya kuramayacağını ileri sürdü. 
     Konuşmasında, Irak'taki askerlerini derhal çekmemesi halinde ''ABD'nin onbinlerce askerinin öldürüleceğini'' belirten Zevahiri, Amerikan halkına seslenerek, ''ABD Başkanı George Bush, Dışişleri Bakanı Condoleezza Rice ve Savunma Bakanı Donald Rumsfeld, Irak'taki askerleri derhal geri çekmenin tek çıkış yolu olacağı ve ertelemenin sadece daha fazla kan dökülmesine sebep olacağı gerçeğini sizden saklıyor. Eğer bugün gitmezseniz, yarın onbinlerce ölü ve bunun iki katı sakat ve yaralı bırakarak gideceksiniz. Mesajımız açık Topraklarımızdan çekilmediğiniz sürece güvenlikte olmayacaksınız. Petrolümüzü, zenginliklerimizi çalmaya son verin'' dedi. 
     
</TEXT>
</DOC>
