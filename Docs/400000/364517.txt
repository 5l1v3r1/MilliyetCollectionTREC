<DOC>
<DOCNO> 364517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sonyas17.html </URL>
<DATE> 2005/07/26/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Şarj cihazlarının yıllık enerji maliyeti 10 milyon avro... 
</HEADLINE>
<TEXT>

     Hollanda'da, başta telefon olmak üzere doldurulabilir pilleri yeniden şarj eden cihazların elektrik prizinde takılı kalmasının, yıllık 10 milyon avroluk enerji kaybına yol açtığı bildirildi. 
     Enerji üretim ve dağıtım şirketi Nuon tarafından yapılan araştırmaya göre, şarj cihazı kullananların yaklaşık dörtte biri, doldurma işleminin ardından kabloları elektrik prizinden çekmiyor. 
     Elektrik prizinden çekilmeyen şarj cihazının, bir yıl boyunca takılı kaldığı takdirde toplam 8 avroluk elektrik enerjisi harcadığı belirtildi. 
     Nuon'a göre, pilleri şarj eden cihazı olan Hollandalıların yaklaşık yarısı haftada 30 saat bu cihazları prizde takılı tutuyor. 
     Nuon, tüketicilere yönelik bilgilendirme kampanyası başlatacağını açıkladı. 
     
</TEXT>
</DOC>
