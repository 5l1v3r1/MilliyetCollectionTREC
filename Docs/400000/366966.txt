<DOC>
<DOCNO> 366966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sondun27.html </URL>
<DATE> 2005/08/04/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
İspanya'da ifade için karakola götürülen kişi öldü 
</HEADLINE>
<TEXT>

     İspanya'da bir jandarma karakoluna ifadesi alınmak üzere götürülen bir kişinin işkence sonucu öldüğü iddia edildi. 
     Güneydeki Roquetas de Mar Almeria kasabasında bulunan karakola bir trafik kazasıyla ilgili olarak 24 Temmuz'da götürülen 39 yaşındaki Juan Martinez adlı çiftçi, karakolda öldü. Yapılan kontrolde, Martinez'in vücudunda birçok yara izi saptandı. 
     Kazayla ilgili alkol kontrolü yapılmasına tepki göstererek sinirli davrandığı söylenen Martinez'e karşı jandarmanın elektrikli sopa ve sprey kullanıldığı öne sürüldü. 
     Olay anında karakolda görevli bulunan 9 jandarma zan altında kalırken, jandarma kaynakları Martinez'in kalp krizinden öldüğünü savundular. Martinez'in ailesi ise adaletin yerine getirilmesi için sonuna kadar mücadele edeceğini bildirdi. 
     Bu arada, meclisteki Solda Birlik IU partisi, İçişleri Bakanı Jose Antonio Alonso'dan olayla ilgili açıklama yapmasını istedi. 
     Alonso, yapılan soruşturmayla ilgili bilgi vermek için Meclis İçişleri Komisyonu'nu toplantıya çağırdı. Alonso'nun, 17 Ağustos'ta mecliste konuya açıklık getirmek için milletvekillerinin sorularını yanıtlayabileceği ifade ediliyor. 
     
     SAVUNMA BAKANLIĞI 8 JANDARMAYI AÇIĞA ALDI 

     İspanya'da bir kişinin ifadesi alınmak için götürüldüğü karakolda işkenceyle öldürüldüğü yolundaki iddialar üzerine, 8 jandarma açığa alındı. 
     Ülkenin güneyindeki Roquetas de Mar kasabasında bulunan karakolda 24 Temmuz'da meydana gelen olayla ilgili tartışmaların büyümesi üzerine, Savunma Bakanlığı, İçişleri Bakanlığı'na danışarak, olaya karıştıkları belirlenen 8 jandarma görevlisini 6 ay süreyle açığa aldı. 
     J.M.R adlı jandarma teğmen ve 7 jandarma görevlisi, 39 yaşındaki çiftçi Juan Martinez'in, karakolda dövmek, elektrikli sopa ve sprey kullanmak suretiyle ölümüne sebebiyet vermekle suçlanıyor. 
     Bir trafik kazasından sonra ifadesi alınmak üzere karakola götürülen Martinez ölürken, yapılan kontrolde vücudunda birçok yara izi saptandı. 
     Martinez'in ölüm sebebiyle ilgili kesin sonucun iki hafta içinde ortaya çıkarılması bekleniyor. 
     
</TEXT>
</DOC>
