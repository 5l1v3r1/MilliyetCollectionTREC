<DOC>
<DOCNO> 394057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/soneko10.html </URL>
<DATE> 2005/11/11/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Ekim ayında TÜFE bazında tüm yatırım araçları yatırımcıları üzdü 
</HEADLINE>
<TEXT>

     Finansal yatırım araçları arasında bu yılın Ekim ayında, aylık bazda tüm yatırım araçları yatırımcıları üzerken, yıllık bazda en yüksek reel getiriyi borsa sağladı. 
     Devlet İstatistik Enstitüsü DİE , seçilmiş finansal yatırım araçlarının Ekim ayı itibarıyla gerçekleşen reel getiri oranlarını açıkladı. 
     Buna göre Ekim ayında, tüketici fiyatları endeksi TÜFE bazında borsada yüzde 2.54, mevduat faizinde brüt yüzde 0.43, dolarda yüzde 0.48, Avroda yüzde 2.45, külçe altında yüzde 1.76 getiri kaybı oldu. 
     
     YILLIK GETİRİ 
     Bu yıl Ekim ayı itibariyle son bir yıla bakıldığında ise borsa endeksi ile mevduat faizine yatırım yapanlar reel bazda kazanırken, avro, dolar ve altına yatırım yapanlar zarar etti. 
     Söz konusu dönemde borsa endeksi yüzde 35.51, mevduat faizi brüt yüzde 12.35 oranında yıllık bazda getiri sağlarken, avroda yüzde 18.34, dolarda yüzde 15.36, külçe altında da yüzde 10.71 reel getiri kaybı oldu. 
     
</TEXT>
</DOC>
