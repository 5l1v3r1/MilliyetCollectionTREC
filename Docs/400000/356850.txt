<DOC>
<DOCNO> 356850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/siyaset/siy05.html </URL>
<DATE> 2005/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
AB ile sivil toplum köprüsü 
</HEADLINE>
<TEXT>


GÜVEN ÖZALP Brüksel 


Avrupa Birliği Komisyonu'nun müzakere çerçeve belgesiyle birlikte Sivil Toplumlar Arasındaki Diyalog Belgesi de açıklandı. Belgenin amacı AB ile aday ülkeleri birbirine yakınlaştırmak ve önyargıların ortadan kalkmasına yardımcı olmak. 
Komisyon tarafından hazırlanan belgede geçmişteki genişleme dalgasında halkın yeterince bilgilendirilmediğine atıfta bulunularak, bundan sonra enerjik bir diyaloğa ihtiyaç olduğu vurgulanıyor. AB ile Türkiye arasında bir diyalog ortamının özellikle gerekli olduğuna vurgu yapan belgede Türkiye'nin katılım perspektifinin bölgede demokratik, politik ve ekonomik bir gelişim yaratabileceği ve bölgesel istikrar unsurunu temsil edebileceği vurgulanıyor. 
Sivil toplum kapsamına iş pazarının aktörleri, ekonomik ve sosyal aktörleri temsil eden kuruluşlar, hükümet dışı örgütler, dernekler, dini topluluklar ve medyayı sokan belge Türkiye'yle ilişkilerin güçlendirilmesine ve iyi desteklenmesine vurgu yapıyor. 

Sektörlere destek 
Yurtdışında yaşayan Türklerin Türkiye'nin imajı açısından önemli olduklarına vurgu yapan belge Komisyon'un sivil toplum örgütlerine yönelik bir mali yardım programı oluşturmayı amaçladığına değiniyor. Program çerçevesinde çeşitli sektörlerin de desteklenmesi gündeme gelecek. 

İnternete özel önem 
AB'yi tanıtan televizyon programları, gazeteci değişimi ve formasyon programlarıyla medyayı da etkinliklerine dahil etmeyi düşünen Komisyon, din konusunda da ortam oluşturulmasını istiyor. Cinsiyet eşitliğine vurgu yapan belge, kadınların statüsünün güçlendirilmesine özel önem veriyor. 

Vize çağrısı 
Yeni stratejisi için 2006'da 40 milyon euro harcamayı öngören Komisyon, bu belge çerçevesinde düzenlenecek etkinliklere katılımın vize sorunlarıyla karşılaşma olasılığına da değiniyor. Vize işlemlerinde daha rasyonel olunması çağrısında bulunan Komisyon, üye ülkelerin tümünün, tam işbirliğinin gerekliliğine vurgu yapıyor. 



</TEXT>
</DOC>
