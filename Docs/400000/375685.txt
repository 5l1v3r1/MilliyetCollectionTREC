<DOC>
<DOCNO> 375685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sondun10.html </URL>
<DATE> 2005/09/05/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
ABD denizaltısı ile Türk gemisi çarpıştı 
</HEADLINE>
<TEXT>

     Bahreyn’e doğru yol alan Amerikan donanmasına ait bir denizaltı ile bir Türk ticari gemisinin Körfez’de çarpıştığı bildirildi. 
     ABD Deniz Kuvvetleri’nden yapılan açıklamada, deniz yüzeyinde seyreden ve Bahreyn’e doğru yol alan "USS Philadelphia" denizaltısı ile Türk bandıralı "Ayşen" adlı yük gemisinin bu sabah erken saatlerde çarpıştığı belirtildi. 
     Açıklamada, kazada ölen veya yaralanan olmadığı belirtildi. 
     
     Türk gemisi hafif hasarlı 

     Bahreyn'e doğru yol alan Amerikan denizaltısıyla Körfez'de çarpışan Türk bandıralı yük gemisinin hafif hasar gördüğü bildirildi. 
     Amerikan donanması 5. filosunun sözcüsü Binbaşı Jeffrey Breslau, "USS Philadelphia" nükleer denizaltısı ile 'Aysen" adlı yük gemisinin, Bahreyn'in kuzeydoğusunun 50 kilometre açığında çarpıştığını söyledi. 
     Breslau, hafif hasar gören nükleer denizaltının yoluna devam ettiğini, yük gemisinin omurgasında ise hafif hasar meydana geldiğini belirtti. 
     Yük gemisinin, kazanın olduğu bölgede demirlediğini, Amerikan Sahil Güvenlik gemisinin yardım için gönderildiğini kaydeden Breslau, ilk incelemelere göre Türk bandıralı geminin yola çıkabilecek durumda olduğunun belirlendiğini söyledi. 
     Sabah erken saatlerde meydana gelen kazanın sebebinin halen soruşturulduğu ifade edildi. 
     
</TEXT>
</DOC>
