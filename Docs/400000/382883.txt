<DOC>
<DOCNO> 382883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sonsiy17.html </URL>
<DATE> 2005/09/30/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Erdoğan Müzakere süreci Türkiye'ye çok farklı imkanlar sağlayacaktır 
</HEADLINE>
<TEXT>

     Başbakan Recep Tayyip Erdoğan Türkiye’nin 3 Ekim’de AB üyelik müzakerelerine başlayacağını belirterek, bu sürecin ülkeye çok farklı imkanlar sağlayacağını söyledi. 
     Başbakan Erdoğan Çorum’da düzenlenen, 19 temel atma ve açılış törenine katıldı. 
     Ravelli Gömlek Fabrikası’nda tek noktadan gerçekleştirilen törende konuşan Başbakan Erdoğan, bugün gerçekleştirilen yatırımlarla Çorum’un sıçrama yapacağını ifade etti. 
     Çorum’un, Karadeniz’in İç Anadolu’ya açılan kapısı konumunda olduğunu belirten Başbakan Erdoğan, yapılan yatırımlarla Çorum’un layık olduğu yere geleceğine olan inancını ifade etti. 
     AK Parti iktidarının ülke kalkınmasına canlılık ve heyecan katma dönemi olduğunu ifade eden Erdoğan, şöyle konuştu 
     "İşte bunun için eğitimdir, bunu için sağlıktır, bunun için adalettir, bunun için emniyettir dedik. Bunun için toplu konutlar dedik, tarım dedik, hayvancılık dedik. Bunun için Türkiye’nin kapalı ekonomiden dünyaya açılması dedik. Bu adımları böyle attık. 
     Ve nasip olursa 3 Ekim’de Türkiye, AB müzakere sürecine başlıyor. 
     Ve insanımızın yaşam standardıyla alakalı olan bu müzakere süreci Türkiye’ye çok farklı imkanlar sağlayacaktır. Şu anda nasıl ki Çorum’da Teşvik Yasası kapsamında işadamlarımız, Çorumlu olmayan işadamlarımız da burada yatırım yapmayı tercih ediyorsa, bilesiniz ki aynı şekilde dünya yatırımcıları Türkiye’yi tercih eder hale geldiyse, işte bu sürecin bunda büyük katkısı vardır. 
     Son günlerdeki özelleştirmeleri takip ediyorsanız, bu özelleştirmelerde eğer tespit edilen muhammen bedellerin çok çok üzerinde rakamlar buluyorsa yatırımlar, bunun tek sebebi Türkiye’nin bir cazibe merkezi haline gelmesidir. Bunlar durup dururken olmadı." Türkiye’nin bir güven ve istikrar ülkesi olduğunu kaydeden Erdoğan, "Türkiye bir fırsatlar ülkesidir diye bu insanlar yatırım yapmak için buraya koşuyor" dedi. 
     
     FARKLI BİR DÖNEM BAŞLADI 
     Türkiye’de farklı bir dönemin başladığına işaret eden Erdoğan, dün akşam Umman ve BAE’yi kapsayan seyahatten geldiğini anımsatarak, bugüne kadar o bölgelerin ihmal edildiğini on yıllardır başbakan düzeyinde ilk kez bölgeye ziyaret gerçekleştirildiğini ifade etti. 
     Dünyanın bu bölgelere "aktığını" dile getiren Erdoğan, şöyle devam etti. 
     "Dünya buralara akıyor, bizden kimse gitmemiş. Dünya sermayesi buralara akıyor, bizden kimse gitmemiş. Devasa binalar inşa ediliyor ve proje safhasındayken bu binalar satılıyor ama bizden kimse buralarla ilgilenmemiş. Oturduğunuz yerde hiçbir zaman müşteri sizi bulmaz. Bugün işte gömlek fabrikasının bahçesinde tören yapıyoruz. 
     Ravelli Firması’nın sahipleri otursunlar, buradan gömlek satsınlar, mümkün mü Değil, ne yapacak Bütün pazarlarda dolaşacaklar bunları satmak için. İhracat yapmak istiyorsan dolaşacaksın, aksi takdirde satamazsın. Aksi takdirde bu güzel açılışı yaptığımız gibi hüzünlü bir şekilde yarın da kapanışını yaparız. Devletlerde böyledir, hiç fark etmez." İktidara geldikleri günden beri gece gündüz uzun ince bir yolda büyük bir azimle çalıştıklarını ve ilerlediklerini anlatan Başbakan Erdoğan, üretim ve istihdamın artmasıyla şehirlerin de hareketlenip bereketleneceğini ifade etti. 
     Çorum’a yapılan yatırımlara ilişkin bilgilerde veren Başbakan Erdoğan, hükümet olarak yatırımcının her zaman yanında olduklarını belirtti. 
     Erdoğan, yatırımların hayırlı uğurlu olmasını dileyerek, sözlerini "Şimdiden bu tesislerle birlikte Çorumumuz yeni bir döneme giriyor, hayırlı olsun diyor, 3 Ekim ülkemiz için milletimiz için hayırlara vesile olsun diyorum" diye tamamladı. 
     Başbakan Erdoğan daha sonra canlı bağlantılarla irtibat kurduğu diğer noktalardaki bakanlarla temel atma ve açılışları gerçekleştirdi. 
     
</TEXT>
</DOC>
