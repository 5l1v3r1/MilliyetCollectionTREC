<DOC>
<DOCNO> 351263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/son/sondun08.html </URL>
<DATE> 2005/06/12/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Yunan adalarında turizmciler kan ağlıyor 
</HEADLINE>
<TEXT>

     Yaşar ANTER DHA 

      MUĞLA'nın turistik yörelerine turist yağarken, Ege'deki Yunan adalarında turizm çıkmaza girdi. Adalara gelen turist sayısında azalma olduğu, gelen yabancı turistlerin de alışveriş için daha ucuz olan Türk kıyılarına akın ettiği belirtildi. 
     Ege ve Akdeniz kıyılarında turistik tesislerdeki doluluk oranlarında bu yıl yüzde 30'a varan artış sevindirirken, Yunanistan'ın Rodos, Kilimli Kalimnos , İstanköy Kos , Leros ve Patmos adalarına gelen turist sayısında yüzde 20 azalma olduğu öğrenildi. Yunan adalarına gelen yabancı turistlerin de alışveriş için günü birlik turlarla Marmaris, Kuşadası, Bodrum, Fethiye gibi Türk kentlerini tercih ettiği, bu durumun, Yunan adalarındaki esnafı krize soktuğu kaydedildi. 
     Yunanistan'ın Rodos ve Oniki Adalar bölgesinde günlük yayımlanan Rodiaki Gazetesi'nde yayımlanan haberde, Yunanistan adalarını ziyaret eden yabancı turistlerin alışveriş yapmak için Türkiye'ye geçişlerinin bir şekilde önlenmesi'' istendi. 
     Gazete haberinde Turistlere, Rodos'tan alışveriş yapmaktan kaçınmaları yolunda sistematik bir şekilde propaganda yapılmasından, Rodos esnafı şikayetçi olmaya başlamıştır. Rodos'ta faaliyet gösteren ve Türk şirketleriyle ortak çalışan turistik acenteler başta olmak üzere, sivil toplum örgütleri, otellerde görevli personel alışverişlerini Marmaris, Bodrum ve Fethiye'de yapmaları için turisti teşvik ediyor. Özellikle Rodos kaleiçi esnafı bu durumdan çok tedirgin. Son aylarda Bodrum ve Marmaris'ten sonra haftada bir kez Fethiye'ye de günlük geziler düzenleniyor. Fethiye'yi ziyaret edenler önce mücevher sonra da halı- kilim atölyelerine götürülüyor, Türk ürünleri tanıtılıyor. Konudan haberdar olan Rodos Mücevherciler Derneği'nin duruma müdahalesi istenmiştir'' denildi. 
     Rodiaki Gazetesi haberinde, Yunan adalarındaki turizm sektörü temsilcilerinin, yerel makamların ve Yunan Turizm Bakanlığı'nın Türkiye'de turizm patlamasından da büyük rahatsızlık duyduğu, tüm ekonomisi turizme dayalı olan Yunanistan'ın turizm gelirlerinin azalmasının ülkeyi ekonomik bakımdan zor duruma düşürebileceğini de belirtti. 
     
</TEXT>
</DOC>
