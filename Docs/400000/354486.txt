<DOC>
<DOCNO> 354486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sontur22.html </URL>
<DATE> 2005/06/22/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Türkiye'nin ilk kadın balon pilotları... 
</HEADLINE>
<TEXT>

     Türk Hava Kurumu THK Türkkuşu Genel Müdürlüğü'nde görevli 2 kadın balon pilot, Erzurum'un Narman İlçesi'nde çekilen ''Narman Kanyonu'' belgeseli için balon uçuruyor. 
     THK Türkkuşu Genel Müdürlüğü'nde görevli Derya Köksaloğlu 28 , Türkiye'nin ilk kadın balon pilotu olduğunu belirterek, bu zamana kadar toplam 700 saat uçuş yaptığını söyledi. 
     Köksaloğlu, pilotluğun kendisi için bir ''tutku'' olduğunu ifade ederek, ''Türkiye'de aktif olarak balon pilotluğu yapan lisanslı 2 kadından biriyim. Bu benim için gurur verici'' dedi. 
     Aktif olarak 10 yıldır balon pilotluğu yaptığını bildiren Köksaloğlu, son günlerde TRT'nin, Narman Peribacaları'nda çektiği ''Narman Kanyonu'' belgeseli için gün doğumu ve gün batımında uçuşlar yaptıklarını kaydetti. 
     Belgesel çekimleri, turistik gezi gibi çeşitli amaçlarla kullanılan balonun uçurulmasının zor olmadığını belirten Köksaloğlu, ''Erkekler gibi kadınlar da balon pilotu olabilir. Bunun için 46 saat uçuş eğitimi ve 136 saat de rüzgar eğitimi yeterli'' diye konuştu. 
     Diğer kadın balon pilot Şeniz Evci de balonun havalandırılması ve indirilmesinde fiziki gücün önemli olduğunu, ancak her kadının çalışarak bunu yapabileceğini kaydetti. 
     
</TEXT>
</DOC>
