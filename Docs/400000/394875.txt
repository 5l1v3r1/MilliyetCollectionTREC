<DOC>
<DOCNO> 394875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sontur10.html </URL>
<DATE> 2005/11/14/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Geziden dönen öğrenciler hastanelik oldu 
</HEADLINE>
<TEXT>

     Ankara’dan Anıtkabir ve Anadolu Medeniyetleri Müzesi gezisinden dönen İzmir Cemil Midilli İlköğretim Okulu’nun 1 öğretmen 23 öğrenci ve 22 veliden oluşan kafilesi, gıda zehirlenmesi nedeniyle Uşak Devlet Hastanesi’nde tedavi altına alındı. 
     Alınan bilgiye göre, 45 FC 494 plakalı otobüs ile İzmir’den Ankara’ya giden İzmir Cemil Midilli İlköğretim Okulu kafilesinde bulunan öğrenciler, Uşak’ın Banaz İlçesi yakınlarında kusmaya başladı. 
     Kafilenin, cep telefonu ile polisten yardım istemesi üzerine Uşak Trafik Denetleme Müdürlüğü ekipleri, otobüse ulaşıp eskortluk yaparak, zehirlenenleri Uşak Devlet Hastanesi Acil Servisi’ne getirdi. 
     Doktorlar ve sağlık görevlileri, 46 kişilik gruba ilk yardımda bulundu. 
     Uşak İl Sağlık Müdürü Ali Taşçı, öğretmen, öğrenci ve velilerin zehirlendiğini öğrendikten sonra hastaneye gelerek yetkililerden bilgi aldı. 
     Taşçı, AA muhabirine yaptığı açıklamada, "korkulacak bir durumun" olmadığını bildirdi. 
     10 öğrencinin midesinin yıkandığını, 5’ine serum verildiğini 
     belirten Taşçı, "Öğretmen ve öğrencilerimizin tamamının bu akşam taburcu olmasını bekliyoruz. Olayı araştırıyoruz. Gıda zehirlenmesinin nedenini belirlemeye çalışıyoruz" dedi. 
     
</TEXT>
</DOC>
