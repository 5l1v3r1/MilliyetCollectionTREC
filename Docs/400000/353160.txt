<DOC>
<DOCNO> 353160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/spor/axspo01.html </URL>
<DATE> 2005/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Biscan'a son teklif 
</HEADLINE>
<TEXT>


Beşiktaş, bonservisi elinde bulunan Liverpoollu futbolcuya yaptığı son öneride, yıllık 3.5 milyon Euro verebileceğini söyledi. Bunun yarısını garanti eden Siyah - Beyazlılar, kalanını ise maç başına düşünüyor 

ORHAN YILDIRIM 


Yıldız bir yabancı transfer ederek Beşiktaş taraftarının gönlünü almak isteyen Siyah - Beyazlı yönetim, Liverpool'un starı İgor Biscan'a son teklifini yaptı. 
Teknik Direktör Rıza Çalımbay'ın da, "Cevap bekliyoruz" dediği Hırvat oyuncuya yıllık 3.5 milyon Euro önerildiği ifade edildi. Sözleşmesinin sona ermesi nedeniyle bonservisi elinde bulunan oyuncuya bu paranın yarısının garanti olarak ödeneceği, diğer kısmının ise maç başı olacağı vurgulandı. 

Diğerleriyle görüşecek 
İngiltere defterini tamamen kapatan, İtalyan ve İspanyol kulüplerinin tekliflerini değerlendirmeye alan futbolcuya bir hafta süre verildiği belirtildi. 
Parasal açıdan oldukça cazip bir öneriyle karşılaşan Biscan'ın diğer talipleriyle görüşerek en kısa süre içerisinde Beşiktaş'a yanıt vereceğini bildirdiği öğrenildi. 

Biscan'ın kariyeri SEZON KULÜP MAÇ GOL 97-98 Samobor 12 1 97-98 C.Zagrep 5 - 98-99 C. Zagrep 19 2 99-00 D. Zagrep 29 6 00-01 D. Zagrep 14 3 00-01 Liverpool 13 - 01-02 Liverpool 5 - 02-03 Liverpool 6 - 03-04 Liverpool 29 - 04-05 Liverpool 19 2 

Del Bosque'de dostça çözüm 

MEHMET ÇİFTÇİ 

Başkan Yıldırım Demirören, Teknik Direktör Vicente del Bosque sorununu FIFA dışında çözüme kavuşturuyor. Tazminatı için FIFA'ya başvuran İspanyol hocayla bir görüşme yapan Demirören, "Bu konuyu oturup, dostça halledelim" önerisinde bulundu. Bosque de tatilden ay sonunda döneceğini belirterek, Beşiktaş Başkanı ile randevulaştı. 
Siyah-Beyazlılar'ın patronu, "Bosque yanlış anlamanın kurbanı oldu. İşi karıştıran avukatları. Kendisiyle yapacağım görüşme sonrası iş çözülür, dava da geri alınır" dedi. 

R. Madrid'e göz kırptı 
Malaga'da, Uluslararası Futbolcu ve Teknik Adam Ahlakı Konferansı'nda konuşan Bosque, "Bir gün tekrar Real Madrid'e geri dönmem mümkündür. Ben 38 yıllık Real Madridliyim. Yani bu bir yaşam demek. Belki Başkan Florentino Perez ile sorunum olabilir ama bu, Real Madrid'i tekrar çalıştırmayacağım anlamına gelmez. Şu an bazı kulüplerle görüştüm ama henüz hiçbiri olgunlaşmadı. Birinci önceliğim tabii ki Real Madrid'tir. Neden dönmeyeyim ki Benden sonra takım tek bir kupa kazanamadı. Ben ise 7 kupa kazandırmışım. Yani tekrar Real Madrid'e geri dönmeyi hak ediyorum" dedi. 

Sollied bitti Carew sırada 

Olympiakos'un başına geçmesi söz konusu olan ve görüşmeler sırasında John Carew şartını koşan Trond Sollied, Yunan ekibiyle anlaştı. Club Brugge ile olan sözleşmesini fesheden Norveçli çalıştırıcı, Kırmızı - Beyazlılar ile biri opsiyonlu olmak üzere 3 yıllık anlaşma imzaladı. 
Çok iyi ilişkiler içinde olduğu ve yakından tanıdığı Carew'i mutlaka takımda görmek istediğini belirten 46 yaşındaki teknik adamın bu isteği üzerine Olympiakos Yönetimi'nin de önümüzdeki günlerde Beşiktaş Kulübü'nün kapısını çalacağı bildirildi. Olympiakos, ayrıca Club Brugge sözleşmenin feshi için 500 bin Euro ödeyecek. 

'Özür dilemeli' 

Galatasaraylı Ayhan Akman'ı, Beşiktaş taraftarına yaptığı sportmenlik dışı hareket nedeniyle mahkemeye veren Beşiktaş kongre üyesi avukat Ali Rıza Dizdar, futbolcunun özür dilemesi durumunda davadan vazgeçebileceğini söyledi. Sarı - Kırmızılı oyuncunun avukatı Ahmet Yıkıcı, Dizdar ile görüşerek, davayı geri çekmesini istedi. Ali Rıza Dizdar da bunun tek koşulunun özür dilemeden geçeceğini vurguladı. 

Fran'ın oyunu 

Kartal'ın yabancı kontenjanı konusunda sorunu olduğunu bilen Juanfran, yönetimi köşeye sıkıştırmaya çalışıyor. Ülkesinde bulunan tecrübeli futbolcu, ne İspanya'dan, ne de başka bir ülkeden kendisine kulüp bulamadığını söyleyerek, ay sonunda İstanbul'a geleceğini bildirdi. 
Siyah - Beyazlılar ise bunun bir aldatmaca olduğunu ileri sürüp, "Fran'ın avukatları ve menajerleri her türlü yola başvuruyorlar. Amaçları bonservisi karşılıksız almak" diye tepki gösterdi. 


</TEXT>
</DOC>
