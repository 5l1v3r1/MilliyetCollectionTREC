<DOC>
<DOCNO> 362365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sondun37.html </URL>
<DATE> 2005/07/19/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Yunanistan, 30 F-16 ve 333 tank alacak 
</HEADLINE>
<TEXT>

     Yunanistan'ın 30 adet F-16 blok 52 tipi savaş uçağı ve 333 adet Leopard tipi tank almaya karar verdiği açıklandı. 
     Yunanistan Savunma Bakanı Spilyos Spilyotopulos, bugün Başbakan Kostas Karamanlis başkanlığında yapılan Savunma ve Dış İlişkiler Konseyi KYSEA toplantısının ardından, gazetecilere alınan kararlara ilişkin açıklama yaptı. 
     Alınması kararlaştırılan 30 adet F-16 savaş uçağının bugün için toplam fiyatının 1.1 milyar avro olduğunu söyleyen Spilyotopulos, bu alımın Yunanistan'a kaça mal olacağının ise ABD ile yapılacak temasların ardından netleşeceğini belirtti. 
     Spilyotopulos, yeni F-16'ların 2009 yılında Yunanistan'a getirilmesinin planlandığını da kaydetti. 
     Savunma Bakanı, fiyatlarını ve ne zaman teslim alınacağını belirtmediği Leopard tankları için ise Almanya ile anlaşma imzalanacağını kaydetti. 
     
</TEXT>
</DOC>
