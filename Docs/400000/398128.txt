<DOC>
<DOCNO> 398128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/yasam/axyas02.html </URL>
<DATE> 2005/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Topkapı Sarayı'na yangında zayıf not 
</HEADLINE>
<TEXT>


Güvenlik açıklarıyla sık sık gündeme gelen Topkapı Sarayı'nda yangın çıktı. Yangın, alarm sistemindeki arıza nedeniyle geç fark edildi, jeneratör devreye girmedi. Kapı açılamayınca itfaiye yangın yerine ulaşmakta güçlük çekti 

M. AKİF ERDEM İstanbul 

Topkapı Sarayı'nda eski elyazması eserlerin saklandığı binanın bodrum katında dün çıkan yangın, İstanbul İtfaiyesi'ni alarma geçirdi. Yangında, sarayın tüm elektriği kesildi. Jeneratör devreye girmeyince ana giriş kapısı açılmadı itfaiye ekipleri, bölgeye protokol kapısından ulaştı. Saraya giriş ve çıkışlar durduruldu yangın söndürüldü. 

Gülhane'den girdiler 
Sarayda, Harem ile Arz Odası'nın arasındaki binanın bodrum katında bulunan elektrik trafosunda dün saat 11.00 sıralarında meydana gelen patlamanın ardından yangın çıktı. Patlama nedeniyle sarayın tüm elektriği kesildi. İtfaiye ekiplerinin saraya girmek için geldiği ana girişteki elektronik kapı, jeneratör devreye girmeyince açılmadı. Gülhane Parkı tarafındaki protokol kapısından dördüncü avluya ulaşan itfaiye ekiplerinin müdahalesi sonucu yangın söndürüldü. 

Turistler zor anlar yaşadı 
Bu arada yerli ve yabancı turistler dışarı çıkarıldı. Tahliye sırasında yaşanan panik nedeniyle bazı turistler kapıda ezilme tehlikesi geçirdi. Yangın alarm sisteminin arızalı olduğu için devreye girmediği, yangının patlama sesiyle fark edildiği iddia edildi. Trafonun, regülatörün giriş kablolarında elektrik kontağının kısa devre yapmasıyla alev aldığı açıklandı. 




</TEXT>
</DOC>
