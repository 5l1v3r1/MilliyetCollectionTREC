<DOC>
<DOCNO> 363614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/yazar/sazak.html </URL>
<DATE> 2005/07/23/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Pamukova ve TCDD 
</HEADLINE>
<TEXT>


Haydarpaşa-Ankara seferini yapmakta iken geçen yıl Sakarya-Pamukova'da raydan çıkan 'hızlandırılmış' tren kazasında 38 kişi ölmüş, 81 kişi yaralanmıştı. 
Pamukova faciasının birinci yıldönümünde TMMOB Makina Mühendisleri Odası'nca yapılan açıklamadan, raydan çıkan Yakup Kadri treninin iki makinisti dışında 'siyasi sorumluluğu' üstlenmesi gereken kadroların tümünün görevlerini koruduklarını öğreniyoruz. 
TCDD Genel Müdürü de işbaşı yapmış 
Türkiye gibi toplumsal belleği zayıf, trafik kazalarında her yıl binlerce insanın öldüğü bir ülkede 'raydan çıkan' trende 38 kişinin kaybının unutulması için 365 gün uzun süre. Zaten demiryolu hattında gerekli alt ve üst yapı takviyesi yapılmadan, trenin hızını saatte 160 kilometreye çıkararak yolun kısaltılacağını düşünen Ulaştırma Bakanlığı'na bu işin risklerini anlatan bilim adamlarının haklı çıkması için birkaç hafta geçmesi yetmişti. 
Yıldız Teknik Üniversitesi'nden Prof. Aydın Erel'in 7 Temmuz'da, 'Hızlı tren güvenli değil. Seferden hemen kaldırılmalı. Raylar yetersiz. 160 km hıza ulaşan trenin kaza yapma olasılığı yüksek' diye uyarmasının ardından 22 Temmuz'da Pamukova faciası meydana geldi. 
Ölümlü kazadan sonra, bakan ve ilgili bürokratların istifası beklenirken, fatura Pamukova'da hız limitlerini aşan makinistlere kesildi. AKP kadroları, 'Her şey Allah'tan' diyerek sorumluluktan kurtuldular. Kuşkusuz, yıllarca ihmal edilen demiryolları politikasının böyle bir kazayı kaçınılmaz kıldığı ifade edilmesi daha gerçekçi yaklaşım olurdu. Pamukova faciasının, siyasi iktidarca böyle bir iyileşmenin planlandığı savunulan bir döneme rastlaması 'talihsizlik' sayılsa bile altyapı tamamlanmadan yolculuğun hızlandırılması 'imaj kazası'na davetiye çıkarmıştır. 
Makina Mühendisleri Odası Başkanı Emin Koramaz, bu sorumluluğa dikkat çekerek, görevlerini sürdüren yetkililerin kamu vicdanında 'aklanmadıklarını' savunuyor. Kazadan sonra demiryolculuğun geleceğine ilişkin gerekli dersler çıkarıldı mı 
Ne gezer .. Oda Başkanı Koramaz, TCDD'nin parçalanarak işlevsizleştirilmesi ve böylece özelleştirilmesinin önünün açılması politikasının devam ettiğini belirtiyor. 
Yapılmak istenen, kamucu yaklaşımın tasfiyesidir. Oysa İngiltere'de bu alandaki başarısızlık taşımacılık hizmetinin yeniden kamu eliyle verilmesine yol açmış. Fransa'da AB referandumundaki 'hayır'da taşımacılık politikasına tepki oyları da bulunmaktadır. 
Pamukova'da ölenlerin anısına, demiryolu ağını geliştirmek TCDD'nin görevi olmalıdır. 



</TEXT>
</DOC>
