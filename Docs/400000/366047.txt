<DOC>
<DOCNO> 366047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/sondun38.html </URL>
<DATE> 2005/08/01/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
Bush Senato'yu by-pass ederek Bolton'ı resmen atadı... 
</HEADLINE>
<TEXT>

     ABD Başkanı George W. Bush, BM Daimi Temsilciliği’ne atadığı diplomat John Bolton’ın görevini aylardır onaylamayan Senato’yu by-pass ederek, kendi inisiyatifiyle, yeni muhafazakar ve şahin olarak bilinen Bolton’ı bu göreve resmen atadı. 
     ABD başkanlarının, kongre tatildeyken bu tür atamaları yapma yetkisi bulunuyor. Anayasaya göre Bolton, senatörlerin ağustos ayında tatile girmesinden sonra atandığı için, ancak Ocak 2007 döneminde başlayan kongre oturumuna kadar görevde kalacak. 
     Başkan Bush, atamayı duyururken, BM’yi en çok eleştirenlerin başında gelen Bolton’ın, BM’de reform çabalarında önemli rol oynayacağını kaydetti. Bush, Bolton’ın, yirmi yıllık deneyimini bu göreve taşıyacağını kaydetti. 
     Bolton da, gazetecilere yaptığı açıklamada, bu görevi almaktan büyük onur duyduğunu söyledi ve "BM’nin gündemini ilerletmek için hiç yorulmadan çalışmaya hazırlıklıyım. Daha güçlü ve etkili bir kurum arayışındayım" dedi. 
     John Bolton’ın ataması Mart ayında duyurulmuştu. Demokrat Partili kongre üyeleri, Bolton’ın görev için uygun kişi olmadığı gerekçesiyle bu tarihten beri atamayı çeşitli yollarla erteletmeyi başarmıştı. 
     Demokratlar, Bolton’ın, altında çalışanları ezdiği, görevini kötüye kullandığı, istihbarat bilgilerini çarpıttığı ve kendi muhafazakar ideolojisini izlediği iddialarında bulunuyor. 
     
</TEXT>
</DOC>
