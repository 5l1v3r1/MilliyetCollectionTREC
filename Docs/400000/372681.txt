<DOC>
<DOCNO> 372681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/yasam/axyas02.html </URL>
<DATE> 2005/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kanuni'nin topu hurdalıkta çürüyor 
</HEADLINE>
<TEXT>


Kanuni Sultan Süleyman'ın Rodos seferi dönüşü, 'Gaza hakkı' olarak Muğla'ya verdiği hediyeler arasındaki tarihi top, hurdalar arasında çürümeye terk edildi 

AHMET BAYRAK Muğla DHA 

Türkiye'de ilgisizlik ve ihmale kurban giden tarihin son örneği, Kanuni Sultan Süyelman'ın Muğla'ya hediyesi olan ve 500 yıllık tarihe tanıklık eden top oldu. 
Muğla'nın simgesi 5 asırlık ramazan topu, 2 yıl önce belediye tarafından önce Tophane Meydanı'ndaki yerinden sökülerek tamirhaneye kaldırıldı. Bakım ve temizliği yapılacağı söylenen top tamirhanede, hurdaların ve çöp yığınlarının içinde bırakıldı, bugüne kadar da yerine konulmadı. 

Cumhuriyet'i kutlamıştı 
Tarih araştırmacısı ve yazar Ünal Türkeş, Kanuni Sultan Süleyman'ın 1522'de Rodos seferi başarıyla sonuçlanınca, dönüşte çevre boylara 'Gaza hakkı' olarak hediyeler verdiğini belirtti. Türkeş, tarihi topun hikayesini de şöyle anlattı "Muğla'ya toprak ve para dışında verilen hediyelerden biri olduğu tahmin edilen Osmanlı topu, uzun yıllar kullanıldı. Cumhuriyet'in ilanı bu topla atış yapılarak kutlandı. Cumhuriyet kutlamalarında top fazla ısınınca ikinci sefer barut koymak isteyen belediye görevlisi Halil İbrahim, patlamayla kolunu kaybetti. Ona daha sonra 'Kolsuz Halil İbrahim' lakabı verildi. Muğla'nın geçmişinde önemli bir yeri olan tarihi Osmanlı topunun hurdaların ve çöpün içinde olması çok üzücü." 

Başkan Yerine konacak 
Muğla Gazeteciler Cemiyeti Başkanı da olan Türkeş, 500 yıllık tarihe tanıklık eden ve kentin simgesi olan Osmanlı topunun, açıkhava müzesi gibi bir parkta sergilenmesini istediklerini belirtti. 
Muğla Belediye Başkanı CHP'li Osman Gürün ise, topun bakım ve temizliğinin yapılması için yerinden söküldüğünü söyledi. Başkan Gürün, "Tophane bölgesinde düzenleme yapmayı planlıyoruz. Düzenleme yapıldıktan sonra top eski yerine koyulacak" diye konuştu. 




</TEXT>
</DOC>
