<DOC>
<DOCNO> 360777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sonspo07.html </URL>
<DATE> 2005/07/13/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
İngilizler işi rüşvetle bitirdi... 
</HEADLINE>
<TEXT>

     Paris Belediye Başkanı Delanoe, Londra'nın, 2012 Olimpiyatları'nı rüşvet sayesinde kazandığını, Blair'in oylamadan önce IOC üyelerini süitinde ağırladığını öne sürdü. 
     Geçtiğimiz çarşamba günü Uluslararası Olimpiyat Komitesi'nin Singapur'da 2012 Olimpiyat Oyunları'nın Londra'da düzenlenmesine karar verdiği oylamada en kuvvetli aday olarak gösterilmesine rağmen son turda Londra'ya dört oyla geçilen Paris'in temsil komitesi başkanı Paris Belediye Başkanı Bertrand Delanoe, oylama sonucunu rüşvetin belirlediğini öne sürdü. Delanoe, Paris Belediye Konseyi'ndeki konuşmasında "İngiltere Başbakanı Tony Blair ve Londra komitesinin başkanı Sebastian Coe çizgiyi aştılar. Oylamada olimpizmin dışında ölçütler devreye girdi. Sonucu rüşvet belirledi" dedi. Kararda ne IOC'ye sunulan adaylık dosyalarının ne de etik kuralların etkili olduğunu öne süren Delanoe "Dikkat edin, geçilmemesi gereken sarı çizgiyle flört ettiler demiyorum. Sarı çizgiyi açıkça geçtiler diyorum" ifadesini kullandı. 
     
     'Herkes kulaklarını tıkadı' 
     IOC'nin Ağustos 2003'te 117 maddelik bir kurallar bildirgesi yayımladığını belirten Delanoe sözlerini şöyle sürdürdü "Başbakan Blair oylamadan üç gün önce Singapur'a gitti, bazı IOC üyelerini özel süitinde ağırladı. Tüm kuralları ihlal ettiler. Daha önce de Londra delegasyonu, IOC üyelerine uçak bileti sağlamış, bazılarına dolarlar vermişti. Bunun üzerine IOC, Londra temsil komitesi başkanı Sebastian Coe'nun kulağını biraz çekti ama herkes tüm bu olup bitenlere kulağını tıkadı." Başkan Delanoe oylama öncesinde IOC'nin 'Bu oyunlar ölçüsüzlüğün ve israfın oyunları olmayacak, oyunların ev sahipliğini dengeli bütçeye sahip bir kente vereceğiz' açıklamasını hatırlatarak "Londra'nın bütçesi Paris'inkinin dört katı ve IOC Londra'yı tercih etti. Halbuki biz Latin Amerika ve Afrika kentlerinin de oyunlara ev sahipliği yapabileceğinin gösterilmesi için IOC'nin dengeli bir bütçeyi tercih edeceğini sanmıştık" derken Paris'in 2016 Olimpiyat Oyunları için aday olmayacağını ama gerekirse aday olan Latin Amerika ve Afrika kentlerine destek vereceklerini belirtti. 
     IOC Başkanı Jacques Rogge, Delanoe'nun iddialarına cevap olarak "Kurallar ihlal edilmedi. Londra kazandı çünkü Tony Blair üyeleri Londra için oy atmak konusunda ikna etmekte ustaca davrandı. Bazıları Blair'in IOC üyelerine İşçi Partisi üyeliğini teklif ettiğini iddia ediyor, bunlara inanmıyorum" açıklamasını yaptı. Tony Blair'in sözcüsü ise Rogge'un açıklamalarının bütün durumu ortaya koyduğunu ve fazladan bir şey söylemeye gerek duymadıklarını bildirdi. Sosyalist Parti'den olan Paris Belediye Başkanı Delanoe'nun bu açıklamalarının ardından Paris Belediye Konseyi'nde sağ görüşlü UMP'nin Halkın Hareketi Birliği temsilcisi Claude Goasguen "Birilerini suçluyorsanız bunu kanıtlamak zorundasınız. Londra'nın hile yaptığını iddia eden kişi, bu hileleri ortaya dökmeli ve şüpheye yer bırakmamalı. Londra hile yapmadıysa da, Paris'in yenilgisinin sorumluluğunu üstlenmeli" şeklinde konuştu. Goasguen, Delanoe'nun açıklamalarını, yaşadığı hayal kırıklığına bağladığını söyledi. 
     1992 yılında Fransa'nın Albertville şehrinde düzenlenen Kış Olimpiyatları'nın organizasyon komitesinde başkan yardımcılığı yapan eski Fransız Dışişleri Bakanı Michel Barnier ise dün Liberation gazetesine verdiği mülakatta yenilginin sebeplerini başkalarında aramanın doğru olmadığını ve IOC bünyesinde rüşvetin sonuç vereceğine inanmadığını söyledi. Barnier "Eğer Paris dört oy farkla kazansaydı diğerlerinin bizi töhmet altında bırakmasını istemezdik, değil mi " dedi. 
     
</TEXT>
</DOC>
