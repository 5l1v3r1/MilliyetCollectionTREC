<DOC>
<DOCNO> 394287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/spor/spo07.html </URL>
<DATE> 2005/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Şampiyona son ceza 
</HEADLINE>
<TEXT>


Halter Federasyonu, pazartesi günü Katar'da duruşmaya girecek olan Halil Mutlu ve Sedat Artunç'un masraflarına karışmadı. İki sporcu itiraz bedeli ile seyahat masraflarını cepten ödedi 

CEMAL ERSEN 


Halterde doping savunması için kolları sıvayan Halil Mutlu ve Sedat Artunç maceralı bir yolculuktan sonra Katar'ın başkenti Doha'ya ulaştı. IWF icra kurulundaki duruşmaya katılacak Doktor Kaya Livanelioğlu ve Avukat Erkan Küçükgüngör'den oluşan ekip, önceki gece İstanbul'dan yola çıktıktan yaklaşık 14 saat sonra Doha'ya gelebildi. 
Doha'da, pazartesi günü yapılacak duruşmaya katılmak için bulunan Mutlu ve Artunç'un masraflarının Halter Federasyonu tarafından karşılanmaması şaşkınlık yarattı. 
Her iki sporcu itiraz bedeli olarak 2 bin 500'er doları ceplerinden öderken, otel, ulaştırma ve Doha'daki tüm harcamalarını da kendileri üstlenmek zorunda kaldı. Federasyonun bu tutumu halterde Türkiye'ye büyük başarılar yaşatmış bir sporcuya karşı haksızlık olarak nitelendirildi. 

4 saat rötar 
Bu arada kafileyi Dubai'den, Doha'ya götürecek uçak arıza yapınca ekip 4 saate yakın uçağın içinde beklemek zorunda kaldı. Öğleden sonra ise bir başka uçakla Katar'a geldi. 
Olimpiyat şampiyonu haltercimiz Halil Mutlu duruşmada yapacağı savunmasını adı geçen ilacı kullanmasının mümkün olmayacağı esasına dayandıracak. 22 yıllık halter yaşamında benzeri en ufak bir olay yaşamadığını anlatacak olan Mutlu, "Bugüne kadarki kariyerim referansımdır. Girmiş olduğum yüze yakın doping kontrolünün sonuçları ortada" diye savunma yapacak. 

Rapor çok ağır 

WADA yetkilisi Yücel'in, Uluslarası Halter Federasyonu'na yolladığı belgeler, haltercileri zor durumda bırakacak 

WADA'nın ağustosta Ankara'da yapmak istediği doping kontrolünden kaçan haltercileri zehir zemberek rapor yakacak. WADA yetkilisi Serap Yücel tarafından hazırlanan ve ağır suçlamalar içeren raporun, 14 Kasım'da Doha'daki oturumda savunma yapacak Türk tarafının başını ağrıtacağı ifade edildi. 
Yücel'in raporunda, kontrolde sporcuların geç ve değişik idrar örneği vermeye çalışarak sağlıklı numune alımını engellediği ifade edildi. Ayrıca 3 sporcunun, o sırada otelde bulunmayan arkadaşlarının yerine idrar vermeye çalıştığının saptandığı, Sedat Artuç'un ise numune vermeyi reddettiği belirtildi. Milli takım antrenörlerinin sporcuların kontrolden kaçmasına yardım ettiğinin de altını çizen rapor, faaliyetlerin askıya alınmasında önemli rol oynadı. 

Cömert Katar 

Katar Halter federasyonu, Doha'daki Dünya Şampiyonası'nda servet dağıtacak. Katar'da dünyada ilk kez bir uygulama başlatılırken, birinci olacak haltercilere 3'er, ikinciye 2'şer, üçüncüye ise biner dolar para ödülü verecek. Federasyon ayrıca gençlerde dünya rekoru kıran sporculara rekor başına 5 bin dolar ödeyecek. Büyükler katagorisinde kırılacak rekorların değeri ise 10'ar bin dolar olacak. 


</TEXT>
</DOC>
