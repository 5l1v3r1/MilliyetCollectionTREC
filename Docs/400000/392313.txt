<DOC>
<DOCNO> 392313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/spor/spo02.html </URL>
<DATE> 2005/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Formanın bedeli 
</HEADLINE>
<TEXT>


Fransa Milli Takımı'nın formasını yeniden giyecek Anelka, bir hafta içinde toplam 20.092 kilometre yol katedecek 


3.5 yıl aradan sonra tekrar Fransa Milli Takımı'na çağrılan Nicolas Anelka'yı yorucu bir program bekliyor. 
Yıldız oyuncu Sivasspor ve Antiller'de oynayacağı Kosta Rika maçları için neredeyse dünyanın yarısını gezmiş olacak. 
Fenerbahçe ile birlikte yarın uçakla Kayseri'ye, oradan da otobüsle Sivas'a gidecek olan Anelka aynı şartlarda tekrar İstanbul'a geri döndükten sonra soluğu Paris'te alacak. Hiç dinlenmeden pazartesi sabahı takım arkadaşlarıyla Orly havalimanında buluşacak olan Fransız yıldız 6840 kilometre yol katederek Antiller'e uçacak. Anelka çarşamba günü oynanacak maçtan sonra Paris'e geri dönecek ve cumartesi günü Almanya sınavında mücadele edip İstanbul'a geri gelecek. 
Fransız yıldız, böylece bir hafta içinde toplam 20.092 kilometre yol almış olacak. Öte yandan Fenerbahçe'nin dünkü antrenmanını Fransa'nın devlet televizyonu France 2'nin muhabirleri de takip ederken, Teknik Direktör Daum ile Anelka konusunda röportaj yaptılar. Anelka'nın milli takıma dönmesinin Zidane'ın milli takıma dönmesi kadar önemli olduğunu ifade eden Alman hoca, "Anelka üst düzey bir futbolcu. Milli takımda da iyi işler başaracağına inanıyorum" dedi. 

Fransa'da manşetlerde 

Fransa'nın ünlü spor gazetesi L'equipe, Anelka'yı kapak yaptı ve 2 sayfasını ayırdı. Gazete, bugünün, yarınların inşasında büyük önem taşıdığını hatırlatarak, "Geçmişteki sorunlar unutuldu. Anelka, Fenerbahçe ile gösterdiği performansla geçmişini unutturdu ve yeniden doğdu" ifadelerini kullandı. Liberation gazetesi ise tek spor sayfasını Anelka'ya ayırdı, "Anelka'nın dışlanmışlığı bitti" manşetini attı. Her iki gazete de "Dünya futbolu Anelka'yı kazanıyor. Bunda şüphesiz Anelka'yı önyargılardan uzak kalarak kadrosuna katan ve ona şans tanıyan Fenerbahçe'nin başkanı Aziz Yıldırım ve teknik direktör Christoph Daum büyük pay sahibi" denildi. 

Lorant motivasyonu 

Fenerbahçe Teknik Direktörü Daum, Sivas maçı öncesi futbolcularını vatandaşı Lorant'ın sarı - lacivertli ekip hakkında hafta başından bu yana verdiği demeçlerle motive etmeye çalışıyor. Alman hocanın önceki gün yapılan antrenman öncesi Sivasspor'un hem maç kasetlerini seyrettirdiği, hem de "Sezonun en rahat müsabakasını oynayacağız" açıklamasını yapan Lorant'ın sözlerini hatırlattığı öğrenildi. Bu arada Fenerbahçe hazırlıklarını tek idmanla sürdürdü. Sarı - lacivertliler bugün uçakla Kayseri'ye, oradan da otobüsle Sivas'a gidecek. 


</TEXT>
</DOC>
