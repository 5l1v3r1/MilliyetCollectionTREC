<DOC>
<DOCNO> 375350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/son/sondun41.html </URL>
<DATE> 2005/09/03/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
New Orleans'ta mahsur kalan Doğancı ailesi kurtarıldı... 
</HEADLINE>
<TEXT>

     ABD'de, Katrina kasırgası felaketinde sular altında kalan New Orleans'ta günlerdir mahsur kalan 4 kişilik Doğancı ailesinin, gece yarısından sonra bir tahliye otobüsüne bindirilerek, Houston'a gönderildiği öğrenildi. 
     A.A muhabirinin edindiği bilgiye göre, oğlunu bir okula yerleştirmek üzere felaket bölgesinde bulunan Bursalı işadamı İlhan Doğancı ve ailesinin Houstan'a varması bekleniyor. 
     New Orleans'ta bulunan Türkler arasında, Türk yetkililerden yardım talebinde bulunan tek aile olan Doğancı ailesinin, dün sabah saatlerinde şehirdeki halkın tahliyesinde kullanılan otobüslere bindirilerek Houstan'a doğru yola çıktığı kaydedilmiş, ancak gece geç saatlere kadar ailenin hala New Orleans'ta bulunduğu ortaya çıkmıştı. 
     A.A muhabirinin kendisiyle temasa geçtiği İlhan Doğancı da TSİ 04 00 itibariyle ailesiyle birlikte halen New Orleans'ta mahsur bulunduklarını teyit etmiş ve yardım çağrısını yinelemişti. 
     Felaket bölgesinde 70 kadar Türk öğrencinin yanı sıra 150 kadar Türk bulunduğu tahmin ediliyor. Telefon hatlarının çalışmaması dolayısıyla bölgeyle haberleşmede sıkıntı yaşanıyor. 

     
</TEXT>
</DOC>
