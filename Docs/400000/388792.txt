<DOC>
<DOCNO> 388792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/son/sondun30.html </URL>
<DATE> 2005/10/22/ </DATE>
<TIME> 19.35 </TIME>
<AUTHOR>  </AUTHOR>
<HEADLINE>
Wilma yaklaştıkça panik ve önlemler artıyor ... 
</HEADLINE>
<TEXT>

     Küba, etkili Wilma kasırgası nedeniyle şu ana kadar yarım milyondan fazla kişiyi tahliye ederken, kasırganın neden olduğu dev dalgalar kıyılarda görülmeye başlandı. 
     Wilma, Meksika'nın Yucatan yarımadasını vururken, Küba'da da olası bir kasırga felaketine karşı hazırlıklı olma amacıyla ülke çapında tahliye edilenlerin sayısı 516 bini buldu. Bu kişiler, uzun süre kalacak şekilde hazırlanarak ya hükümetin hazırladığı barınaklara ya da akraba ve arkadaşlarının yanına nakledildiler. 
     Batıdaki Pinar del Rio kentinde, şiddetli yağmurlar hissedilmeye başlandı. Küba devlet televizyonu da, nüfusun az olduğu Guanahacabibes yarımadası sahiline 7 metreyi bulan dev dalgalar vurmaya başladığını duyurdu. 
     Küba lideri Fidel Castro, Pinar del Rio sivil savunma yetkililerine bir destek mesajı göndererek, insan yaşamını korumaya odaklanmalarını istedi. 
     Kentteki bir okul sığınağının yetkilisi, 725 kişinin sığınakta olduğunu, muhtemelen burada salı ya da çarşamba gününe kadar kalacaklarını, pirinç, tavuk, ekmek, süt gibi gıdalar başta olmak üzere sığınağa 4 ay yetecek kadar yiyecek stoklandığını anlattı. 
     Kübalı yetkililer, Wilma'nın asıl etkisinin pazartesi günü göstermesini bekliyorlar. 
     
</TEXT>
</DOC>
