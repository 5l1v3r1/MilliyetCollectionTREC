<DOC>
<DOCNO> 377343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/son/sonspo06.html </URL>
<DATE> 2005/09/10/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Kahkaha makinesi Ailton 
</HEADLINE>
<TEXT>

     Attığı gollerle taraftarları coşturan Ailton, aynı zamanda takımın en renkli siması. Sambacı, esprili hareketleri ve konuşmalarıyla arkadaşlarını gülmekten kırıp geçiriyor. Sabiha Gökçen Havalimanı'nda Trabzon'a uçmadan önce, "O futbolcu değil, bu tipiyle Hollywood'da artist olmalıymış. Önceden Pascal'ın en yakın arkadaşıymış ama artık o benim en yakın arkadaşım oldu. Biz ayrılmaz ikiliyiz" diyerek Ahmet Dursun'a takıldı. Takım arkadaşları da Ailton hakkında "Komedyen olmalıymış" görüşünde birleşti. 
     
     Kartal moral avında 

     Fenerbahçe derbisini başka şehirde oynama olasılığı ile karşı karşıya kalan Beşiktaş, Rize’de 3 puan peşinde... 
     Siyah-Beyazlılar’da Okan, Gökhan, Sergen, ev sahibinde ise Bashir ve Şener oynamıyor. 
Ç.RİZESPOR Zdravkov, Yasin, A.Souza, Serhat, Hakan Ünsal, Cem Baki, Fahri, Ünal, Douglas Ergin , Okan, Cire Pape. 
SAKAT Bashir, Şener. 
CEZALI Yok. 
BEŞİKTAŞ , Cordoba, İbrahim Toraman, Koray, Çağdaş Mustafa , Ali Güneş, Pancu, Kleberson, Tümer, Adem, Youla İbrahim A. , Ailton. 
SAKAT Sergen, Gökhan. 
CEZALI Okan. 
Stat Rize Atatürk. 
Saat 18.30. 
Yayın Lig TV. 
Hakem Selçuk Dereli. 
Bilet fiyatları 10 YTL. 

     
     Tek hedef galibiyet 

     Beşiktaş, Turkcell Süper Ligi’nde deplasmanda bugün karşılaşacağı Çaykur Rizespor maçında mutlak 3 puanı hedefliyor. Zorlu sınavın hazırlıklarını, Rize’de basına kapalı yaptığı antrenmanla tamamlayan ve maç saatini beklemeye koyulan Siyah-Beyazlı ekipte, 3 maçlık kırmızı kart cezası dolan yeni transfer Ali Tandoğan ve uzun süren rahatsızlığını atlatan İbrahim Akın 20 kişilik maç kadrosuna alınırken, Güven de son anda kafileye dahil edildi. 
     
     Akılları derbide 

     Diyarbakır maçındaki olaylar nedeniyle sahası bir maç kapatılan, bu nedenle morallerin oldukça bozuk olduğu gözlenen Kartal’da sakatlıkları bulunan Sergen ve Gökhan, Futbol Federasyonu Profesyonel Futbol Disiplin Kurulu’nun 3 maç ceza verdiği Okan Buruk’un yanı sıra, İbrahim Üzülmez ve kaleciler Volkan ile Ramazan kadroda yer almadı. Ev sahibi Çaykur Rizespor’da ise Şener’le birlikte son çalışmada sakatlanan Bashir forma giyemeyecek. 
     
     Az sayıda taraftar karşıladı 

     Çaykur Rizespor ile deplasmanda oynayacağı maç için dün sabah Sabiha Gökçen Havalima’ndan uçakla Trabzon’a gelen Beşiktaş, burada az sayıda taraftarınca karşılandı. Futbolculardan imza alan ve fotoğraf çektiren Siyah - Beyazlılar, takımları lehine tezahürat yaptı. Kafile daha sonra Rize’ye geçerek son çalışmasını yaptı ve kampa girdi. 
     
     Çalımbay için çok özel 

     Rize maçı öncesi sıkıntılı bir döneme girdiklerini vurgulayan Rıza Çalımbay, Bu maça rahat kafa ile çıkmamız gerekiyordu. Ancak gelişen olaylar herşeyi altüst etti. En büyük şansımız, rakibimizi çok iyi tanımamız. Kimse ligde geride kalan maçlardaki skorlarla Rize’yi değerlendirmesin. Çok iyi mücadele eden ve gol atmak kadar yememeyi de ön planda tutan bir ekip. Benim burda çok güzel ve özel günlerim geçti, o nedenle özel bir maç. Ancak profesyonellik çerçevesinde mücadele edip İstanbul’a üç puanla döneceğiz'' uyarısında bulundu. 
     
</TEXT>
</DOC>
