<DOC>
<DOCNO> 376959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/yasam/axyas02.html </URL>
<DATE> 2005/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Muayenehanede gaspçı dehşeti 
</HEADLINE>
<TEXT>


5 bin YTL borçlu olan 2 gaspçı, Ümraniye'de muayenehanesine girdikleri diş hekimini, para vermediği için 30 kere bıçaklayıp boğazını kesip öylece bıraktılar 

GÖKHAN KARAKAŞ İstanbul 

Ümraniye'deki muayenehanesinde 2 gencin saldırısına uğrayan diş hekimi Gülhanım Durmuş, maket bıçağıyla 30 yerinden yaralandıktan sonra boğazı kesildi. Boğazına havlu bastırarak hayatta kalan Durmuş'un cep telefonu ve kredi kartları bulunan cüzdanının alındığı belirlendi. Durmuş'un verdiği eşkale göre araştırma yapan polis, zanlılar Erdem Oruç 20 ve Tansel Sarıtaş'ı 25 gözaltına aldı. 

Yoğun bakıma alındı 
Yeni Çamlıca Mahallesi Acarlar Sitesi A-4 Blok'taki muayenehaneye önceki gün gelen Durmuş'un hastası Sabahat İleri, zili çalmasına rağmen kapı açılmayınca şüphelendi. İleri, aynı binadaki diş hekiminin kardeşi Şaban Koraltürk'ün evine gitti. Yedek anahtarla içeri giren Koraltürk ve İleri, Durmuş'u kanlar içinde yerde buldu. 
Durmuş, ambulansla Göztepe Eğitim ve Araştırma Hastanesi'ne kaldırılarak yoğun bakıma alındı. 
Durmuş'un vücudunda maket bıçağıyla açılmış 30'a yakın kesik olduğu belirlendi. Ameliyatla boğazındaki ve vücudundaki kesikler dikilen Durmuş'un hayati tehlikeyi atlattığı öğrenildi. 

'Müşteri gibilerdi' 
Durmuş'un ifadesinde, "Muayenehaneye müşteri gibi geldiler. Birini daha önce annesiyle geldiği için tanıyordum. Para istediler. Vermeyince saldırdılar. Sesim duyulmasın diye arka tarafa sürüklediler. Biri kesici bir cisim çıkararak bana saplamaya başladı. Kendimden geçmişim. Kendime geldiğimde kaçmışlardı. Boğazımdan çok kan kaybediyordum. Yardım için bağıramadım. Büro telefonunun kablosunu kesmişlerdi. Kanamayı yavaşlatmak için havluyla tampon yaptım." dediği öğrenildi. Polis, saldıranların, büronun arka camından Durmuş'un cep telefonu ile kredi kartları bulunan cüzdanını alarak kaçtıklarını belirledi. 
Ümraniye Asayiş Büro ekipleri, eşkale uyan Erdem Oruç 20 ve Tansel Sarıtaş'ı 25 Dudullu Mahallesi'nde yakaladı. Zanlıların olay günü site önünde alkol aldıkları belirlenirken, gözcülük yapan "Salih" adlı kişi de aranıyor. 
Zanlıların ifadelerinde, gezmek için kiraladıkları otomobil ile kaza yaptıklarını ve 5 bin YTL borçlandıklarını söyledikleri öğrenildi. Zanlıların, gaspı borcu ödemek için gerçekleştirdiklerini itiraf ettikleri öne sürüldü. 



</TEXT>
</DOC>
