<DOC>
<DOCNO> 391525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sontur32.html </URL>
<DATE> 2005/11/01/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Alanya Cezaevi'nde gerginlik 
</HEADLINE>
<TEXT>

     Antalya’nın Alanya İlçesi’ndeki E Tipi Cezaevi’nde gerginlik yaşandığı bildirildi. 
     AA muhabirinin aldığı bilgiye göre, bazı tutuklu ve hükümlüler cezaevinin kapı ve pencerelerine vurarak gürültü çıkardılar. Olayın uzun süre devam etmesi üzerine cezaevine giren polis ve jandarma, tutuklu ve hükümlülere müdahalede bulundu. Bir süre sonra Gazipaşa İlçesi’nden gelen 60 kişilik takviye jandarma birliği de Alanya Cezaevi’ne girdi. 
     Alanya Cumhuriyet Başsavcısı Ali Yeldan, cezaevinde inceleme yaptıktan sonra AA muhabirinin sorularını yanıtladı. 
     Yeldan, cezaevinde farklı koğuşlarda kalan tutuklu ve hükümlülerin birbirleriyle görüştürülmediklerini hatırlatarak, bir grup mahkumun bu uygulamayı protesto ederek, diğer koğuşlarda kalan arkadaşlarıyla görüşmek istediklerini kaydetti. 
     Yeldan, tutuklu ve hükümlülerle konuşarak, ikna ettiklerini ve sorunu çözdüklerini, ancak tedbir amacıyla jandarma ve polisin cezaevinde bir süre kalacağını belirtti. 
     
</TEXT>
</DOC>
