<DOC>
<DOCNO> 388924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/magazin/axmag02.html </URL>
<DATE> 2005/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Herkese meydan okuyor 
</HEADLINE>
<TEXT>


Londra DHA 

İngiltere'nin ilk Müslüman güzellik kraliçesi Hammasa Kohistani, bu yolla, İslamın kadınları aşağılayan bir din olmadığını herkese gösterdiğini söyledi. Kohistani, "Buna, meydan okuma demek daha doğru. Müslüman bir genç kız olarak İngiliz halkınca kabul edilmek, desteğini almak olağanüstü bir duygu" dedi. 
Aşırı dincilerden tehdit almadığını da vurgulayan Kohistani, "Aksine Suudi Arabistan, Dubai, Pakistan, Afganistan gibi ülkelerden tebrik ve destek mesajları aldım. Ne yazık ki medya ilgi çekmek için olayları saptırıyor" diye konuştu. 

'Türkiye harika' 
Kohistani şöyle devam etti "Küçükken 2 kez Türkiye'ye gitmiştim. Çok beğendim. Geçen yıl ailemle tekrar İstanbul'a gittik. Türkiye harika bir ülke." 
6 dil bilen lise son sınıf öğrencisi Kohistani, aralıkta Çin'de düzenlenecek Dünya Güzellik Yarışması'nın ardından derslerine konsantre olacağını belirtti. Kohistani, reklam alanında çalışmak istiyor. 


</TEXT>
</DOC>
