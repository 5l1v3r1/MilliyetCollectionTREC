<DOC>
<DOCNO> 395123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/soneko45.html </URL>
<DATE> 2005/11/15/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Doany Bir sonraki ödeme için garanti mektubumuz hazır 
</HEADLINE>
<TEXT>

     Türk Telekom'un yeni Yönetim Kurulu Başkanı ve Oger Telecom Genel Müdürü Paul Doany, bir sonraki 1.4 milyar dolarlık ödeme için bankaların garanti mektubu verdiğini söyledi. 
     Doany, düzenlenen basın toplantısında gazetecilerin sorularını yanıtlarken, yeni yönetimle birlikte sabit telefon abonelerinin aldıkları hizmet fiyatında ucuzlama olup olmayacağına ilişkin olarak, temelde müşterilere bir seçenek sunulurken kalite ve fiyat arasında bir denge sağlanması gerektiğini kaydetti. 
     ADSL fiyatlarında dünya genelinde bir düşüş olduğunu belirten Doany, Türk Telekom'un zaten doğru kararlar aldığını, kendilerinin de bu kararlara destek vereceklerini bildirdi. 
     Doany, benzer bir soru üzerine de bir analiz yapıldığında Türkiye'deki fiyatların rekabetçi olduğunu görüleceğini dile getirdi. 
     Telecom Italia'nın özelleştirilen yüzde 55'lik hisseden net pay alıp almadığının sorulması üzerine de Doany, 1.3 milyar dolarlık ödemede Telecom Italia'nın 200 milyon dolar katkıda bulunduğunu söyledi. 
     Doany, ödemenin hissedarların katkısıyla nakit olarak yapıldığına işaret etti. 
     Banka garantisi alınmasında hangi bankalardan ne kadar kredi alındığına ilişkin bir soruya da Doany, Citigroup ve ABN Amro liderliğindeki sendikasyon kredisine Bayerische Hypo-und Vereinsbank AG, Denizbank, Finansbank, Fortis Bank S.A N.V, Garanti Bankası, Oyak Bank ve Vakıflar Bankası'nın katıldığını anımsatarak, ''Bu bankalardan kredi alınmadı. Bir sonraki 1.4 milyar dolarlık ödeme için garanti mektubu verildi. Yani bir çeşit koruma önlemi'' diye yanıt verdi. 
     
     ''TÜRKİYE'DE YATIRIM YAPMAK İÇİN OLUMLU BİR DÖNEM'' 
     Saudi Oger Finans ve İdareden Sorumlu Başkan Yardımcısı, Genel Sekreteri ve Yönetim Kurulu Üyesi Mohammed Hariri de Oger Grubu olarak Türkiye'de yatırım yapmak için olumlu bir dönem olduğu yönündeki inançlarını dile getirdi. 
     Hariri, ihale sürecinin çok şeffaf ve etkili olduğuna değinerek, ''Gelişen pazarlardaki yatırımlara baktığımızda, Türkiye bizim hedef pazarımızda yer almaktadır'' dedi. 
     Grubun Türkiye'de bir banka alma girişimi olup olmadığı yönündeki bir soruya da Hariri, ''Bankacılık sektörü Türkiye'de gerçekten çok parlak bir konumda. Biz yatırımcılar bankalarla ilgileniyoruz. Ama şu an somut bir şey yok'' yanıtını verdi. 
     Telecom Italia Grubu Başkan Yardımcısı ve Oger Telecom Yönetim Kurulu Üyesi Giampaolo Zambeletti de Avea hisseleriyle ilgili bir soru üzerine, İş Bankası'yla görüş alışverişinde bulunduklarını ve geleceğin ne getireceğini göreceklerini söyledi. 
     
     TUNUS TELECOM'UN ÖZELLEŞTİRİLMESİ... 
     Paul Doany, Tunus Telecom'un özelleştirilmesine Telecom Italia ile katılıp katılmayacaklarının sorulması üzerine, Tunus Telecom'da geçerli oy aldıklarını anımsatarak, iki firmanın da henüz buradaki koşullardan emin olmadığını kaydetti. 
     Zambeletti de bu konuya ilişkin ihale sürecine 13 firmanın katıldığını ve sürecin Aralık ayı ortasında sonuçlanmasının öngörüldüğünü ifade etti. 
     
     BİLGİLENDİRME TOPLANTISI 
     Oger Telecom tarafından, Türk Telekom'un yüzde 55'inin blok satışına dair hissedarlık sözleşmesinin imzalanmasından bir gün sonra düzenlenen bilgilendirme toplantısına, Saudi Oger Ltd.'nin Başkan Yardımcısı, Genel Sekreteri ve Yönetim Kurulu Üyesi Mohammed Hariri, Telecom Italia Grubu'nun Başkan Yardımcısı ve Oger Telecom Yönetim Kurulu Üyesi Giampaolo Zambeletti ve BT Telconsult Genel Müdürü Colin Brooks ve Türk Telekom'un yeni Yönetim Kurulu Başkanı ve Oger Telecom'un Genel Müdürü Paul Doany katılarak, şirketle ilgili stratejilerini açıkladılar. 
     Paul Doany'nin verdiği bilgiye göre, Saudi Oger ve Telecom Italia'nın oluşturduğu Oger Telecom, Türk Telekom'la ilgili olarak Türkiye'de Ojer Telekomünikasyon A.Ş.'yi kurdu. Türk Telekom'da Ojer'in yüzde 55, Türk hükümetinin yüzde 45 payı bulunuyor. 
     British Telecom'un danışmanlık kolu BT Consult'la yönetim ve operasyon destek anlaşması yapıldı. 
     Doany basın toplantısında, Türk Telekom'un kalbinin çalışanları olduğunu vurguladı. 
     
     HİZMET YAKLAŞIMI 
     Doany'nin verdiği bilgiye göre, Türk Telekom katma değerli yeni data hizmetlerini pazara sunacak ve abone sayısını artıracak. 
     Satınalma prosedürleri basitleştirilecek ve özellikle ADSL'de hizmet aktivasyonu hızlandırılacak. Hizmet ve fatura işlemleri müşteri odaklı ve verimli bir hizmet yaklaşımıyla gerçekleştirilecek. Etkin ve etkili yardım masası hizmetleri sunulacak. Ürün ve hizmet seçimi konusunda Türk Telekom müşteriye tavsiyede bulunacak. Yeni müşteri sadakati programları geliştirilecek. Yasal düzenlemeler ve imtiyaz sözleşmesi doğrultusunda, az gelişmiş ve gelişmekte olan mahrumiyet bölgelerinin ihtiyaçların karşılanması için bu bölgelere uygun maliyetli hizmetler sunmak amacıyla gerekli teknolojik yatırımlar yapılacak. 
     
     YENİ YÖNETİM EKİBİ 
     Türk Telekom'un Yönetim Kurulu, Oger Telecom tarafından atanan 6, Hazine tarafından atanan 4 üyeden oluşuyor. 
     Oger Telecom, yönetimde, Saudi Oger Yönetim Kurulu Üyesi, Genel Sekreteri ve Başkan Yardımcısı Mohammed Hariri, Saudi Oger hukuk işlerinden sorumlu Yönetim Kurulu Üyesi Basile Yared, Saudi Oger'in yatırımlardan sorumlu Yönetim Kurulu Üyesi Ghassan Taher Fadlallah, Saudi Oger Yönetim Kurulu Üyesi Ayman R. B. Hariri tarafından temsil edilecek. 
     Yönetim Kurulu'nun bağımsız üyesi Boğaziçi Üniversitesi Öğretim Üyesi Doç. Dr. Metin Ercan oldu. 
     Oger Telecom Genel Müdürü Dr. Paul Doany, Yönetim Kurulu Başkanı olarak, Mehmet Ekinalan Genel Müdür olarak atandı. 
     Yönetim Kurulu'na kamuyu temsilen Denizcilik Müsteşarı İsmet Yılmaz, Kara Ulaştırması Genel Müdürü Talat Aydın, Ankara Üniversitesi Hukuk Fakültesi Öğretim Üyesi Doç. Dr Hüseyin Altaş ve eski PTT Genel Müdürü Emin Başer girdi. Talat Aydın, yönetim kurulunda altın hisseyi temsil edecek. 
     
     İCRA KURULU OLUŞTURULACAK 
     Türk Telekom'da Yönetim Kurulu Başkanı'nın başkanlık edeceği bir İcra Kurulu oluşturulacak. Genel Müdür ve tüm mevcut yöneticiler, Türk Telekom organizasyon yapısı belirli bir süre için aynı kalacak. 
     Oger Telecom ve BT Telconsult'ın uzman yöneticilerinden oluşan ve şirketin tüm faaliyetlerini kapsayan üst düzey proje yönetim ekibi, Türk Telekom'un mevcut yönetim kadrosuna sağlayacağı destekle, önümüzdeki dönemde bir dizi kritik faaliyet alanının yönetimini üstlenecek. 
     Oger Telecom ve Telecom Italia'nın işbirliğinin Avea'nın gelişimine, yönetimine, çalışanlarına ve network sistemlerini geliştirmeye yönelik güçlü bir taahütte bulunduğu da vurgulandı. 
     Verilen bilgiye göre Türk Telekom, Avea Yönetim Kurulu'nda Mohammed Hariri, Dr. Paul Doany ve Dr. Metin Ercan tarafından temsil edilecek. 
     Telecom Italia da Giampaolo Zambeletti, Giuseppe Farina, Stefano Ciurli ve Nicola Verdicchio tarafından temsil edilecek. İş Bankası'nı temsil eden mevcut Yönetim Kurulu Üyeleri Mahmut Magemizoğlu ve Metin Yılmaz görevlerine devam edecekler. 
     
     SAUDİ OGER 
     Suudi Arabistan Krallığı yasa ve hukukuna tabi olarak 1978 yılında kurulan Saudi Oger, genel müteahhitlik, genel onarım ve operasyon hizmetleri, telekomüanikasyon ve BT hizmetleri alanında faaliyet gösteriyor. 
     Geçen 20 yılda değeri 25 milyar doları aşan projeleri tamamlayan şirketin 27 binin üzerinde çalışanı bulunuyor. 
     Saudi Oger'in yan kuruluşu olan Oger Telecom, GSM iletişim hizmetleri ve diğer teknolojiler alanında hizmet veriyor. 
     Oger Telecom, Güney Afrika, Portekiz, Romanya, Lübnan, Ürdün ve Suudi Arabistan'da telekom faaliyetleri yürütüyor. 
     Future TV ve Zen TV ile radyo kanalı Al-Sharq'ın yayıncılığını destekleyen Grup, Lübnan'da kablosuz bir TV kanalını işletiyor, ayrıca günlük gazete ve yayıncılık alanlarında faaliyette bulunuyor. 
     Telecom Italia Grubu da İtalya'da 26 milyon sabit ağ hattı ve 27.3 milyon kablosuz hat sağlıyor. 
     2004 yılı hesaplarını 28.6 milyar avro gelir ile kapatan grup, İtaya dışında mobil operasyonlarını Türkiye ve Brezilya'da yoğunlaştırdı. 
     
</TEXT>
</DOC>
