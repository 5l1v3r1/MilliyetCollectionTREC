<DOC>
<DOCNO> 382573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/soneko37.html </URL>
<DATE> 2005/09/29/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Konut kredileri 6 katrilyonu geçti 
</HEADLINE>
<TEXT>

     Türkiye'de konuta olan talebin artışıyla birlikte kullanılan krediler de artıyor. 
     Bankacılık Düzenleme ve Denetleme Kurumu'nun BDDK aylık bültenine göre, konut kredileri 2004 yılı temmuz ayına göre 2005 yılının aynı ayında üç kattan fazla arttı. 
     Tüketici kredilerindeki artış incelendiğinde, son dönemdeki genel eğilime paralel, konut kredilerinde yaşanan artışın dikkat çekici olduğu gözleniyor. 
     2004 yılı temmuz ayında dövize endeksli olanlar dahil olmak üzere 2.1 milyar YTL seviyesinde olan konut kredileri, yüzde 235.3 oranında artarak 6.1 milyar YTL seviyesine ulaştı. 
     2004 yılı temmuz ayında dövize endeksli olanlar dahil olmak üzere, 3.9 milyar YTL olan taşıt kredileri de yüzde 32.8 oranında artarak 2005 yılı temmuz döneminde 5.2 milyar YTL'ye çıktı. 
     2004 yılı temmuz ayında toplam tüketici kredilerinin yüzde 35.5'i taşıt kredilerinden, yüzde 18.9'u konut kredilerinden oluşurken, 2005 yılı temmuz ayında konut kredilerinin toplam tüketici kredilerindeki payı, taşıt kredilerinin oldukça üzerinde gerçekleşerek yüzde 33.4 oldu. 
     Taşıt kredilerinin payı yüzde 24.3 seviyesinde gerçekleşti Geçtiğimiz yılın temmuz ayında, sırasıyla 10.9 milyar YTL ve 10.3 milyar YTL olan tüketici kredileri ve kredi kartlarının, sırasıyla yüzde 93.6 ve yüzde .6 oranlarında artarak, 21.2 milyar YTL ve 15.8 milyar YTL seviyesine yükseldiği gözlendi. 
     Tüketici kredilerindeki ve kredi kartlarındaki artış, incelenen son ay içerisinde sırasıyla yüzde 7.5 ve yüzde 1.9 oranında gerçekleşti. 
     Bankacılık sektörü kredi dağılımı incelendiğinde de, banka ve ÖFK'lara verilenler hariç olmak üzere, son bir yılda kamu kesimine kullandırılan kredilerde yüzde 11.9'luk artış gözlenirken, bir önceki aya göre ise herhangi bir değişim gözlenmedi. 
     Temmuz ayı itibarıyla kamu kesimine kullandırılan krediler, bir önceki aya göre değişmeyerek 4.2 milyar YTL seviyesinde gerçekleşti. Özel sektöre kullandırılan krediler ise temmuz 2005 döneminde, geçen yılın aynı dönemine göre yüzde 43.6, 2005 haziran ayına göre ise yüzde 1.6 oranında artarak 117.0 milyar YTL olarak hesaplandı. 
     
</TEXT>
</DOC>
