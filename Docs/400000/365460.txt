<DOC>
<DOCNO> 365460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sontur08.html </URL>
<DATE> 2005/07/29/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Yüksekova'da bombalı saldırı 2 yaralı 
</HEADLINE>
<TEXT>

     YÜKSEKOVA Hakkari , DHA 
     

      HAKKARİ'nin Yüksekova İlçesi'nde Emniyet Müdürlüğü lokali ile Milli Eğitim Müdürlüğü'nün lojmanlarının önüne PKK'lı teröristler tarafından konulan bombanın patlaması sonucu biri polis 2 kişi hafif yaralandı. 
     Yüksekova İlçesi, gece yarısı PKK'lı teröristlerin düzenlediği bombalı saldırı ile sarsıldı. Yüksekova Lise Caddesi üzerinde bulunan Emniyet Müdürlüğü Lokali ile bitişiğindeki Milli Eğitim Müdürlüğü lojmanlarının önünde bulunan çöp bidonuna PKK'lı teröristlerce yerleştirilen bomba, saat 01.00 sıralarında patladı. Büyük bir gürültü ile meydana gelen patlama ilçede endişe yaratırken, lokal ile çevredeki evlerin camları kırıldı. Patlamada 1 polis memuru ile kırılan cam parçaları nedeniyle bir kadın hafif yaralandı. 
     Patlamanın ardından polis, ilçe giriş ve çıkışlarını kontrol altına aldı. Bölgede geniş çaplı araştırma başlatıldı. Polis, ikinci bir tuzak bomba olabileceği endişesiyle patlamanın meydana geldiği bölgede güvenlik şeridi oluşturdu. Bomba uzmanları bölgede büyük bir titizlikle inceleme başlattı. 
     Hakkari Vali Vekili Sezgin Üçüncü, bombanın çöp kutusuna bırakıldığını belirterek, Ancak ne tür bomba olduğu henüz belli değil. Güvenlik güçlerimiz patlamayla ilgili geniş çaplı bir araştırma başlattı'' dedi. 
     
</TEXT>
</DOC>
