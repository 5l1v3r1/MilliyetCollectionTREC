<DOC>
<DOCNO> 398642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/soneko25.html </URL>
<DATE> 2005/11/28/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
TeliaSonera, Turkcell anlaşması nedeniyle Alfa Grubu'nu dava edecek 
</HEADLINE>
<TEXT>

     TeliaSonera, Turkcell anlaşması sebebiyle, Rus Alfa Grubu'nu dava edecek. 
     TeliaSonera'dan yapılan açıklamada, Çukurova Grubu ile yapılan anlaşma sonucu Turkcell'in bir kısım hissesini alan Rus Alfa Telecom'un bu işlem dolayısıyla dava edileceği kaydedildi. 
     TeliaSonera açıklamasında, Turkcell Holding'in banka hesaplarından 135 milyon dolara denk gelen bir tutarın yetki onayı alınmadan ''yetkisiz olarak aktarıldığı'' gerekçesiyle de yasal işlem gerçekleştirileceği vurgulandı. 
     Açıklamada, 135 milyon dolarlık fonun, Çukurova Grubu tarafından Tasarruf Mevduatı Sigorta Fonu'na TMSF borç ödemesi için kullanıldığına inanıldığı da iddia edildi. 
     Çukurova Grubu, Turkcell'deki ortağı TeliaSonera'ya Nisan ayında, hisse satışından vazgeçtiğini bildirmişti. 
     TeliaSonera, Turkcell ile ilgili tüm işlemlerin şeffaf ve yasal olması gerektiğini de bildirdi. 
     Turkcell İletişim Hizmetleri A.Ş'nin yüzde 13.22 oranındaki hissesi, 25 Kasım Cuma günü itibariyle Alfa'nın kontrolüne geçmişti. 
     
</TEXT>
</DOC>
