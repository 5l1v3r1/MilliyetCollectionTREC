<DOC>
<DOCNO> 394835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sonspo09.html </URL>
<DATE> 2005/11/14/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Terim'in ana umudu seyirci... 
</HEADLINE>
<TEXT>

     Fatih Terim, Wankdorf Stadı'ndaki basın toplantısını basın odasına alınmaması nedeniyle sinirlenip yapmayınca Türk basın mensuplarına 'mini' bir toplantının takımın kaldığı Bennevue Oteli'nde yapılacağı şeklinde haber gönderdi. Hal böyle olunca bizler de saat gece yarısını epey bir geçmişken kalktık geldik bu otele. 
     Ağır bir grip geçiren Terim, kısılan sesi nedeniyle konuşmakta zorlanıyordu. 
     Kendisine yöneltilen ilk soru maç sonrası koridorda İsviçrelilerle yaşandığı iddia edilen tatsızlıktı. Söze "İstiklal Marşı'nın ıslıklanmasıyla başlayan hadise zinciri bana kadar vardı" şeklinde başlayan Fatih Terim kendisine bir oyuncunun küfrettiğini belirtti ve "Dünyanın en medeni ülkesine geldiğimizi zannettik ama gördüklerimize üzüldük" dedi. Söz futbola geldiğinde tecrübeli teknik adam sahadaki futboldan hiç de memnun kalmadığının altını çizdi ve devam etti Maç boyunca rakip bizden daha iyi gözüktü. Bu bir gerçek ama skor 1-0'ken yaşanan pozisyonda penaltı çok barizdi. Hakan 'Ben dokunmadım' diyor. Tamam belki galibiyeti hak etmedik, o istekte olamadık ama sahada yaşanan başka şeyler var. Hakemden hiç şik yet etmedim ama bu defa hakem konusunda çok iyimser değilim." 
     
     'Umudumuz erken bir gol' 

     Fatih Terim isim vermese de, toplantıda bazı oyuncuların kendilerinden bekleneni veremediğini ve kendisini hayal kırıklığına uğrattığını ifade etmekten geri durmadı. Terim "Oyuncularda stres mi vardı" şeklindeki bir soru üzerine bu duygularını şu sözlerle dillendirdi "Biz onları rahatlatmak için çok çalıştık. Kötü oyuna bir sebep bulamıyorum. O coşkuyu, o isteği görmedim bazı arkadaşlarımızıda. Kendi içimizde bunun analizini yapacağız. Onlar 1-0'a razıyken biz ikinci golü yiyoruz ve bu affedilecek bir şey değil." Peki her şey bitmiş miydi İstanbul'da bir 'formalite' maçına mı çıkacaktı Milli Takım Terim'e göre hayır, mucizevi bir şekilde de olsa kazanma şansları sürüyordu "2-0 önemli bir avantaj ama bu skor onlara İstanbul'da yetmeyebilir. Bize o maçta inanmış, bizi itekleyecek, 90 dakika boyunca sabredecek 60 bin kişiye ihtiyaç var. Son dakikaya kadar turu kovalayacağız. Erken bulacağımız bir gol işlerin seyrini değiştirebilir. Bu maçta gol kovalayan biz olacağız ve kazanmak için her şeyi deneyeceğiz. 
     O mucizeyi gerçekleştirmek için elimizden geleni yapacağız, olmaması için hiçbir sebep yok." İsviçre'nin neler yapabileceğini bildiklerini belirten teknik adamın basın toplantısında belki de en çarpıcı ifadeleri ise Milli Takım'ın uzun süredir iyi oynamadığının belirtilmesi üzerine söyledikleriydi. Kafasındaki futbolun çok uzağında olduklarını belirten Fatih Terim, "İsviçre'yi geçip kupaya katılsak da bu futbol bize yetmez. Deplasmanlarda rakibin sağ açığına önlem almaya çalışarak falan bir yere gidemeyiz. Rakibe ileride basan bloklar arasındaki bağlantıyı koparmayıp baskılı oyununu 90 dakikaya yayan bir takım olmalıyız" derken göreve geldikten sonra bunun için yeterli zamana sahip olamadığını söyledi. 

     
</TEXT>
</DOC>
