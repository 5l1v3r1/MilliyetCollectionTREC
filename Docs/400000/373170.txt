<DOC>
<DOCNO> 373170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sontur17.html </URL>
<DATE> 2005/08/26/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
6 yaşında, Dünya Satranç Şampiyonası'nda... 
</HEADLINE>
<TEXT>

     Eskişehir'de düzenlenen 1. Dünya Okullar Arası Satranç Takım Şampiyonası'na Azerbaycan'dan katılan ve ülkesi ile Rusya'da dereceleri bulunan 6 yaşındaki Aydam Höccatova, kendisinden büyük ağabey ve ablalarıyla yarışıyor. 
     Uluslararası Satranç Federasyonu FIDE , Türkiye Satranç Federasyonu TSF ve bir özel okulun işbirliğiyle Eskişehir'de Anadolu Üniversitesi AÜ Yunusemre Yerleşkesi'nde 21 Ağustos'ta başlayan ve yarın sona erecek şampiyonaya, 7 ülkeden 93 sporcu katıldı. 
     Şampiyonaya, Azerbaycan'ın başkenti Bakü'den katılan minik Aydam Höccatova, 12, 14 ve 16 yaş altı gruplarının yarıştığı turnuvanın en küçük sporcusu oldu. Şampiyonada kendisinden sonra en küçüğü 9 yaşında olan ağabey ve ablalarıyla mücadele eden minik Aydam, 6 müsabakada sadece 2 kez yenildi. 
     Kendisine refakat eden dedesi Farzali Iskandarov ile AA muhabirinin sorularını yanıtlayan minik Aydam, satrancı çok sevdiğini ve güzel bir oyun olarak gördüğünü belirterek, Azerbaycan ve Rusya'da katıldığı şampiyonalardaki başarısına buradan elde edeceği dereceyle yenilerini eklemeyi istediğini kaydetti. 
     
     'OKUMA YAZMADAN ÖNCE SATRANCI ÖĞRENDİ' 
     Dede Iskandarov da torunu Aydam'ın konuşmaya başladıktan sonra 2 yaşındayken anne ve babasını oynarken gördüğü satranca merak sardığını belirterek, bu yaşından itibaren satrancın kurallarını hafızasına alıp oynayacak hale geldiğini söyledi. 
     Satranca olan düşkünlüğünü fark ettikleri Aydam'ı bu yönde teşvik ettiklerini anlatan Iskandarov, 4 yaşında iyi bir satranç oyuncusu olan torununun, önce Bakü ve ülke genelinde düzenlenen şampiyonalarda yarışır hale geldiğini kaydetti. 
     Iskandarov, Aydam'ın Azerbaycan'dan sonra Rusya'da düzenlenen şampiyonalara da katıldığını ve çok sayıda 2'ncilik ve 3'üncülük gibi dereceler elde ettiğini ifade ederek, şöyle konuştu 
     ''1. Dünya Okullararası Satranç Takım Şampiyonası'nın Türkiye'de düzenlendiğini öğrendik ve çok sevindik. Aydam'ın kardeş ülke Türkiye'de gerçekleştirilen bu şampiyonaya katılmasını teşvik ettik. 2 yaşında kendi merakıyla satranca başlayan ve okuma yazmayı okula gitmeden öğrenen Aydam, ilkokulu devlet bursuyla Avrupa'da okuyacak. Azerbaycan'daki öğretmenler, Aydam'ın zekasının akranlarına göre daha ileri seviyede olduğunu düşünüyor. Bu da bizi sevindiriyor. Aydam'ın satranç alanında başarılı olması için elimizden geleni yapacağız.'' 
     
</TEXT>
</DOC>
