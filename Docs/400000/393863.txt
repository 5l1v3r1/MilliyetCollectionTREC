<DOC>
<DOCNO> 393863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sontur18.html </URL>
<DATE> 2005/11/10/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Yapay göller, doğal gölleri kuruttu 
</HEADLINE>
<TEXT>

     Tarımsal sulamanın artırılması amacıyla kurulan gölet ve barajlar, Akşehir Gölü, Akgöl Sazlığı ve Eşmekaya Sazlığı’nın kurumasında etkili olduğu bildirildi. 
     AA muhabirinin DSİ 4. Bölge Müdürlüğü, İl Çevre ve Orman Müdürlüğü ile bazı ilçelerin Tarım İlçe Müdürlüklerinden derlediği bilgilere göre, tüketimdeki artış ve bunun üretime yönelik yarattığı baskı, doğal alanların tahribiyle sonuçlanıyor. 
     Özellikle artan nüfusun beslenmesi amacıyla tarım alanlarının giderek genişlemesi ve su ihtiyacı, mevcut sulak alanlar ile yeraltı su rezervlerini tehdit edecek boyutlara ulaştı. 
     Bugün doğal göl ve sazlıkları besleyen çay ve dere gibi kaynakların üzerine tarımsal sulama amaçlı kurulan baraj, gölet ve depolamalar yüzünden çeşitli türlerde binlerce kuşun barındığı, ekolojik dengeyi sağlayan önemli bazı sulak alanlar kurudu, bazıları da tehdit altında bulunuyor. 
     
     AKŞEHİR GÖLÜ VE SAZLIKLAR YOK OLDU 
     Göçmen kuşların göç yolu güzergahında bulunan Akgöl Sazlığı, kendisini besleyen kaynakların üzerine kurulan 5 baraj yüzünden kurudu. 
     İvriz ve Zanapa çayının üzerine tarımsal sulama amaçlı kurulan İvriz Barajı, diğer akarsular üzerine yapılan Ayrancı, Gödet, İbralı ve Deliçay Barajları’ndan sonra sazlığı besleyen akarsu, çay ya da dere kalmadı. Şu anda dünyanın en önemli sulak alanları arasında gösterilen sazlığa sadece Ereğli Belediyesi’nin kanalizasyon atıkları akıyor. 
     Aynı şekilde Nasreddin Hoca’nın fıkrasında maya çaldığı ünlü Akşehir Gölü de yapay göletlerden etkilendi. Gölü besleyen en önemli kaynakların üzerine kurulan Doğanhisar, Karaağa, Çınaroba, Yenice ve Ayaslar göletleri, su kaynaklarının zayıflaması nedeniyle gölün bataklığa dönüşmesine neden oldu. Yaklaşık 15 yıl önce 350 kilometrekarenin üzerinde alana sahip Akşehir Gölü’nün toplam alanı 30 kilometrekarenin altına, en derin yeri ise 1 metreye kadar düştü. 
     Yine önemli sulak alanlar arasında yer alan Aksaray sınırlarındaki Eşmekaya Sazlığı da, vatandaşların sıtmaya yol açan sivrisinekleri ürettiği şikayeti üzerine kurulan drenaj kanalları ve Eşmekaya Barajı yüzünden tamamen kurudu. 
     Bunların yanı sıra açılan binlerce kaçak kuyu yüzünden yeraltı su seviyesinin düşmesi de bazı göl ve sazlıkları tehdit ediyor. 
     Küçük Karabatak, küçük balaban, alaca balıkçıl, çeltikçi, yaz ördeği, Macar ördeği, dikkuyruk, elmabaş patka, saz delecesi, büyük cıbılıt ve mahmuzlu kuş gibi birçok türde kuşa yıllarca ev sahipliği yapan Konya sınırları içindeki Hotamış Sazlığı, tarladaki ürünün susuz kalmaması için kontrolsüzce yeraltından çekilen sular yüzünden kurudu. 
     Aynı şekilde su çekilmesi yüzünden daralan, kuşların kaçarcasına uzaklaştığı ve sayılarının giderek düştüğü Tuz Gölü de tehlike sinyalleri veriyor. 
     Önemli sulak alan olmasının yanı sıra endüstriyel açıdan öneme sahip Tuz Gölü’nün, kaçak kuyulardan salma sulama için su çekilmeye devam edilmesi durumunda birkaç yıl sonra tamamen kuruyacağı düşünülüyor. 
     Türkiye’nin en büyük tatlı su gölü olan Beyşehir Gölü de son yıllarda oldukça zor dönemler geçiriyor. Küresel ısınmanın yanı sıra gölden Beyşehir Kanalı ile Suğla Ovası’na, Apa Barajı ile Çumra Ovası’na tarım amaçlı su verilmesi ve besleyen kaynaklarının sulamada bilinçsizce kullanılması yüzünden su seviyesi giderek azalan Beyşehir Gölü’nün doğal dengesi, atıklar, kaçak yapılaşma ve farklı balık türlerinin aşılanması gibi nedenlerden dolayı bozuldu. 
     İl Çevre ve Orman Müdürü Nuri Kunt, adeta tarıma kurban edilen Akgöl, Hotamış ve Eşmekaya sazlığı ile Akşehir Gölü’nün kuruyan yerlerinde şimdi çobanların hayvanlarını otlattığını söyledi. 
     Tüm uyarılar ve yapılan çalışmalara karşın çiftçilerin açtığı kaçak kuyuların önüne geçilemediğini ve salma sulama yönteminin bir türlü bırakılmadığını dile getiren Kunt, "Tarımda kısa vadede çözümler üretildi ancak bu uzun vadede büyük sıkıntılar doğuruyor. 
     Artık giderek azalan suyun daha dikkatli kullanılması için dünyanın benimsediği damlama yöntemiyle sulamaya geçilmesi gerekiyor. 
     Çiftçiler, aslında geleceklerini tehlikeye attığını öğrenmeli ve bu konuda bilinçlenmelidir" diye konuştu. 
     
</TEXT>
</DOC>
