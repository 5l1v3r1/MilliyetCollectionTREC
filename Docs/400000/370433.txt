<DOC>
<DOCNO> 370433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/ekonomi/eko05.html </URL>
<DATE> 2005/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Memur-bürokrat tartıştı 
</HEADLINE>
<TEXT>


Memur maaşlarıyla ilgili ikinci tur görüşmelerde bürokratlarla, sendikacılar arasında tartışma yaşandı. DİE Başkanı Demir toplantı salonunu terk etti 

AHMET ERHAN ÇELİK Ankara 

Memur maaşlarıyla ilgili ikinci tur toplu görüşmelerinde ilk günkü oturma düzeni krizinin yerini memur - bürokrat kavgası aldı. Bir sendikacı bu kavgayı "Bize 'siz memursunuz, biz bürokratız. Biz söyleriz siz itiraz edemezsiniz' anlamında hava oluşturdular. Bazı bürokratların kafasının kırıldığını duyarsanız şaşırmayın" diye anlattı. 

Bu defa Dinçer oturmadı 
Türkiye Kamu-Sen Başkanı Bircan Akyıldız'ın ilk tur görüşmede Devlet Bakanı Mehmet Ali Şahin'in yanına oturduğu için eleştirdiği Başbakanlık Müsteşarı Ömer Dinçer ikinci tur görüşmelere katılmadı. Şahin, U şeklindeki masanın orta bölümünde tek başına oturdu. Toplantıda yaşananlar şöyle 
- Şahin, Kamu İşveren Kurulu'nu temsilen bürokratlara söz verdiğinde Maliye Müsteşarı Hasan Basri Aktan ayağa kalkarak, Akyıldız'ın Başbakanlık Müsteşarı'nın oturduğu yere itirazını üzüntüyle karşıladığını ve müsteşarın kişiliğinin rencide edildiğini söyledi. Müsteşar Yardımcısı Birol Aydemir de "Müsteşarımız böyle bir davranışı haketmemektedir" dedi. 
- Akyıldız, söylemek istediklerinin doğru algılanamadığını ya da kendisini doğru anlatamadağını ifade etti. Devlet İstatistik Enstitüsü DİE Başkanı Ömer Demir, "Senin algılama sorunun var" diyerek salonu terk etti. Demir salona dönmeden, Akyıldız "Varsayalım algılama sorunum var. Özür dilerim" dedi. Memur - Sen Genel Başkanı Ahmet Aksu da toplantı öncesinde yaptığı açıklamada "Bürokratik oligarşinin kalelerini yıkmaya geldik" dedi. 

Zam konuşulmadı 
Görüşmede sendikacılar bütçeden memurlara ayrılabilecek pay hakkında bilgi istedi. Maliye Müsteşarı Aktan'ın ise "Çalışmaya ihtiyacımız var" diyerek, talepleri reddetti. Cuma gününe kadar çalışmaların tamamlanarak sendikacılara verilmesi kararı alındı. 





</TEXT>
</DOC>
