<DOC>
<DOCNO> 391257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/guncel/gun01.html </URL>
<DATE> 2005/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanlış üstüne yanlış yapıldı 
</HEADLINE>
<TEXT>


Görevden alınan Malatya Sosyal Hizmetler İl Müdürü Güler, AKP milletvekillerinin zorlamasıyla görevi kabul ettiğini açıklamıştı. Yuvanın müdürü de 'Eşimi ve çocuğumu kaybettim, psikolojim bozuktu' dedi 

BÜLENT SARIOĞLU Malatya 

Malatya 0-6 Yaş Çocuk Yuvası'ndaki işkence olayındaki yönetim-denetim zafiyetinin boyutu, skandal boyutundaki peş peşe halkalarla büyüyor. Görevden alınan Sosyal Hizmet İl Müdürü Yakup Güler'in, "Beni AKP milletvekilleri zorla göreve getirdi" açıklamasının ardından, görevden alınan Yuva Müdürü Niyazi Yıldız da, eşi ve çocuğunu kaybetmesi nedeniyle psikolojisinin bozuk olduğunu, 2003'te görevden alınması için dilekçe verdiğini açıkladı. 
TBMM İnsan Haklarını İnceleme Komisyonu Başkanı Mehmet Elkatmış, AKP Erzurum Milletvekili Mücahit Daloğlu ve CHP Gaziantep Milletvekili Ahmet Yılmazkaya'dan oluşan alt komisyon, cezaevinde tutuklu bulunan bakıcı anneler ve temizlikçilerle görevden alınan müdürleri de dinledi. 
Komisyonun incelemeye aldığı ihale şartnamesinde, çocuklara bakıcılık yapacak personel için hiçbir nitelik öngörülmediği, "belirli yaşın altında bulunmaları" ve "ilkokul mezunu olmaları"nın yeterli sayıldığı görüldü. 
Kurumda mesai çizelgesi bulunmadığı, dış denetimin yok denecek kadar az olduğu da belirlendi. Komisyon, yuvadaki 40 çocuktan 32'sinde morluk, çizik, birinde de kırık saptandığını kayıt altına aldı. 

'Gidemiyordum' 
Skandalın ortaya çıkmasından beri kamuoyu önüne çıkmayan Yıldız'ın ifadesi de, komisyon üyelerini şaşırttı. Alınan bilgiye göre Yıldız, milletvekillerine şunları söyledi 
"Olay benim izinli olduğum cumartesi-pazar gerçekleşmiş. Samimiyetle itiraf edeyim benim de ihmalim olabilir, buna sebebiyet vermiş olabilirim. Ben yaklaşık 2 yıl önce eşimi ve çocuğumu trafik kazasında kaybettim. Bu olaydan sonra psikolojim bozuldu, toparlanmam zor oldu. Yakın zamanda yeniden evlendim. Eskisi gibi akşamları ve hafta sonları yuvaya gidemiyordum. 2003'te sağlık nedeniyle görevden alınmam için başvurdum, sonradan vazgeçtim." 
Yıldız, şöyle devam etti "Bu olaylar en fazla beni yaraladı. Ben onların babasıydım. Bana 'Niyazi Baba' derlerdi. Bu kötü muamele sistematik bir davranış olsaydı, yuvadayken zaten bağrışlarından duyardım." 
Tutuklu kadınlar da "15 çocuğa bir kişinin baktığını, yuvada bakıcılıkla görevli asıl eğiticilerin işlerini yapmadığını, kendilerine angarya yüklendiğini" iddia ettiler. Bir bakıcı, görüntünün çekildiği gün 48 saat aralıksız çalıştığını, kontrolsüz olarak bu tür davranışlarda bulunduğunu anlattı. 

Yuvaya asker eli 

Çocuklara işkence olayıyla dünyanın gündemine gelen Malatya Çocuk Yuvası'nın fiziki olarak yeniden yapılandırılmasını 2. Ordu Komutanlığı üstlendi. 
Yuvaya ek bina yapılması ve kalorifer tesisatının yenilenmesi için aylar önce gönderilen 150 milyar liralık ödeneğin kullanılmaması ve çalışmaların başlatılmaması nedeniyle 17 çocuk gribal enfeksiyona yakalanmıştı. Çocukların İstanbul'da tutulacağı 3 aylık dönemde, yuvaya ek bina yapılacak ve koğuş sisteminden oda sistemine geçilecek. 

Org. Sarıışık devrede 
Alınan bilgiye göre, 2. Ordu Komutanı Orgeneral Şükrü Sarıışık devreye girerek, binanın ordunun olanaklarıyla yaptırılması talimatı verdi. Komutanlıktan Sosyal Hizmetler İl Müdürlüğü'ne yapılan başvuruya göre, inşaat, 2. Ordu Komutanlığı'nın istihkam biriminin malzemeleri ve uzman askerlerin katkılarıyla gerçekleştirilecek. 
Kentte, 2. Ordu Komutanlığı'nın onardığı müze niteliğindeki tarihi Atatürk Evi de Cumhuriyet Bayramı'nda hizmete açıldı. 



</TEXT>
</DOC>
