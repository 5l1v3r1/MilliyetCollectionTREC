<DOC>
<DOCNO> 362862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sontur50.html </URL>
<DATE> 2005/07/20/ </DATE>
<TIME> 22.15 </TIME>
<AUTHOR>  </AUTHOR>
<HEADLINE>
Donanmaya, 1 denizaltı, 2 mayın avlama gemisi,2 hücumbot katılıyor 
</HEADLINE>
<TEXT>

     Türk Deniz Kuvvetleri’ne 1 denizaltı, 2 mayın avlama gemisiyle 2 hucümbot katılıyor. Milli gemi projesi kapsamındaki ilk gemi Heybeliada’nın ilk kaynağı da törenle yapılacak. 
     Deniz Kuvvetleri Komutanlığı Genel Sekreterliği’nden yapılan yazılı açıklamaya göre, İstanbul Tersanesi Komutanlığı’nda inşa edilen TCG MELTEM P-334 Hücumbotu ve TCG AMASRA M-266 Mayın Avlama Gemisi ile Gölcük Tersanesi’nde inşa edilen ACG ÇANAKKALE S-358 Denizaltısı, 26 Temmuz Salı günü Tersane Komutanlığı’ndaki törenle filolarına katılmak üzere Donanma Komutanlığı’na teslim edilecek. 
     Cumhurbaşkanı Ahmet Necdet Sezer’in de katılacağı bildirilen törende, Almanya’da inşa edilen TCG TUFAN P-333 Hücümbotu ile TCG ALANYA M-265 Mayın Avlama Gemisi de görevlerine başlamak üzere Donanma Komutanlığı’nca teslim alınacak. 
     İstanbul Tersanesi Komutanlığı’nda inşalarına başlanan TCG İMBAT P-335 Hücumbotu ile TCG AYVALIK M-267 Mayın Avlama Gemisi, inşalarına su üstünde devam edilmek üzere denize indirilecek. 
     Türk Deniz Kuvvetlerinin modern keşif-karakol ve denizaltı savunma harbi gemisi ihtiyacını karşılamak üzere, özgün bir platformun dizayn ve inşasında milli kaynakların en iyi şekilde kullanılmasını ve savunma sanayii alt yapısından en üst düzeyde yararlanılmasını hedefleyen Milli Gemi Projesi MİLGEM kapsamındaki ilk gemi TCG HEYBELİADA’nın ilk kaynağının da Cumhurbaşkanı Sezer tarafından yapılacağı bildirildi. 
     Törende ayrıca Deniz Astsubay Meslek Yüksek Okulu Komutanlığı ile Kurtarma ve Sualtı Komutanlığı Alay Sancakları Cumhurbaşkanı Sezer tarafından verilecek. 
     
</TEXT>
</DOC>
