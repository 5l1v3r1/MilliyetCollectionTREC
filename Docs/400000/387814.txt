<DOC>
<DOCNO> 387814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/guncel/gun09.html </URL>
<DATE> 2005/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Açılışta mutlu haber 
</HEADLINE>
<TEXT>


Okan Üniversitesi'nde yeni akademik yılın açılış törenine katılan Devlet Bakanı Kürşad Tüzmen, ihracatın 72 milyar doları geçtiğini açıkladı 

BURCUM DEVREZ İstanbul 

Okan Üniversitesi'nin 2005 - 2006 akademik yılı, Devlet Bakanı Kürşad Tüzmen'in de katıldığı törenle açıldı. Kadıköy Hasanpaşa'daki rektörlükte düzenlenen törende ilk dersi veren Tüzmen, "Bu yıl 15 Ekim'e kadar ihracat 72 milyar doları geçmiş durumda. 4 yıl sonra bu rakamı kişi başına 1500 dolar seviyesine getirmiş olacağız" dedi. 
Türkiye'nin ihracat sıralamasında dünyada 22. sırada olduğunu belirten Tüzmen, AB ülkelerine ticaret hacmi açısından bakıldığında, 9'uncu büyük ülke olduğumuzu söyledi. 
Okan Üniversitesi Mütevelli Heyeti Başkanı Bekir Okan ise 3 Ekim'de AB üyelik sürecinde çok önemli bir gelişme kaydedildiğini dile getirdi. 
Okan Üniversitesi Rektörü Prof. Dr. Sadık Kırbaş da, AB ile müzakere sürecinde çok zor ve karmaşık görevler olduğunu belirterek, Türkiye'nin iktidarı, muhalefeti, üniversiteleri ve sivil toplum örgütleriyle bu hedefe odaklanması gerektiğini söyledi. 


</TEXT>
</DOC>
