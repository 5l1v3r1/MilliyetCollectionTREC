<DOC>
<DOCNO> 357261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/yazar/temelkuran.html </URL>
<DATE> 2005/07/01/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Herkes kendi kapısının önünde devrim yapsa 
</HEADLINE>
<TEXT>
Küresel ve kişisel 

Belki birçok kişi "havalı" olanın bir yerlerden bilet parası bulup, bütün dünya muhaliflerinin toplandığı sosyal forumlara gidip oralarda eylem yapmak olduğunu sanıyor. Belki birçokları, Türkiye'de de tıpkı o sosyal forumlar gibi "karnavalımsı" gösteriler düzenlemeyi en "accayip" eylem sanıyor. 
Belki birçokları buralarda heyecan verici şeyler olmayacağını, yapılamayacağını, bu toprakların değişim, daha insanca bir hayata doğru dönüşüm bakımından "ölü topraklar" olduğuna inanıyor. Kısmen haklı olabilirler. Ama kimilerimiz kısmen yanılıyor da olabilirler... 

Karnaval benzeri eylemler 
Hayat nasıl değişecek Dünya, nasıl Bütün dünya bu soruyu sorarken bu ülke, Türkçe olarak buna nasıl bir cevap verecek Bütün dünyada kıpırdanan, vahşi neoliberalizme karşı insanlığın tarafında yer alan hareketlenmeye bu memleket kendi dilinde nasıl bir karşılık verecek 
Kötü ilkokul kompozisyon klişelerinden biridir "Herkes kendi evinin önünü temizlese bütün şehir temizlenir" cümlesi. Hep merak ederdim ben Peki toplanan bütün çöpler nereye gidecek Galiba bu, sorunun "küresel" kısmı Toplamda sistem ne zaman ve nasıl değişecek Ama dünyada gelişen muhalif toplumsal hareketler açısından bugün, bu soruyu sormak için çok erken. 
Bugün sorulacak soru Biz kendi evimizin önünü temizleyebiliyor muyuz Hakikaten de Brezilya'ya, Hindistan'a gidip orada bütün dünyadan sizin gibi "memnuniyetsiz" insanları görmek müthiş heyecan verici bir şey. Hakikaten de, tıpkı Avrupa sokaklarındaki gibi karnaval benzeri eylemler düzenlemek de acayip bir şey. 
Ama hayatın içinde, tam içinde ne oluyor Evimizin önünü temizlemeden bütün ülkenin temizliğiyle ilgili fikirler yürütmek dünyayı değiştirmek fikrini daha baştan olanaksızlaştırmak, mitleştirmek ve dolayısıyla kendimizden uzağa itmek değil mi 
İstanbul'da vapurları kaldırıp yerine deniz otobüsleri koymak istiyorlar. Denizin karnını yararak geçen o hızlı makineleri koymak istiyorlar hatıralar yerine. Denizin bile midesini bulandırıyor o hızlı makineler. Denizi, deniz tutuyor deniz otobüslerinin hızı ve hissizliği yüzünden 
Müzisyen Kazım Koyuncu'yu kaybettik. O, Karadeniz'de radyasyon yayılırken "Bak, ben çay içiyorum, hiçbir şey olmuyor" diyen pişkin siyasi iktidarın kurbanı oldu. Kurbanlardan sadece biri. Kazım Koyuncu, Çernobil Santralı patladıktan sonra Karadeniz'de kanser taraması yapılmasını engelleyen siyasi iktidarın öldürdüğü bir adam. 
Hormonlu çilek yedikleri için üç yaşında ergenlik belirtileri gösteren kızların haberlerini veriyor televizyonlar. Daha çok satmak, daha çok para kazanmak için açgözlülükten gözleri dönmüş adamların kurbanı onlar da. Daha çok hız, daha çok para, daha çok çilek... Hepsi hepsi bu. 
Çileklerin, çay içen pişkinlerin, vapurları batırmak isteyenlerin peşine düşerek başlar evinin önünü temizlemek. Dünyayı kurtarmak böyle başlar. 

İnsanlığın tümörleri 
Önceki günkü yazıda insanlığın henüz "tümörsüz bir muhalif hareket" icat edemediğini yazmıştım bu tümörün "iktidar isteminden" kaynaklandığını. Dünya ve tarih, şimdi küçük küçük hareketlerden bir büyük hareket yaratmaya çalışıyor. Herkesin kendi evinin önünden başlayan, tümevarımla bütün dünyanın değiştirileceği, insanların değiştirirken değişeceği bir hareket. Dünya bunun hayalini kuruyor şimdi. Herkesin kendi Karadeniz'inin hesabını sorduğu, herkesin kendi çileklerini sağalttığı, herkesin kendi vapurlarına sahip çıktığı ve giderek bütün hayatın ağır ağır değiştiği bir dünya. Dünya böyle bir dünyayı istiyor şimdi... 



</TEXT>
</DOC>
