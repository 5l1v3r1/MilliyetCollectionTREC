<DOC>
<DOCNO> 396005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/sondun05.html </URL>
<DATE> 2005/11/18/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Bağdat'ta şiddetli patlama 4 ölü, 41 yaralı... 
</HEADLINE>
<TEXT>

     Bağdat'ta bu sabah meydana gelen patlamanın bomba yüklü 2 araçla düzenlenen intihar saldırısı olduğu ve ilk bilgilere göre 4 kişinin öldüğü, 41 kişinin yaralandığı bildirildi. 
     Irak polisinden Binbaşı Riyad Muhamedavi, bomba yüklü iki aracın İçişleri Bakanlığı binasının arka tarafında bir yerleşim bölgesinde infilak ettiğini, saldırı bölgesinin yabancı gazetecilerin kaldığı Hamra Oteli'ne de yakın olduğunu söyledi. 
     Patlamanın olduğu yerin, Bağdat'ta 173 kişinin işkence görmüş halde bulunduğu İçişleri Bakanlığı binasının yakınında olması dikkat çekti. 
     Cederiye semtinde, Saddam döneminde bombardımanlara karşı sığınak olarak kullanılan ve Irak İçişleri Bakanlığı'na ait olduğu belirtilen bir yeraltı hücresine pazar günü baskın düzenlenmiş, burada 173 kişi bulunmuştu. 
     Sünni olduğu belirtilen bu kişilerin aç bırakıldıklarına, dayak ve işkence gördüklerine dair işaretler olduğu açıklanmış, olay geniş yankı uyandırmıştı. 
     
</TEXT>
</DOC>
