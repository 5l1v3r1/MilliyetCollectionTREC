<DOC>
<DOCNO> 377006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sondun26.html </URL>
<DATE> 2005/09/09/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Belçika'da silah ve patlayıcı madde bulundu... 
</HEADLINE>
<TEXT>

     Belçika'nın Charleroi bölgesinde düzenlenen iki polis operasyonunda, çok sayıda hafif ve ağır silahla yüksek miktarda patlayıcı madde ele geçirildi. 
     Savcılık kaynaklarından elde edilen bilgilere göre, Charleroi kentindeki bir apartman dairesine düzenlenen ilk operasyonda, 7'si dürbünlü, susturuculu, uzun namlulu olmak üzere 20 silah bulundu. Fransa'dan getirildiği düşünülen silahların tamamının ''kullanılmaya hazır'' olduğu belirtildi. 
     Aynı kentin Montigny le Tilleul bölgesinde düzenlenen ikinci operasyonda, bir garaj içinde, büyük miktarda patlatıcı madde, ateşleme cihazı, silah, kurşun geçirmez yelek ve makineli tüfek bulundu. 
     Yetkililer, ele geçirilen 40 kilodan fazla patlayıcı maddenin, ''Londra saldırılarında kullanılan miktardan daha fazla ve güçlü olduğunu'' söylediler. 
     Savcılık, ayrıca ''daha tehlikeli ve istikrarsız patlayıcı maddeler'' de ele geçirildiğini duyurdu. 
     Ele geçirilen uzun namlulu silahların ''zırhlı araçları vuracak ve tahrip edecek güçte'' olduğu ifade edildi. 
     Operasyonlar sonunda bir kişinin tutuklandığı bildirildi. 
     Ele geçirilen silah ve patlayıcı maddeler, kriminoloji ve terörizme karşı mücadele uzmanları tarafından inceleniyor. 
     
</TEXT>
</DOC>
