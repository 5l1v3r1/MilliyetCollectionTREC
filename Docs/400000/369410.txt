<DOC>
<DOCNO> 369410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/guncel/gun03.html </URL>
<DATE> 2005/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Vanlı işadamları kızlar için el ele 
</HEADLINE>
<TEXT>


'Baba Beni Okula Gönder' kampanyası kapsamında Van'a katkıları görüşen işadamları, meslek atölyeleri için destek ve burs sözü verdi 

İSTANBUL Milliyet 

'Baba Beni Okula Gönder' kampanyasına destek veren Vanlı işadamları, ilk etapta 300 kız öğrenciye burs ile meslek atölyelerinin kurulmasına destek vermeyi taahhüt etti. 
Gazetemizin kız çocuklarının okullaştırılması amacıyla sürdürdüğü 'Baba Beni Okula Gönder' kampanyasının başladığı 23 Nisan'dan itibaren oluşturulan 15 illik ihtiyaç listesinde ilk sıralarda yer alan Van için, Doğan Medya Center'da bir toplantı düzenlendi. 

300 öğrenciye burs 
Vanlı yöneticiler ve işadamları, kampanya kapsamında ile nasıl katkı yapabileceklerini konuştular. Van Vakıfları Genel Başkanı Müjdat Çelik, vakıf olarak yaklaşık 300 kız öğrenciye 3 yıl süresince burs sözü verirken, bu rakamın artırılacağını söyledi. 
Vanlı işadamı Hayrettin Gümüş de meslek atölyelerinin oluşturulmasında, her konuda destek vereceklerini belirtti. 
Van Milli Eğitimden Sorumlu Vali Yardımcısı Süleyman Özçakıcı, kampanyanın Türkiye'nin en önemli sosyal projelerinden olduğunu belirterek, Van'da ilköğretimde en az bin 500, ortaöğretimde 750 dersliğe, ayrıca yatılı bölge okullarına gerek duyulduğunu anlattı. Özçakıcı, Van'ın çok göç aldığını da vurguladı. 
Van Vakıflar İkinci Genel Başkanı Doç. Dr. Mehmet Çelik ise, kampanya çerçevesinde, okulların donanımı için destek vereceklerini belirterek, "İstanbul, İzmir, Ankara'daki okullarla Van ilçe okullarının kardeş okul olmalarını da sağlarız. Milliyet'le işbirliği içinde olacağız" dedi. 
Vanlı olmadığı halde Van'a gönülden bağlı olduğunu belirten Bakırköy Belediye Başkanı Ateş Ünal Erzen de, yerel yönetimlerin önemine değindi. 
Emekli Vali Celalettin Tüfekçi ise, "Ben bir nefer gibi çalışmaya hazırım. El birliği ile bu kampanyaya katılalım" diye konuştu. 

Kimler katıldı 

Doğan Medya Center'daki toplantıya şu isimler katıldı Van Milli Eğitimden Sorumlu Vali Yardımcısı Süleyman Özçakıcı, emekli vali ve emniyet eski genel müdürü Celalettin Tüfekçi, Bakırköy Belediye Başkanı Ateş Ünal Erzen, Van Deniz İşletmeleri Genel Müdürü Cemalettin Şevkli, Çağdaş Yaşamı Destekleme Derneği Başkanı Prof. Dr. Türkan Saylan, ÇYDD Başkan Yardımcısı Prof. Dr. Türkel Minibaş, Van 100. Yıl Üniversitesi Öğretim Üyesi Prof. Dr. Ayşe Yüksel, Van Vakıflar Genel Başkanı Müjdat Çelik ve İkinci Başkan Doç. Dr. Mehmet Çelik, İ. Ü. İktisat Fakültesi Öğretim Üyesi Prof. Dr. Mithat Melen, eski İTÜ Türk Müziği Devlet Konservatuvarı Müdürü Prof. Dr. Fikret Değerli, avukat Şule Yağar, işadamları Nizamettin Ağar, Hayrettin Gümüş, Yavuz Yeğenağaoğlu, Nizamettin Yüksel. 
Konuklara, Milliyet Ailesi'nden Yayın Danışmanı Nurcan Akad, Pazarlama ve İş Geliştirme Grup Başkanı Tijen Mergen, yazarlar Derya Sazak, Abbas Güçlü, Serpil Yılmaz, Ekler Yayın Yönetmeni Deniz Alphan, Mali İşler Koordinatörü Asil Alptekin ve Projeler Koordinatörü Nilgün Yorgancılar ev sahipliği yaptı. 


</TEXT>
</DOC>
