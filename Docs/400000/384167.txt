<DOC>
<DOCNO> 384167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/soneko07.html </URL>
<DATE> 2005/10/05/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Liman -İş Haydarpaşa'ya gökdelen yapılamaz 
</HEADLINE>
<TEXT>

     Açtığı davayla Haydarpaşa Limanı’nın "yapımlı kira" adıyla özelleştirilmesine olanak sağlayan yönetmeliğin yürürlüğünü durduran Liman-İş Sendikası’nın Genel Başkanı Raif Kılıç, İstanbul’da liman hizmetlerini yapacak yer kalmadığına dikkat çekerek, yıllık karı 50 milyon dolar olan Haydarpaşa Limanı’nın elden çıkarılarak gökdelenler kurulmasına yönelik girişimi yargı kararıyla durdurduklarını söyledi. 
     Liman-İş Sendikası Genel Başkanı Raif Kılıç, Haydarpaşa Limanı’nın daha önce Kadıköy, Üsküdar Belediyesi içinde bulunduğunu, Devlet Demiryolları’na devrederek "yapımlı kiralama" adı altında elden çıkarılmaya çalışıldığını anımsattı. Buna yönelik TCDD Taşınmaz İhale Yönetmeliği ile ana statüyü değiştiren Yüksek Planlama Kurulu kararının iptali istemiyle yargıya yaptıkları başvuru sonucunda düzenlemelerin dayanağını oluşturan Bütçe Yasası’ndaki hükmün Danıştay tarafından Anayasa Mahkemesi’ne götürüldüğüne dikkat çeken Kılıç, yargı kararının gereğinin yerine getirilerek işlemlerin durdurulmasını beklediklerini söyledi. "Hukuk yalnızca bizim için değil, herkes için geçerli" diyen Kılıç, bundan sonraki süreçte de gereken tedbirleri alacaklarını kaydetti. 
     Raif Kılıç, Haydarpaşa’nın devlet demiryollarıyla bağlantısının kesilmemesi gerektiğini savunarak, şöyle konuştu 
     "Haydarpaşa, Osmanlı zamanında Bağdat yoluyla bağlantısı olan hizmet ve yolcu taşıyan bir işyeridir. 
     Türkiye’nin mozaiği, simgesi olmuş, dünyaya kendisini kanıtlamış şehrin görüntüsünü, yapısını bozarak, iş merkezleri gökdelenler kurulması düşünülüyor. Gökdelen kurmak için çok yer ve zemin var. İstanbul’da en büyük sorun trafik. Bu gökdelenlerle trafik tek merkezde mi toplanmak isteniyor " 
     
     HAYDARPAŞA BOĞAZ İÇİN ÖNEMLİ 

     Limanın görüntüyü bozduğu iddialarına da karşı çıkan Kılıç, "Dünyanın hangi yerine giderseniz gidin limanın olduğu yerde şehirleşme vardır. Dünya ölçeğinde limanların devlet demiryollarıyla bağlantısı olmayan yerlerde liman kurmaya müsaade etmiyorlar. İstanbul’da Kumport dışında gerçekten şu anda liman hizmetlerini yapacak yer de kalmadı" diye konuştu. Kılıç, Haydarpaşa’nın Avrupa ve Asya’yı birbirine bağlayan, yük taşımacılığında büyük emeği olan bir yer olmasının yanısıra boğazda yangın gibi her türlü olaya müdahalede hizmet verdiğine de dikkat çekti. 
     
     HAYDARPAŞA’NIN YILLIK KARI 50 MİLYON DOLAR 

     "Amerika uyandı, limanları gördü. Bizde hala gerekli hissiyat gösterilmiyor. Ülkenin kazanımlarının elden çıkarılması büyük sıkıntılar yaratacak" diyen Kılıç, Haydarpaşa’nın yıllık kararının 50 milyon dolar olduğunu, ciddi bir değer tespiti yapılmadan da mali değerinin ortaya konulamayacağını söyledi. Kılıç, Haydarpaşa’nın kaderine terk edilmiş konumdan çıkarılarak, daha aktif hale getirilmesi için eksiklerinin tamamlanarak, makina ve edevatların getirilmesi durumunda hizmetlerin ve karlılığın kat kat artacağını söyledi. 
     Liman-İş Sendikası’nın açtığı dava üzerine Danıştay 10. 
     Dairesi, söz konusu ana statü değişikliğinin Bütçe Kanunu’na dayandığını, ancak ayrı bir yasal düzenleme gerektiren konunun Anayasa’ya göre Bütçe Kanunu ile düzenlemeyeceğine dikkat çekerek Anayasa Mahkemesi’ne başvurma kararı aldı. Bu temel gerekçe nedeniyle Liman-İş Sendikası’nın dava dosyasında yer alan diğer hukuka aykırılık iddialarını görüşmeye gerek duymadan dava dosyasının Anayasa Mahkemesi’nden karar gelinceye kadar bekletilmesi kararına varıldı. 
     
     CHP’NİN İPTAL BAŞVURUSU 

     Danıştay, Bütçe Yasası’nda yapılan düzenlemenin Resmi Gazete’de 27 Nisan 2005 tarihinde yayımlanarak yürürlüğe giren 35 sayılı Bazı Kanun ve Kanun Hükmünde Kararnamelerde Değişiklik Yapılmasına Dair Kanun ile de düzenlenmiş olmasının söz konusu işleme dayanak oluşturmadığını da saptadı. Mahkeme kararında, dava konusu uyuşmazlıkta, iptali istenen düzenlemelerin yapıldığı tarihte ve davanın açıldığı tarihte yürürlükte olmayan bu yasanın uygulanmasına olanak bulunmadığı belirtildi. Bu yasanın ilgili maddesine yönelik olarak da CHP’nin Anayasa Mahkemesi’ne yaptığı iptal ve yürütmeyi durdurma başvurusu bulunuyor. Ancak iptal başvurusunda, satış ve devir konusunda yönetim kuruluna verilen yetki değil, satış ve değerlendirmesi yapılacak taşınmazın imar planlarının askı sürelerine tabi olmaksızın yapılmasına ilişkin düzenlemenin iptali isteniyor. 

ANKA 
     
</TEXT>
</DOC>
