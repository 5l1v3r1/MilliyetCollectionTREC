<DOC>
<DOCNO> 398201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/sonsiy01.html </URL>
<DATE> 2005/11/26/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Keçiören'de de alkol satmak zorlaştı 
</HEADLINE>
<TEXT>

     AKP’li belediyelerin alkole olan özel yaklaşımı Keçiören Belediyesinde de farklı bir biçimde yaşanıyor. 
     Kuruyemiş, bakkal, süpermarket gibi satış noktaları alkol de satıyorsa farklı muameleye tabi tutuluyor. "Saat 23.00’dan sonra açık olan yerleri kibarca uyarıyoruz" diyen Keçiören Belediyesi Başkan Vekili Fahri Aktaş, "Bu konuda kardeşim olsa acımam" dedi. 
     Özellikle süpermarket, kuruyemiş ve tekel bayilerine uyguladıkları denetimlerde Keçiören Belediyesi, esnafın alkol satıp satmamasına göre farklı kapanma saatleri uygulamak istiyor. 
     Altındağ, Çankaya, Etimesgut, Mamak, Yenimahalle gibi merkez ilçelerde belediyeler benzeri biçimde, esnafın esnafın 05.30 ile 23.00 satleri arasında çalışmasına izin veriyor. 
     Uygulama, esnafın alkol satıp satmamasına göre değişiklik göstermiyor. Hatta bazı belediyeler, halkın yoğunluk gösterdiği bölgelerde talep olması durumunda kapanış saati olan 23.00’ü, iki saatlik bir müsamaha göstererek 01.00’e kadar uzatıyor. 
     
     KEÇİÖREN BAŞKAN VEKİLİ AKTAŞ "KARDEŞİM OLSA ACIMAM" 
     Ancak Keçiören’de esnafın sırf alkol sattığı gerekçesiyle saat 23.00’de dükkanını kapatmaya zorlanması tepkilere yol açtı. Konuyla ilgili ANKA’nın sorusunu yanıtlayan Keçiören Belediyesi Başkan Vekili Fahri Aktaş aldıkları karar uyarınca, alkol satışı yapan kuruyemiş, market veya tekel büfelerinin saat 23.00’de kapatılmasının zorunlu olduğunu bildirdi. 
     "Bölgede içkiden dolayı sıkıntı yaşamak istemiyoruz" diyen Aktaş, uygulamanın vatandaşın yararına olduğunu savundu. 
     Aktaş’ın konuyla ilgili sözleri şöyle 
     "23.00’de parklarda gezen halk buralara alkol almaya gelenler nedeniyle huzursuz oluyor. Bana göre bizim yaptığımız bir caydırıcılık önlemi. 23.00’den sonra ’canım çekti iki bira içeyim’ deyip de buraların kapalı olduğunu görenler, başka yere gitmeye üşenip vazgeçenler de var. Böyle bize teşekkür edenler de var. Bölgemizdekiler içki yüzünden sıkıntı yaşamak istemiyor. Kime iltimas ediliyorsa bana söylesinler. 
     Küşatları, ruhsatları verirken sıkı sıkıya uyarıyoruz bu saatten kapatın diye. Kardeşim olsa acımam bu konuda. Kimseye bir pazar oluşturma gibi şeyimiz olamaz. Geçenlerde liseden sınıf arkadaşıma bile tesadüf ettim, onu bile kapattım. Alkol satmıyorsa diğer kuruyemişçi zaten 24.00’de kapatıyor. 
     Biraları alıp apartmanların, parkların içinde, araçlarda içki içiyorlar, kazalara sebebiyet veriyorlar. Kazaları önlüyoruz vatandaşın hayrına olan bir şey yaptığımız." 
     
     "HALK MEMNUN" 
     Aktaş, diğer belediyelerin, Keçiören’de olduğu gibi sırf alkol sattığı gerekçesiyle bu işyerlerini saat 23.00’ü geçirdikleri gerekçesiyle süreli veya süresiz olarak kapatmak gibi sert bir tutum izlemediklerinin anımsatılması üzerine de şunları söyledi 
     "Herkes kendinden sorumlu. Keçiören’de böyle bir karar alınmış, halk bundan çok memnun. Bununla ilgili vatandaşla da kamuoyu araştırması yapın, şikayet geliyormuymuş bakın. 
     Takdirini alıyoruz vatandaşlarımızın, gençlerimiz zehirlenmesin. Biz de onları koruyoruz." 
     
     ESNAF "HAKSIZ KAZANÇ VAR" 
     Öte yandan sadece alkol sattığı için yanıbaşındaki kuruyemişçiden veya marketten farklı muameleye tabi tutulan Keçiören esnafı ise belediyenin tutumuna tepki gösteriyor. Gün boyunca yaptığı satışın daha fazlasını, belediyenin izin vermesi durumunda saat 23.00 ila 01.00 arasında yapabileceklerini belirten esnaf, daha sonraki günlerde denetimlerin üzerlerinde yoğunlaşacağı kaygısıyla toplu olarak durumu yetkililere iletememekten de yakınıyor. Sadece alkol de sattığı için kendisinin kapatmak zorunda kaldığı saatten sonra caddenin, sokağın karşısındaki veya hemen yanıbaşındaki benzeri işkolundaki esnafın satışa devam etmesinin haksız kazanç yarattığı da şikayetler arasında yer alıyor. 

ANKA 
     
</TEXT>
</DOC>
