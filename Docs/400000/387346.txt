<DOC>
<DOCNO> 387346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sonsiy05.html </URL>
<DATE> 2005/10/17/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Yargıtay "eleştiri" dedi, yerel mahkeme "tahrik" 
</HEADLINE>
<TEXT>

     Yazar Cemil Tokpınar’ın yazdığı yazı, Yargıtay’ca "eleştiri" yerel mahkeme tarafından ise "tahrik" diye nitelendirildi. 
     Yazar Tokpınar, Yeni TCK’nın "halkı kin ve düşmanlığa tahrik etme" suçunu düzenleyen 216’ncı maddesi uyarınca 1 yıl hapis cezasına çarptırıldı. Tokpınar’ın yazısı nedeniyle yaşadığı hukuk mücadelesinde yargı çevrelerinin yazısına ilişkin yaptığı farklı yorumlar dikkat çekti. 
     
     ÖNCE 312 CEZASI 
     Yazar Cemil Tokpınar, depremle ilgili Yeni Asya Gazetesi’ne yazdığı yazı nedeniyle geçtiğimiz yıllarda İstanbul 3 No’lu DGM tarafından 765 Sayılı Türk Ceza Yasası’nın "halkı kin ve düşmanlığa tahrik etme" suçunu düzenleyen 312’nci maddesi uyarınca yargılandı ve ceza aldı. 
     
     YARGITAY "ELEŞTİRİ" DİYEREK BOZDU 
     Tokpınar, davayı temyiz etti. Bunun üzerine, dosyayı inceleyen Yargıtay 8’inci Ceza Dairesi, kararı bozmuştu. 
     Yargıtay kararında, söz konusu yazıda, yazının TCK’nın 312 2.madde ve fıkrasında tanımlanan "kamu düzeni için 
     tehlikeli olabilecek bir şekilde düşmanlığa veya kin beslemeye alenen tahrik" oluşturabilecek unsurlar taşımadığı ifade edildi. Kararda, "Yazı ağır eleştiri niteliğinde ibareler içermektedir" denildi. 
     
     YEREL MAHKEMEYE GÖRE TAHRİK 
     Bunun üzerine, dosyayı yeniden inceleyen Bağcılar 2’nci Asliye Ceza Mahkemesi ise kararında direndi. Mahkeme, yazının "tahrik" içerdiğine karar verdi. 
     Mahkeme, bu nedenle, yeni TCK’nın 216 1 maddesi uyarınca, yazarın cezalandırılmasına karar verdi. Yazar Tokpınar, 1 yıl hapis cezasına mahkum edildi. Hapis cezası, 7 bin 300 YTL adli para cezasına çevrildi. 
     
</TEXT>
</DOC>
