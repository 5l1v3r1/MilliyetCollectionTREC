<DOC>
<DOCNO> 372420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sondun15.html </URL>
<DATE> 2005/08/24/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Orman yangınları uzaydan görüntülendi .. 
</HEADLINE>
<TEXT>

     2005 yaz mevsimini Portekizliler unutamayacak... Ülkede haftalardır süren orman yangınları söndürülemeyince Avrupa Birliği'nden yardım istendi. Yangınlar o kadar büyüdü ki, uzaydan görüntülendi. 
     Alman Meteoroloji Servisi'nin 900 kilometre yükseklikten çektiği görüntülerde, ülke haritasında yangınlar kırmızı noktalar şeklinde görüldü. 
     Şimdiye kadar 10 itfaiyecinin hayatına malolan, 140 bin hektar ormanın yok olduğu yangınlar, özellikle kuzeyde kontrol edilemiyor. Alevler ülkenin en büyük üçüncü kenti Koimbra'nın banliyölerine dün ulaştı. Yine kuzeydeki Aldeia do Mato kasabası da alevlerin kuşatması altında. 
     Yangınlar yüzünden Portekiz’in en büyük otobanlarından biri, alevlerin yola sıçramasından dolayı trafiğe kapatıldı. 
     Son iki gün içinde 25 yerde daha yangın çıkarken, yangınları söndürmek için 2 bin 700 itfaiyeci çaba gösteriyor. 
     En fazla hasara yol açan yangın ise başkentin 78 kilometre kuzeyindeki Santarem bölgesinin Abrantes kesiminde. Burada 200 kadar itfaiyecinin beş cephede alevlerle mücadele ediyor. 
     Geçen yıl yaklaşık 130 bin hektar alanın yangınlarda harap olduğu ülkede, 2003 yılında son 20 yılda en fazla hasara yol açan yangınlarda 425 bin hektar alan yanmıştı. 
     
</TEXT>
</DOC>
