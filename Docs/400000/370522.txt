<DOC>
<DOCNO> 370522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sondun10.html </URL>
<DATE> 2005/08/17/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Eş zamanlı 200 bombalı saldırı .. 
</HEADLINE>
<TEXT>

     Bangladeş'te bugün ülke çapında meydana gelen 200 kadar küçük patlamada 2 kişi öldü, en az 100 kişi yaralandı. 
     Polis, birçok kentte meydana gelen patlamaların halk arasında paniğe ve trafik sıkışıklıklarına yol açtığını belirtti. Patlamalarda bir taksi şoförü ve 10 yaşında bir çocuk öldü. 
     Saldırıların sorumluluğunu üstlenen olmadı, ancak patlamaların meydana geldiği bazı yerlerde, yasadışı Cemaatül Mücahidin grubunun bildirileri bulundu. Bu bildirilerde Bangladeş'te bir şeriat devleti kurulması isteniyordu. 
     İçişlerinden Sorumlu Devlet Bakanı Lüfuzzaman Babar, ANT Bagnla televizyonuna yaptığı açıklamada, "Bu organize bir saldırı. Basit bir olay değil. İyi planlanmış" dedi. 
     Sabah TSİ 08.00 ile 08.30 arasında meydana gelen patlamalarla ilgili olarak 8 kişinin polis tarafından gözaltına alındığı, bu kişilerden bazılarının bomba atarken yakalandıkları bildirildi. 
     Polisin başkent Dakka'da da bir otelin yakınlarına bomba taşırken yaralandığı ileri sürülen bir kişiyi sorguladığı belirtildi. 
     Başkentte önemli kavşak noktalarına yerleşen polisin araçları ve yayaları aradığı bildirildi. 
     Başkent Dakka'da havaalanı, mahkeme binaları, alışveriş merkezleri ve Sheraton otelinin dışında ondan fazla patlama oldu. 
     Diğer kentlerdeki patlamaların da asıl olarak resmi binalar, otobüs ve tren istasyonları ile basın derneklerinin binalarının dışında meydana geldiği belirtildi. 
     
     7 KİŞİ GÖZALTINA ALINDI 

     Bangladeş polisi, bugün meydana gelen bombalı saldırılarla ilgili olduğu ileri sürülen 7 kişiyi gözaltına aldı. 
     Cox's Bazar kasabası polis müdürü Rezaul Kerim, operasyonda 3 şüphelinin yakalandığını, yaralanan şüphelilerden birininse hastaneye kaldırıldığını söyledi. 
     Yakalanan şüphelilerin otobüs terminalinde bomba atarken yakalandığı ileri sürüldü. 
     Chittagong kasabasındaysa tren istasyonu yakınlarında araçlarda arama yapan polis, bir taksideki iki kişiyi gözaltına aldı. Gözaltına alınan kişilerle birlikte 2 bomba ve 4 ses bombası ele geçirildi. 
     Aynı kasabada, iki ayrı kişinin daha gözaltına alındığı belirtildi. 
     
</TEXT>
</DOC>
