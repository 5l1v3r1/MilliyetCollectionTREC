<DOC>
<DOCNO> 378216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/ekonomi/eko04.html </URL>
<DATE> 2005/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürcistan'dan Kars - Tiflis'e onay 
</HEADLINE>
<TEXT>


Gürcistan, Ermenistan'ın kendi sınırlarındaki demiryolunun by - pass edileceği gerekçesiyle engellediği Kars-Tiflis demiryoluna yeşil ışık yaktı 

Gülçin Üstün 

Yaklaşık 200 kişilik iş adamı heyetiyle Tiflis'e gelen Devlet Bakanı Kürşad Tüzmen, "Türkiye - Gürcistan Ticari ve Ekonomik İşbirliği" semineri ile "Türk - Gürcü Karma Ekonomik Komisyonu" açılışına katıldı. 
Tüzmen, seminerde yaptığı konuşmada, iki ülke arasındaki ticaret hacminin 2005 sonu itibarıyla 500 milyon dolara ulaşacağını söyledi. Mevcut ticaret hacminin ülkelerin potansiyelinin çok altında olduğuna dikkat çeken Tüzmen, "Üç yıl içinde ticaret hacmini 2 milyar dolara çıkaracağız" dedi. 
Kars - Tiflis demiryolu için somut adımlar atıldığını vurgulayan Tüzmen, bölgede ekonomik istikrarın sağlanması için iki ülkenin ticari ilişkilerini geliştirmesi gerektiğini kaydetti. 

AB önemli 
Noghaideli ise Bakü - Tiflis - Ceyhan petrol hattının ardından Kars - Tiflis demiryolu hattının da oluşturulması gerektiğini ifade etti. 
1992'de planlanan bu projenin başlatılmaması için Ermenistan'ın, Gürcistan'a baskı yaptığı iddiaları gündeme gelmişti. Proje ile Avrupa Kars - Tiflis - Bakü üzerinden Orta Asya'ya bağlanacak. Yılda 8 milyon ton yük taşıma kapasitesinde olacak proje, 400 milyon dolara mal olacak. 
Yaklaşık 100 kilometre bir demiryolu ile Türkiye'nin, Ermenistan sınırını kapatmasından sonra devir dışı olan Ermenistan güzergahı alternatif olmaktan çıkacak. 

'Kapı yenilensin' 
Demiryolu projesine yeşil ışık yakan Noghaideli, karma ekonomik komisyonda yaptığı konuşmada, ekonomik işbirliğini artırmak için, ülkelerin sürekli çalışacak bir çalışma grubu oluşturmasını ve hükümetlere proje sunmasını teklif etti. 
Noghaideli, "Kars sınır kapısının yenilenmesi ve çifte vergilendirmenin kaldırılmasını istiyoruz. Türkiye'nin, AB'ye katılma süreci bizim için çok önemli. Çünkü bu Gürcistan'ın, AB'ye entegrasyonunu kolaylaştıracak" diye konuştu. 


</TEXT>
</DOC>
