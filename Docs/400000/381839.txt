<DOC>
<DOCNO> 381839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sondun13.html </URL>
<DATE> 2005/09/27/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Hedef yine polisler 10 ölü, 26 yaralı 
</HEADLINE>
<TEXT>

     Irak’ta, yüzlerce polis adayının oluşturduğu kalabalık içinde bir kişi kendini havaya uçurdu. 
     Bağdat’a 65 kilometre uzaklıktaki Bakuba’daki polis kayıt merkezinde meydana gelen olayda 10 kişinin öldüğü, 26 kişinin yaralandığı belirtildi. 
     Polis, ölü sayısının artmasından endişe ediyor. 
     
     ZERKAVİ’NİN BİR YARDIMCISI TESLİM OLDU 

     Irak El Kaide Cihad örgütünün lideri Ebu Musab Zerkavi’nin yardımcılarından birinin teslim olduğu bildirildi. 
     Iraklı Tuğgeneral Ali Attalah, Zerkavi’nin yardımcısı Abdurrahman Hasan Şahin’in Musul’da polise teslim olduğunu söyledi. 
     Şahin’in, Musul’daki arananlar listesinin başlarında yer aldığı kaydedildi. 
     Öte yandan, ülkenin güneyinde silahlı kişilerin, Irak İslam Devrimi Yüksek Konseyi’nin IİDYK önde gelen üyelerinden Ezher Kasım Vahid’i kaçırarak öldürdüğü bildirildi. 
     Polis, Vahid’in Basra yakınındaki Kurna kentinde, IİDYK merkezinden çıkarken kaçırıldığını, daha sonra ise kurşunlarla delik deşik edilmiş cesedinin bir yol kenarında bulunduğunu belirtti. 
     
     AFGANİSTAN’DA 2 AMERİKAN ASKERİ ÖLDÜRÜLDÜ 

     Bu arada, Afganistan’ın güneyi ve doğusunda düzenlenen saldırılarda 2 Amerikan askeri öldü. 
     ABD ordusu, askerlerden birinin ülkenin güneyindeki Kandahar kentinde Afgan güçleriyle ortaklaşa düzenlenen operasyon sırasında militanların araçlarına ateş açması sonucu öldüğünü açıkladı. 
     Saldırıda 1 Amerikan askerinin de yaralandığı, bunun üzerine çıkan çatışmada, 2 militanın öldürüldüğü, 1 militanın yaralandığı belirtildi. 
     Afganistan’ın doğusundaki Esadabad kentinde de bir Amerikan üssüne, havan topu, RPG ve hafif silahlarla yapılan saldırıda 1 Amerikan deniz piyadesinin yaşamını yitirdiği bildirildi. 
     
</TEXT>
</DOC>
