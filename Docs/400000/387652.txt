<DOC>
<DOCNO> 387652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/soneko39.html </URL>
<DATE> 2005/10/18/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Türkler için mükemmel iş demek, iyi maaş demek 
</HEADLINE>
<TEXT>

     Dünya genelinde faaliyet gösteren insan kaynakları firması Manpower tarafından yapılan ''mükemmel işveren araştırması''na katılan Türk katılımcıların yüzde 56'sı, maaş ve sağlanan hakların iyi olmasını en önemli etken olarak görüyor. 
     Türkiye'nin yanı sıra Avusturya, Belçika, Danimarka, Finlandiya, Almanya, Yunanistan, İsrail, İtalya, Norveç, Güney Afrika, İspanya, İsveç, İsviçre ve İngiltere'nin de içinde bulunduğu 15 EMEA Avrupa, Orta Doğu ve Afrika ülkesini kapsayan araştırmada, anketler online olarak gerçekleştirildi ve uluslararası araştırma şirketi MORI tarafından yürütüldü. 
     Araştırma, 15 ülkede 12 binden fazla elemanın işverenlerinden ne beklediğini, gelecekle ilgili endişelerini ve iş dünyasındaki trendleri ortaya koyuyor. 
     Araştırmaya katılan Türk katılımcıların yüzde 56'sı, ödenen maaş ve sağlanan hakların iyi olmasını en önemli etken olarak görürken, yüzde 46'sı güvenlik ve stabilitenin sağlanmasını, yüzde 41'i kariyer gelişimi fırsatının sunulmasını ''büyük bir işveren olma'' klasmanında artı değer olarak düşünüyor. 
     Türkiye'deki katılımcıların yüzde 84'ü esnek çalışma koşulları sağlanması durumunda emeklilikten sonra da çalışabileceğini belirtirken, yüzde 40'ı işverenlerinin işyerinde çeşitlilik politikasına uyduğunu kaydetti. 
     Türkiye'den ankete cevap verenlerin yüzde 20'si, daha kısa çalışma karşılığında daha az ücret almayı kabul ederken, yarısından fazlası çalışma saatlerinin esnek olması koşuluyla hafta süresince daha uzun çalışabileceğini bildirdi. 
     Katılımcıların yüzde 32'si, çocuk sahibi olmak için kendilerinin ve eşlerinin, kariyerlerine ara vermeyi düşünmediklerini kaydetti. 
     Türkiye'deki her iki katılımcıdan biri, sosyal konulara ağırlık veren bir şirkette çalışmayı tercih edeceğini belirtirken, özellikle İspanya ve Türkiye'de iş arayanların yüzde 28'i, iyi bir işverenin etik davranması gerektiğine inanıyor. 
     
     YÜZDE 49'U İŞSİZ KALMA ENDİŞESİ TAŞIYOR 
     Araştırmanın genelinde katılımcıların yüzde 49'u gelecek 12 ay içinde işsiz kalma endişesi taşıdığını, yüzde 43'ü hedeflenen emeklilik yaşına geldiklerinde finansal açıdan çalışmayı bırakacak kadar güvende olmayacağını belirtti. Bu kaygının en baskın olduğu katılımcı ülkeler sıralamasında yüzde 54 ile İtalya ilk sırada yer alırken, bunu yüzde 49 ile Almanya ve yüzde 41 ile İngiltere izledi. 
     Katılımcıların yüzde 47'si kurumsal sosyal sorumluluk bilinci gelişmiş şirketlerde çalışmayı tercih ederken, yüzde 70'i esnek çalışma şartlarının sağlanması durumunda emekli olduktan sonra da çalışabileceğini düşünüyor. Yüzde 22'si ise, bir kısım şartların sağlanması karşılığında maaşlarında kesinti yapılmasına ılımlı bakıyor. 
     Araştırmada çalışma hayatında en önemli hakkın hangisi olduğu konusunda, maaş ve ikramiye paketinin yanı sıra masrafları işveren tarafından karşılanan kurs ve eğitimlerin ağırlıklı olduğu görülüyor. 
     Araştırma sonuçlarına göre, katılımcıların yüzde 27'si kendilerinin ya da eşlerinin çocuk sahibi olmak için kariyerine ara verebileceğini, yüzde 21'lik kesim ise bir aileye sahip olmanın kariyerlerini olumsuz etkileyeceğini düşünüyor. 
     
</TEXT>
</DOC>
