<DOC>
<DOCNO> 370442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/guncel/axgun01.html </URL>
<DATE> 2005/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hacıbektaş'ta gergin saatler 
</HEADLINE>
<TEXT>


Tören açılışında, "Alevi inancı yasaklanamaz" sloganı atan bir grup, tepkiyle karşılaştı. TAYAD'lılar, Mehmet Ağar aleyhine sloganlar attılar. Bakan Koç da protesto edildi 

OKTAY ENSARİ, İBRAHİM ÖZÇEKİÇ, SİNAN KORKMAZER, METİN YILDIRIM Nevşehir DHA 

Nevşehir'in Hacıbektaş ilçesinde 42. Ulusal, 16. Uluslararası Hacı Bektaş - ı Veli'yi Anma Törenleri ve Kültür Sanat Etkinlikleri, dün protestolarla başladı. Şişli Belediye Başkanı Mustafa Sarıgül'ün 'Başbakan Sarıgül' sloganlarıyla karşılandığı törende DYP lideri Mehmet Ağar ile hükümeti temsil eden Kültür Bakanı Atilla Koç protesto edildi. Başbakan Erdoğan'ın mesajı da yuhalandı. 

CHP'den kimse yok 
Sıkı önlemlerin alındığı törenlere CHP yönetiminden kimsenin katılmaması dikkati çekti. Hacıbektaş Belediye Başkanı Ali Rıza Selmanpakoğlu konuşmasına başladığı sırada Alevi - Bektaşi Kuruluşları Federasyonu pankartı açan bir grup, yuh çekerek "Alevi inancı yasaklanamaz" sloganı attı. Selmanpakoğlu, "Önce dinleyin. Töreni provoke de etseniz sizi de kucaklıyorum. Ama, Aleviyseniz önce dinleyin. Aksi takdirde sizi alandan çıkartmak zorunda kalacağız" dedi. Başkan'ın bu konuşması vatandaşlardan büyük alkış alınca grup alanı terk etti. Aleviler alet edilerek, yeni azınlıklar yaratılmaya çalışıldığını iddia eden Selmanpakoğlu, "Arkasından Çerkez, Laz ve benzeri azınlık yaratma girişimi gelirse şaşılmamalıdır. Aleviler bu oyuna gelmezler" diye konuştu. 

Başbakan Sarıgül 
Törenlerde en büyük ilgiyi CHP'de bir süre önce genel başkan adayı olan Sarıgül gördü. "Halkın adamı, sizden biri" anonsu yapılarak otobüsle gelen Sarıgül'ü vatandaşlar, 'Başbakan Sarıgül' tezahüratlarıyla karşıladı. 
TAYAD üyesi bir grup kadının Ağar aleyhine "Susurlukçu Ağar, Hacıbektaş'ı kirletme" diye slogan attığı törende, Alevi - Bektaşi Kuruluşları Federasyonu üyeleri, ellerinde sazlarla tören alanına gelerek, "Madımak ölümsüzdür" pankartı astı. Alandaki törenin sona ermesinin ardından Hacıbektaş Külliyesi'ni gezen Koç, alkışlarla protesto edildi. 
16. Uluslararası Hacıbektaş - ı Veli Anma Kültür ve Sanat Etkinlikleri'nde son 2 yıldır "protokol" sıkıntısı yaşanıyor. Kendisine konuşma hakkı verilmediği gerekçesiyle geçen yıl şenliklere katılmayan CHP lideri Deniz Baykal, bu yıl da şenlikleri protesto etti. Geçen yıl programını gerekçe göstererek etkinliklere katılmayan Cumhurbaşkanı Ahmet Necdet Sezer de bu yıl şenliğe gitmedi. Şenliklere katılmayan Erdoğan, dün İstanbul'dan Antalya'ya geçti. 

İZLENİMLER 50 bin kişi buluştu 

AYDIN HASAN Hacıbektaş 
On binlerce Alevi - Bektaşi, Hacı Bektaş Veli'nin türbesine "el sürmek" için Nevşehir'in Hacıbektaş ilçesinde buluştu.Törenler nedeniyle Türkiye'nin yanı sıra Irak, Suriye, Arnavutluk gibi ülkelerden 50 bini aşkın kişinin ilçeye geldiği belirtildi.Protestoların yaşandığı açılış töreninden sonra dinsel görevlerini yerine getirmek isteyen vatandaşlar, Hacı Bektaş Veli'nin türbesini ziyaret etti. Türbe önünde uzun bir ziyaretçi kuyruğu oluşurken, içeri girenlerin türbenin duvarlarına, kapı girişlerine ve sandukaya el sürmeleri ilginç görüntüler yarattı. Vatandaşlar çilehaneyle Beştaşlar mevkiini de ziyaret ettiler. Adakları olan Aleviler, kesimhanede kurban kestirdiler. Oteller yetersiz olduğu için ilçeye gelen vatandaşların çoğu, geçici olarak pansiyona dönüştürülen evlerde konaklıyor. Şehir dışında kurulan çadırkent, gelenlerin küçük bir bölümüne hizmet verebiliyor. Yer bulamayanlar ağaç altına serdikleri döşeklerin üzerinde geceliyor.Törenler nedeniyle nüfusu 8 bin olan ilçe, dünden itibaren inanç turizmi merkezine dönüştü. Türbeye çıkan yol üzerinde Hz. Ali ve Hacı Bektaş Veli figürlerinin yer aldığı çeşitli eşyalar satılıyor. 



</TEXT>
</DOC>
