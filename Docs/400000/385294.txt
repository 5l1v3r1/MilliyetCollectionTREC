<DOC>
<DOCNO> 385294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/son/sonspo07.html </URL>
<DATE> 2005/10/09/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Milli maç Alman basınında Galibiyetinizi kutlarız... 
</HEADLINE>
<TEXT>

     Alman basını, dün akşam Türkiye'ye karşı yaptığı özel maçı 2-1 yitiren Almanya Milli Takımı'nın oyununu sert bir biçimde eleştirdi. 
     Bild am Sonntag Gazetesi, Türkçe olarak ''Galibiyetinizi kutlarız'' başlığıyla 1. sayfada yer verdiği haberinde, yine Türkçe olarak, ''Dünka maçta Türkiye, 3 kez Dünya Şampiyonu olmuş Almanya Milli Takımı'ndan daha başarılıydı, tebrikler. Almanya'daki Dünya Kupası'nda Türk Milli Takımı'nın da yerini almasını içtenlikle diliyoruz'' ifadesine yer verdi. 
     Gazetenin spor sayfasında da, ''Neden böyle kötüyüz Klinsmann '' başlığıyla verilen haberde, dünkü karşılaşmada alınan sonuçtan çok Alman oyuncuların oyununun kötü olduğu belirtilerek, ''Az farklı görünen 2-1'lik skoru Türk forvetlerin acımasına borçluyuz'' ifadesi kullanıldı. 
     Almanya Mili Takımı'nın özellikle savunmada kaotik bir görüntü sergilediği ve takım kaptanı olan kaleci Oliver Kahn'ın da sinirinden çevresine bağırdığı ifade edilen haberde, Almanya Milli Takımı'nın ''çok acı verici bir gösteri sergilediği'' görüşüne yer verildi. 
     Gazetenin son sayfasında da, ''Vahşi skor 2-1'' başlığıyla verilen haberde, Almanya'nın bundan sonra çok çalışması gerektiği kaydedildi. 
     Berliner Morgenpost Gazetesi de, ''Boğaziçi'nde yaratıcısız oyun'' başlığıyla verdiği haberde, Almanya Milli Takımı'nın tarihindeki en kötü dönemlerinden birini yaşadığı belirtilerek, milli takım teknik direktörü Jürgen Klinsmann'ın maç sırasında çok sinirlendiğini söylediği hatırlatıldı. 

     
</TEXT>
</DOC>
