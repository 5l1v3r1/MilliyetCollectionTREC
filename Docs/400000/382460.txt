<DOC>
<DOCNO> 382460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/spor/spo04.html </URL>
<DATE> 2005/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Son aday Halilhodziç 
</HEADLINE>
<TEXT>



Teknik direktör arayışını Almanya'da sürdüren Trabzonspor'da görüşmeler devam ediyor. Bordo - Mavililer adına temaslarda bulunan Önder Bülbüloğlu ile Metin Akbaşoğlu'nun Augenthaler ile anlaşamamasından sonra Topmöller ile ile görüşüp şartları öğrendiği vurgulandı. Alman hocayla parasal konuda anlaşılamadığı ifade edildi. 
Daha sonra Fransa'ya geçen iki yöneticinin, PSG'nin eski Teknik Direktörü Vahit Halilhodziç ile pazarlık masasına oturduğu öğrenildi. Halilhodziç ile anlaşma sağlanması durumunda idareciler bugün Türkiye'ye gelecek. 

Sürpriz teklif 

Trabzonspor Başkanı Atay Aktuğ, veda etmek için kendisini ziyaret eden Şenol Güneş'e sürpriz bir teklif yaptı, Futbol A.Ş.'nin başına gelmesini istedi. Atay'ın Güneş'e, "Seni biz Futbol A.Ş'nin başına geçirmek için buraya getirdik. Ama sen sahaya indin. Şimdi de istifa ettin. Gel, yeniden sana teklif ettiğimiz ilk göreve dön" dediği öğrenildi. Güneş bu öneriyi kabul etmedi. 

Kaptan Fatih ateşliyor 

Şenol Güneş'in istifasından dolayı çöken Trabzonlu futbolcuları, Kaptan Fatih ayağa kaldırmaya çalışıyor. Galatasaray maçı öncesi arkadaşlarıyla bir toplantı yapan golcü oyuncu, "Bu maçı kaybetmeyeceğiz. Herkes bize, 'bittiler' gözüyle bakıyor. Kazanırsak yarışın içine yeniden gireriz. Aksi taktirde perişan oluruz. Hepimiz birimiz, birimiz hepimiz, mantığı içinde hareket edeceğiz" diye konuştu. 

Üç futbolcuya ekstra fatura 

Bordo - Mavili yönetim, Sivasspor ve Vestel Manisaspor'a yenilen futbolculara 30'ar milyar lira ceza verirken, Erdinç, Celalettin ve Yattara'nın ise ayrıca cezalandırılacağı öğrenildi. Trabzonsporlu yöneticilerin, Yattara'ya özel yaşamına dikkat etmemesi, Celalettin'e büyük form düşüklüğü, Erdinç Yavuz'a ise Vestel Manisaspor maçında yaptığı hareketler nedeniyle ceza verileceği ifade edildi. Cezaların 5 ile 10 milyar lira arasında olacağı vurgulandı. 

Taraftara ceza 

Vestel Manisaspor maçında taşkınlık yapan 4 Trabzonspor taraftarına 1 milyar lira para cezası kesildi. Özgür Özal 26 , Erol Aydın 25 ve Fatih Mısır 22 maraton tribüne biletsiz girmek istedikleri, İshak Kadir Öztürk 45 adlı taraftar ise polis kontrolü olmayan bölgeden geçmek istediği sırada kendisini engelleyen memurlara hakarette bulunduğu gerekçesiyle İl Spor Güvenlik Kurulu'na sevk edildi ve cezalandırıldı. Bu arada Trabzon Emniyet Müdürlüğü, protokol tribünde olay çıkartan Vestel Manisasporlu iki yöneticiyi Futbol Federasyonu temsilcisine bildirdi. 


</TEXT>
</DOC>
