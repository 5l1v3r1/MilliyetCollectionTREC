<DOC>
<DOCNO> 371660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/son/soneko07.html </URL>
<DATE> 2005/08/21/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Faiz affı ile 60 bin esnaf rahat nefes aldı... 
</HEADLINE>
<TEXT>

     Esnaf kredi faizlerine Nisan ayında getirilen ve 31 Aralık 2004 öncesi borçlarını kapsayan faiz affından 60 bin esnaf yararlandı ve bir anlamda nefes aldı. 
     A.A muhabirinin Türkiye Esnaf Kefalet Kooperatifleri Merkez Birliği TESKOMB Genel Başkanı Kadir Akgül'den aldığı bilgiye göre, faiziyle birlikte yaklaşık 70 trilyon liralık gelir beklenen af sonrasında yaklaşık 40 trilyon liralık alacak protokole bağlandı. 
     TESKOMB'un 43 trilyon liralık ana para alacağına karşılık 26 trilyon liralık bölümün aftan yararlandığını da söyleyen Akgül, başarı oranının yüzde 60 olduğunu ifade etti. 
     26 trilyon liralık ana paranın, 14 trilyon liralık faizi ile birlikte tahsil edileceğini de söyleyen Akgül, 31 Temmuz 2005 tarihine kadar protokole bağlanan borçlardan 10 trilyon liralık bölümünün TESKOMB'un kasasına girdiğini açıkladı. 
     Akgül, af ile birlikte 60 bine yakın borçlu ya da kefil esnafın rahat nefes aldıklarını da sözlerine ekledi. 
     
     DÜZENLEME NEYDİ 
     Nisan ayında takibe düşen esnaf kredilerinin temerrüt gecikme faizlerine af getirilirken, borçlarına taksitlendirme imkanı sağlanmıştı. 
     Düzenleme ile 31 Aralık 2004 tarihinden önce kooperatif takibine alınmış ortakların borçlarına dönük, başvuru yapmaları durumunda, borcun takibe intikal ettiği tarihten başvuru tarihine kadar geçen süre için, basit usulde yüzde 30 faiz uygulanacağı açıklanmıştı. 
     Başvurularda ilk taksit peşin alınırken, kalanına bir yıl içinde faizsiz ve aylık eşit taksitler halinde ödeme kolaylığı getirilmişti. 
     Yine borcunu defaten bir defada ödemek isteyen esnafa da, yüzde 22.5 faiz oranı uygulanarak ödeme imkanı sağlanmıştı. 
     Uygulamayla 42 bin 500 esnaf ve sanatkar ile bunların kefillerinden oluşan yaklaşık 170 bin kişinin kapısındaki icranın da bitmesi hedeflenmişti. 
     
</TEXT>
</DOC>
