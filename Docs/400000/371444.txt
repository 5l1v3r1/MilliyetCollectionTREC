<DOC>
<DOCNO> 371444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/son/sondun26.html </URL>
<DATE> 2005/08/20/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Papa 16. Benediktus, Müslüman temsilcilerle bir araya geldi... 
</HEADLINE>
<TEXT>

     20. Dünya Gençlik Günü vesilesiyle Almanya’nın Köln kentinde bulunan Papa 16. Benediktus, aralarında Diyanet İşleri Türk İslam Birliği DİTİB yöneticilerinin 
     de bulunduğu Müslüman temsilcilerle bir araya geldi. 
     DİTİB Başkanı Rıdvan Çakır, görüşmede yaptığı selamlama konuşmasında, Almanya’daki Müslümanların görüşme davetini kabul ettiği için Papa’ya teşekkür ederek, "İbrahimi dinler, özünde insanlığın huzurunu, mutluluğunu, barış içinde dostça yaşamasını hedeflerler" dedi. 
     Dinler arasında geçmişte yaşanan düşmanlıkların ve savaşların anılarının bugün bile insanlığa acı verdiğini, bu acıların bir daha yaşanmaması için İbrahimi dinlere önemli görevler düştüğünü ifade eden Çakır, "globalleşen" dünyada tüm insanların komşu haline geldiğini, bunun da insanların birbirlerini daha iyi tanımalarının, dost olmalarının önemini artırdığını kaydetti. 
     
     İSLAM’DA HAZRETİ İSA SEVGİSİ 
     Müslümanların Hazreti İsa’yı çok sevdiklerine de işaret eden Çakır, "Her dinin ve mensuplarının kendilerine özgü hassasiyetleri vardır. Bunlara hepimiz saygı göstermeliyiz. Kuran’a göre hiç kimse inancından dolayı küçük görülemez ve inancından dönmeye zorlanamaz" diye konuştu. 
     Barış içinde bir dünya için farklı din ve kültürlerin dialogunun önemine dikkat çeken Çakır, dinlerin ve kültürlerin birbirlerini tanıdıkça düşmanlık için herhangi bir sebebin olmadığının anlaşılacağını söyledi. 
     Çakır, "Farklı dinlerin ve kültürlerin bir arada dostça yaşatılması konusunda Türkiye tecrübe birikimi olan çok önemli bir örnektir. Türkiye’nin AB’ye giriş süreci de bu konuda değerlendirilmesi gereken önemli bir fırsattır" dedi. 
     Papalığın başlattığı diyalog sürecini gönülden desteklediklerini ve bu sürecin sürmesini gönülden istediklerini ifade eden Çakır, "Bu sürecin dinlerarası dostluğa, dünya barışına ve insanlığın huzuruna önemli katkılar sağlayacağına inanıyoruz. Bu görüşmeye zaman ayırdığınız için zatıalilerine tekrar teşekkür ediyor, mensuplarımızın selam ve dualarını arzediyorum" şeklinde konuştu. 
     
     TERÖRE KARŞI 
     Papa da konuşmasında, terörizmi "sapık ve vahşi" olduğu gerekçesiyle kınadı. 
     Tarihte Hıristiyanlarla Müslümanlar arasında yaşanan savaşlara işaret eden Papa, bu nedenle bu iki din arasındaki dialogun yoğun şekilde sürdürülmesi gerektiğini belirtti. 
     Papalık makamına gelmeden Köln kardinali olan Benediktus Kardinal Joseph Ratzinger , "Görevimiz zor, ancak imkansız değil. Müslümanlar ve Hıristiyanlar tüm zorluklara rağmen endişeye ve karamsarlığa fırsat vermemeliler. Geleceğimiz büyük ölçüde böyle bir dialoga bağlı" şeklinde konuştu. 
     Papa’yla görüşen heyette DİTİB Başkanı Çakır’ın yanı sıra DİTİB Dinlerarası Diyalog ve Araştırma Koordinatörü Rafet Öztürk, Dinlerarası Diyalog grubundan Şeyda Can, DİTİB Yönetim Kurulu üyeleri Işık Uğurlu ile Hayati Önel, DİTİB Kadınlar Kolu Başkanı Müzeyyen Dressen, Avrupalı Türk Demokratlar Birliği Başkanı Fevzi Cebe, Hıristiyan-Müslüman Cemaati’nden Murat Aslanoğlu ve Almanya Müslümanlar Merkez Konseyi Başkanı Nedim Elyas yer aldı. 
     Papa, bugün ayrıca Hıristiyan Demokrat Birlik Partisi CDU Genel Başkanı Angela Merkel’i kabul etti. 
     Merkel, görüşmeden sonra yaptığı açıklamada, Papa’ya, Hıristiyan değerlerine dayalı bir politika izleyeceği konusunda söz verdiğini belirtti. 
     Papa 16. Benediktus, bugün ayrıca Dünya Gençlik Günü kapsamında Köln kenti yakınlarındaki Marienfeld bölgesinde düzenlenecek gece ayinine katılacak. Ayinin yapılacağı yerde 500 bin kişinin toplandığı bildirildi. 
     Alman Papa Benediktus, yarın da aynı yerde yapılacak kapanış ayininden sonra Alman piskoposlarla biraraya gelecek, akşam saatlerinde de Roma’ya dönecek. Kapanış ayinine yaklaşık 800 bin kişinin katılması bekleniyor. 
     Bu arada, 21. Dünya Gençlik Günü’nün 2008 yılında Avustralya’nın Sydney kentinde düzenleneceği açıklandı. 
     
</TEXT>
</DOC>
