<DOC>
<DOCNO> 374610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/spor/spo06.html </URL>
<DATE> 2005/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldızların altında 
</HEADLINE>
<TEXT>


NBA'in ünlü oyuncuları Fransız Tony Parker ve Rus Andrei Kirilenko, yeni sezonda fırtına estirmeye hazırlanıyor 

METE AKTAŞ 


Efes Pilsen Mini Dünya Kupası için ülkemizde bulunan Rusya ve Fransa Milli Takımları'nın NBA patentli as oyuncuları Andrei Kirilenko Utah Jazz ve Tony Parker San Antonio Spurs , Avrupa Şampiyonası öncesi takımlarının son durumunu değerlendirdiler. 
4 yıllık kısa NBA kariyerinde Spurs formasıyla 2 NBA şampiyonluğu yaşayan Parker, Türkiye karşısında aldıkları yenilginin, genç, yetenekli ancak uluslararası arenada tecrübesiz oyuncuların ağırlıkta olduğu bir kadro olmalarına bağladı. 22 yaşındaki Parker, San Antonio ile ilgili düşüncelerini ise "Sezon öncesinde hiçbir zaman medyada şampiyonluk adayları arasında adımız ön plana çıkmaz. Bu aslında lehimize bir durum. Sessiz ve derinden gitmeyi ve herkesi şaşırtmayı seviyoruz. Kimse belki açıkça söylemiyor ama herkes şampiyonluğa giden yolun San Antonio'dan ve SBC Center'dan geçtiğini biliyor" diye özetledi. 
Mehmet Okur'un Utah Jazz'daki takım arkadaşı olan All-Star forvet Andrei Kirilenko ise Rusya'nın Avrupa Şampiyonası'ndaki tek hedefinin rengi ne olursa olsun madalya almak olduğunu söyledi. "Memo benim için çok iyi bir takım arkadaşı ve çok iyi bir dost" diyen 2.08m'lik Kirilenko sözlerini şöyle noktaladı "Geçen sezon yaşadığım talihsiz sakatlık umarım kariyerimin son sakatlığı olur ve Memo ile birlikte 2005-06 sezonunda Utah'ı yeniden play-off'a taşırız. Tabii bu o kadar kolay olmayacak." 


</TEXT>
</DOC>
