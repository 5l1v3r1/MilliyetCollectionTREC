<DOC>
<DOCNO> 383667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sontur13.html </URL>
<DATE> 2005/10/03/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Çocuk direksiyonda, baba alkollü... 
</HEADLINE>
<TEXT>

     Konya’da 13 yaşındaki oğluna araç kullandıran alkollü baba ile oğlu trafik polisleri tarafından yakalandı. 
     Edinilen bilgiye göre, devriye gezen gezici polis ekipleri, küçük yaşta bir çocuğun, Ereğli Yol Kavşağı’nda otomobil kullandığını fark etti. 
     Polis ekipleri kavşağı geçtikten sonra 42 HP 418 plakalı otomobili durdurdu. Otomobilin sürücü koltuğunda oturan 13 yaşındaki M.U’yu gören polisler şaşkına döndü. Polis, M.U ile aynı araçta bulunan baba Mustafa U. ve küçük kızı araçtan indirdi. 
     Polis ekibinin, "Neden hem alkol alıp, hem de küçük yaştaki çocuğuna araç kullandırıyorsun" sorusuna Mustafa U, "Sadece eve gidiyorduk. Aşırı alkol almadım. İçtiğim çok az bir şey. Üstelik bunda bu kadar büyütecek ne var " diye cevap verdi. 
     Otomobil olay yerinden çekiciyle oto parka götürülürken, ehliyetsiz birine araç kullandırmaktan araç sahibine 188 YTL ceza yazıldığı, küçük çocuğun ise Çocuk Şube Müdürlüğü’ne sevk edildiği bildirildi. 
     
</TEXT>
</DOC>
