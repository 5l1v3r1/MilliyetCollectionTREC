<DOC>
<DOCNO> 362028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sondun29.html </URL>
<DATE> 2005/07/18/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Londra bombacılarından 3'ü geçen yıl Pakistan'a gitmiş 
</HEADLINE>
<TEXT>

     Pakistan Federal Soruşturma Ajansı Başkan Yardımcısı Şahid Hayat, Londra'da düzenlenen saldırılarda intihar bombacısı olduğundan şüphelenilen 4 kişiden 3'ünün geçen yıl Pakistan'a geldiğinin belirlendiğini bildirdi. 
     Hayat, Pakistan'ı ziyaret nedenlerinin bilinmediğini belirttiği şüphelilerden birinin Karaçi kentine Temmuz 2004'te geldiğini, ancak ne zaman ayrıldığının henüz belirlenemediğini, diğer 2'sinin de aynı kente Kasım 2004'te geldiğini ve Londra'ya Şubat ayında döndüğünü kaydetti. 
     Londra'da 7 Temmuz'da düzenlenen saldırıların intihar saldırganı failleri olduğundan şüphelenilen Pakistan asıllı 3 İngiliz'in, Pakistan ziyaretleri sırasında kökten dincilerden eğitim ya da başka destek alıp almadıklarının belirlenmeye çalışıldığı belirtildi. 
     Hayat, bu kişilerin Pakistan ziyaretleri sırasında neler yaptıkları ya da nerelere gittikleri konusunda henüz ayrıntılı bilgi bulunmadığını, ancak güvenlik birimlerinin bu ayrıntıları elde etmeye çalıştığını söyledi. 
     İngiliz polisi, Londra'da bir otobüs ile 3 metro istasyonuna düzenlenen, 55 kişinin öldüğü, 700 kişinin yaralandığı saldırıda 4 intihar saldırganının kullanıldığı sonucuna varmıştı. İntihar saldırganlarından birinin de Jamaika asıllı İngiliz vatandaşı olduğu kaydedilmişti. 
     
</TEXT>
</DOC>
