<DOC>
<DOCNO> 371407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/yazar/altan.html </URL>
<DATE> 2005/08/20/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Tayyip Bey, İsmet Paşa ve Formula 1 cümbüşü... 
</HEADLINE>
<TEXT>


Bir yanda cumartesi sabahının, hafta boyunca akreple yelkovan arasında vites büyüten aceleciliğinden kurtuluvermiş olma gevşekliği bir yanda Formula 1 curcunası... 
Şimdi kim kalkacak da, Başbakan Tayyip Bey'in farkına varmadan İsmet Paşa'nın Cumhurbaşkanı olduğu günlerdeki ilk Başbakanı Dr. Refik Saydam örneği, aynı kaleye doğru aynı köşe vuruşunu tekrarladığına kafa yoracak 

Güncel yaşamlarla, bireysel dünyaların da, görünmeyen ortak bir pusulası vardır ama çok az kişi ilgilenir o görünmez pusuluyla... 
O nedenle de ya dalgalar yutar gider, ya olmadık kıyılara savurur bireysel yaşamları... 

Başbakan Tayyip Bey, 20. yüzyıl boyunca politika mutfağında -hem zeytinyağlı, hem kıymalı- yaprak, patlıcan, biber, domates ve kabak dolmasına dönüştürülmüş olan Güneydoğu bulamacına daha önceki politikacıların da, sıkıştıkça geveler gibi oldukları "Kürt sorunu" teşhisini, kesinkes netleştiren konuşmasında "büyük devletlerin kendi hatalarıyla yüzleşmekten çekinmediklerini" belirttikten sonra, bir de şöyle bir saptama yaptı 
- Bu konuda devletin de bazı hataları olmuştur... 

Devletin hataları... 
İktidar değişikliklerinde, "bir enkaz devraldık" açıklamalarını yadırgamasak da kulaklarımız pek alışık değildir "Devletin hatalarından" söz edilmesine... 
Sadece bunun bir istisnası vardır, İsmet Paşa'nın Cumhurbaşkanlığı'ndaki ilk Başbakanı Dr. Refik Saydam'ın, ilk verdiği demeçlerden birinde 
- Her işimiz A'dan Z'ye bozuktur, demesi... 
Genç meslektaşlar keşke merak etseler de, 1939 yılının başlarına rastlayan o demecin, basında nasıl manşetleştiğini belgesel bir görünümle tazeleyebilseler... 

1950'de İsmet Paşa muhalefete düştükten sonra kendisine sormuştum 
- Siz iktidara geldiğinizde, "Her işimizin A'dan Z'ye bozuk olduğu" da resmen açıklanmıştı. Neden düzeltilemedi sizin döneminizde de 
İsmet Paşa şu yanıtı vermişti 
- Biz iktidara geldiğimizde 2. Dünya Savaşı çıktı savaş bittiğinde de, iktidardan ayrıldık işte zaman bulamadık... 

Atatürk'ün iktidarını kapsayan bir dönemin, üstü örtülü bir eleştirisi de sayılabilecek olan "Her işimizin A'dan Z'ye bozuk olduğu" açıklaması aradan geçen 50-60 yıl boyunca, bir daha hiç anımsanıp, irdelenmedi... 
Neden hatırlanıp irdelenmedi acaba 
Derken Başbakan Tayyip Bey'in de bir saptaması geldi 
- Devletin de, bazı hataları olmuştur. 

Cumartesinin rehavet ve gevşekliğiyle bağdaşmayacak, siyasal bir gübre kürelemesine dalmak istemiyoruz ama 21. yüzyılın başı, tam bir türbülansın içine alıyor hepimizi... 
Bunun da temel nedeni, 20. yüzyılın başının, Osmanlı Devleti'ni nasıl yere kapakladığını ve ondan sonra da koskoca bir yüzyılı nasıl ıskaladığımızı sürekli görmezlikten gelmemiz... 
Daha 1939'da "Her işimizin A'dan Z'ye bozuk olduğu" resmi demeci de rafa kalktı 2005'te "Devletin de bazı hataları olmuştur" açıklaması da rafa doğru gidiyor... 

Kuzum kimlerin çıkarına denk gelmiyor işlerin neden bozuk olduğuyla, devletin hangi hataları yaptığının incelenmesi 
Unutmamalı ki, bazı öz gerçeklerin saydamlaştırılmasıyla, Nuh-u Nebi'den kalma koşullanmaların sağladığı sütrelenmiş çıkarlar çatıştığında daha da artabilir 21. yüzyılın türbülansları... 

Bu arada Türkiye'ye büyük bir prestij ve turizm geliri sağlayacağı iddia edilen Formula 1'in de renkli övünmeler curcunası Adalet Bakanlığı'nın bütçeden aldığı payın binde 9 olmasını değiştirebilecek mi bakalım Değiştirebilecek mi bakalım, halen mahkemelerde işlem görmekte olan 17 milyon dosya sayısını 

Turist gruplarının durmadan artmasıyla yelpazelenen kalkınma ve zenginleşme hayali ham bir hayal olarak da kalabilir sonunda... 
Neden mi 
Çünkü 
1- Turizmle ilgili yatırım harcamalarının ne parasıl volümü, ne kredi faizi, ne rantabilite süreç ve denklemi belli değildir. Turistlerden sağlanan girdilerin nasıl kullanıldığı ve kimler arasında nasıl bölüşüldüğü de belli değildir. 
2- Turist tüketimlerinden ne kadarının ithalat kökenli olduğu ve ithalatı da artırıp artırmadığı belli değildir. 
3- Turizm girdilerinden ne kadarının yapılmış olan yatırımları karşıladığı ne kadarının amortisman denklemini sağladığı, ne kadarının k ra, ne kadarının yeni yatırımlara yöneldiği de belli değildir. 
4- Turist sayısı arttıkça, ithalatla ihracat arasındaki 40 milyar dolara doğru kanat çırpan açığın küçülmeye mi, yoksa büsbütün büyümeye mi niyetlendiği de belli değildir. 
5- Turist sayısıyla rüzg rlanan güncel hareketlenmeler iç üretimlerin mi piyasasını genişletiyor, yoksa dışalımların mı o da belli değildir... 
6- Turizm girdilerinin, bütçeden yüzde 3.5 pay alan Sağlık Bakanlığı'nın, sıkıntısını çekip durduğu 35 bin doktor eksiğini azaltmaya ne kadar yardımcı olup olamayacağı da belli değildir... 

Hemen her gece İstanbul göklerini, toplamı 8-10 milyarlık havai fişek gösterileri kaplıyor... 
Ve Türkiye "bireylerin yaşam kalitesi" açısından 173 ülke arasında 86. basamakta... Havai fişek gösterileri, "gelişmekte olan bir ülke" olmaktan, "gelişmiş bir ülke" olmaya ne kadar köprü kuruyorsa Formula 1 cümbüşünün de ona benzemesini gönül istemez... 

Görünmez pusula, daha 20 yıl türbülansı artan bir yoldan geçileceğini işaret ediyor... Enseyi hiç karartmayın, hele hele siyaset ve demeç verme dışında mesleki bir rotanız varsa... 



</TEXT>
</DOC>
