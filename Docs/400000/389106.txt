<DOC>
<DOCNO> 389106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/siyaset/siy03.html </URL>
<DATE> 2005/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Mazlum-Der oradaydı 
</HEADLINE>
<TEXT>


Van DHA 


Van'da rektörlere yönelik tekbirli ve yumruklu protestoyu Mazlum - Der'in de aralarında bulunduğu bazı dernek üyelerinin planladığı ortaya çıktı. Hatay, Ankara, İstanbul plakalı yaklaşık 30 araç "Rektör başka işiniz yok mu " yazılı dövizler taşırken, yaklaşık 150 kişi de rektörlerin araçlarının Cumhuriyet Caddesi'nde sıkışan trafikte durması üzerine heyete tepki göstermişti. 
Göstericilerden bazıları tekbir getirirken, bazıları da Teziç'in bulunduğu aracı yumruklamıştı. Olayla ilgili herhangi bir soruşturma açılmazken, Mazlum - Der Van Şube Başkanı avukat Abdulbasit Bildirici, "YÖK, yargıyı, mahkemeyi baskı altına alıp hükümeti yıpratmaya çalışıyor. Biz bunların yanlış olduğu mesajını vermek için protesto yaptık" dedi. 
Bildirici, derneklerin eylem için karar almadığını, üyelerinin kendi inisiyatifiyle toplandığını, kendisinin de bireysel olarak gösteriye katıldığını belirtti. Bildirici, "Van'da 5 bin kişi toplama olanağı varken, az sayıdaki kişiyle seviyeli protestoda bulunduk. Taşkınlığa meydan vermeden protestomuzu gerçekleştirdik" diye konuştu. 



</TEXT>
</DOC>
