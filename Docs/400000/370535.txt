<DOC>
<DOCNO> 370535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sondun23.html </URL>
<DATE> 2005/08/17/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Ürdün, Rusya'dan 2 uçak alıyor 
</HEADLINE>
<TEXT>

     Ürdün'ün Rusya'dan IL-76MF tipi iki adet askeri nakliye uçağı satın almasını öngören sözleşmenin Moskova'da imzalandığı bildirildi. 
     Rus İnterfaks ajansının haberine göre, bir hava gösterisini izlemek için Moskova'da bulunan Ürdün Kralı Abdullah, 2 adet Rus askeri nakliye uçağının satın alınması sözleşmesini imzaladı. 
     Askeri nakliye uçaklarının fiyatı konusunda bilgi verilmeyen haberde, Kral Abdullah'ın Kamov tipi helikopterlerle de ilgilendiği kaydedildi. 
     İlk uçuşlarını 1995'de yapan, ''Candid'' olarak da bilinen IL-76MF tipi askeri nakliye uçaklarının Rus hava kuvvetlerinde kullanıldığı belirtildi. 
     Ortadoğu'da Sovyetler Birliği dönemindeki rolünü yeniden canlandırmak istediği ifade edilen Rusya'nın, bölgedeki bütün ''oyuncularla'' iyi ilişkiler geliştirmeye çalıştığı yorumları yapılıyor. 
     
</TEXT>
</DOC>
