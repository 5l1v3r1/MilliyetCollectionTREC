<DOC>
<DOCNO> 353384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/spor/aspo.html </URL>
<DATE> 2005/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İç hesaplaşma 
</HEADLINE>
<TEXT>


Beşiktaş'ın üç muhalefet lideri Orman, Keçeci ve Kaynar, Yıldırım Demirören ile buluştu, mali konuda hesap sordu. Başkanın, yeniden halka arz düşüncesine karşı çıkan üçlü, bedava biletin önlenmesine destek verdi 

BİLAL MEŞE 


Beşiktaş'ta muhalefet liderlerinin, Başkan Yıldırım Demirören ile Swiss Otel'de bir araya gelerek, kulübü masaya yatırdıkları ortaya çıktı. Ayrıca toplantının medyadan gizlenmesi konusunda prensip kararı alındığı vurgulandı. 
Siyah - Beyazlılar'da son yapılan Divan Kurulu toplantısının ardından Demirören'den görüşme talebinde bulunan Fikret Orman, Affan Keçeci ile Erol Kaynar, dev zirvede, hararetli bir tartışma içerisine girdi. 
Üçlü, Demirören'e, "Seçilen kim olursa olsun, başkanın arkasında olacağız" sözünü hatırlatarak, Beşiktaş için ellerinden gelen her şeyi yapacaklarını, yönetimin olumlu icraatlarına destek vereceklerini söylediler. 
Mali tablo konusunda Yıldırım Demirören'den adeta hesap soran muhalefet liderleri, bu durumdan kurtuluş çareleri için düşüncelerini sordular. Beşiktaş Başkanı'nın, yeniden halka arzına şiddetle karşı çıkan Orman, Keçeci ve Kaynar, bunun çözüm olmadığını savundu. 
Tasarruf tedbirleri konusunda çalışmaları bulunduğunu da söyleyen Demirören, futbolcuların bedellerindeki indirim ve zarar eden şirketlerin kapatılması konusunda çalıştıklarını ifade etti. 
Yıldırım Demirören, taraftara taviz verilmeyeceğini, ücretsiz ve indirimli bileti de kesinlikle kaldıracaklarını, bu konuda 2. Başkan Murat Aksu'nun görevlendirildiğini vurguladı. Muhalifler de bu konuda yapılacak her çalışmanın arkasında olacaklarını belirtti. 


</TEXT>
</DOC>
