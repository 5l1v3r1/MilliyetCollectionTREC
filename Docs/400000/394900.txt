<DOC>
<DOCNO> 394900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sontur36.html </URL>
<DATE> 2005/11/14/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Açıköğretim'de 2. üniversite kayıtları bugün başladı 
</HEADLINE>
<TEXT>

     Anadolu Üniversitesi’nin AÜ 
     açıköğretim sistemine göre eğitim verilen iktisat, işletme ve açıköğretim fakültelerinde 2. üniversite eğitimi almak isteyen öğrencilerin kayıtları, bugün başladı. AÜ’nün internet sitesinde yayınlanan duyuruya göre, yükseköğretim kurumlarının örgün herhangi bir lisans programına kayıtlı öğrencilerle bu programlardan mezun olanlar, okumakta veya mezun oldukları alanlarda olmamak üzere lisans veya ön lisans programlarının 1. sınıfına kayıt yaptırabilecek. Yükseköğretim kurumlarının örgün herhangi bir meslek yüksekokulu ön lisans programına kayıtlı öğrencilerle bu programlardan mezun olanlar da alanları dışında sadece Açıköğretim Fakültesi ön lisans programlarının 1. sınıfına kayıt olabilecek. Bu öğretim yılında ikinci üniversite için müracaat eden adayların başvuruları, internet ve AÖF bürolarından olmak üzere iki aşamada kabul edilecek. Başvuru işlemlerini ve kendilerinden istenen kayıt belgelerini hazırlayan öğrenciler, 24 Kasım’a kadar Açıköğretim Fakültesi bürolarına kayıt yaptırabilecek. Bu tarihler arasında mazeretleri nedeniyle kayıt yaptıramayanlar, 25 Kasım’da seçtikleri Açıköğretim Fakültesi bürosuna başvurabilecek. Açıköğretim Fakültesi bürolarında, 19 Kasım Cumartesi günü de kayıtlar kabul edilecek. İnternetten başvuru yapmak, kayıt için yeterli olmayacak. Posta ile kayıt kabul edilmeyecek. 
     
</TEXT>
</DOC>
