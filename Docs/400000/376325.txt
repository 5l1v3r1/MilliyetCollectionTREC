<DOC>
<DOCNO> 376325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sondun05.html </URL>
<DATE> 2005/09/07/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Başkan Bush'un Katrina mesaisi 
</HEADLINE>
<TEXT>

     Katrina kasırgasının ardından hükümetin kurtarma çabalarında yetersiz kaldığı eleştirilerine hedef olan ABD Başkanı George W. Bush, kurulacak soruşturma komisyonunun bizzat başında bulunacak. 
     ABD Başkanı, Başkan Yardımcısı Dick Cheney'i de perşembe günü bölgeye göndererek, 'hükümetin elinden gelen her şeyi yaptığını yerinde göreceğini' kaydetti. 
     Felaketin yaralarının sarılması çalışmalarına ilişkin Beyaz Saray'da kabinesini toplayan Bush, görüşmeden sonra yaptığı açıklamada, ''bürokrasi, halk için çalışılmasının önünde engel olmayacak'' dedi. 
     Bush, ''benim niyetim neyin doğru ve neyin yanlış gittiğini tespit edecek bir araştırmaya liderlik etmek. Halen yerine oturmamış bir dünyada yaşıyoruz. Bir kitle imha silahları saldırısı veya başka bir büyük kasırga olursa buna uygun şekilde yanıt verebileceğimizi garanti altına almak istiyoruz'' diye konuştu. 
     Başkan Bush, felakete karşı hazırlıkların ve sonrasında yapılanların yeterli olmamasının sorumlularının tespiti konusunda ise şu sırada kimseyi suçlamanın zamanı olmadığını, öncelikle problemlerin çözülmesi gerektiğini söyledi. 
     
     Bush'un yoğun 'kasırga' gündemi 
     ABD Başkanı, gününün büyük bir bölümünü, Katrina kasırgasının yaralarının sarılması yönündeki görüşmeleriyle geçirdi. Kabine toplantısından sonra kongre liderleri ve yardım kuruluşları temsilcileriyle biraraya gelen Bush, felaket bölgesinde okulundan uzakta kalan veya okulu kapananların eğitimi konusunda ne yapılabileceğine dair ABD Eğitim Bakanı Margaret Spellings ile görüştü. 
     ABD Kongresi de, kasırga felaketine karşılık verilmesinde nelerin yanlış gittiğini tespit edecek oturumlar düzenleyecek. ABD'de Federal Acil Durum Yönetimi Ajansı FEMA'nın direktörü Michael Brown, hükümetin tutumunda en çok sorumlu tutulan kişi olarak hedefte bulunuyor. 
     Amerikan basınında, Brown'ın daha önceki işinden de kovulmuş olduğu ve Katrina kasırgasını olduğundan daha hafife aldığı için sonucun bu şekilde olduğu yönünde haberler yer alıyor. 
     ABD Başkanı Bush, cuma günü felaket bölgesine yaptığı ziyaret sırasında, yönetiminin yetkililerine her zaman destek verdiği üzere, Michael Brown'a da gazetecilerin yanında, ''Brownie harika bir iş yapıyorsun'' demişti. 
     Bush, ''bu yönetim, bütün hayatlar kurtarılıncaya, bütün aileler birleştirilinceye ve iyileşme sağlanıncaya kadar hiç dinlenmeyecek'' dedi. 
     
     Başkan Bush'a soğuk karşılama 
     ABD Başkanı, pazartesi günü Baton Rouge ve Poplarville kentlerine eşi Laura ile birlikte ziyaret düzenlediğinde, bölge halkının Bushlara soğuk davrandığı haberleri basında yer alıyor. 
     Bush'un Louisiana'yı ziyareti sırasında eyalet valisi Kathleen Blanco'nun da ABD Başkanı'na soğuk davrandığı belirtiliyor. Blanco, kurtarma ekiplerine Başkan Bush'u takdim ederken, ''herhalde takdim için bir şey söylememe gerek yok, işte karşınızda Başkan'' ifadesini kullandı. 
     Blanco'nun, ABD'nin eski başkanlarından Bill Clinton dönemi FEMA yetkilisi James Lee Witt'ten yardım çabalarını yürütmesini istemesi de dikkat çekti. 
     Louisiana, Mississippi ve Alabama eyaletlerini vuran Katrina kasırgasında ölü sayısı resmi açıklamalara göre şimdilik 241, ancak bu sayının binleri bulmasından endişe ediliyor. Felakette 270 binden fazla kişi de evsiz kaldı. 
     Meksika körfezinde 711 petrol kuyusu ve platformu kapatıldı, üretim sadece yüzde 20 civarında. Maddi hasarın 100 milyar doları bulabileceği belirtiliyor. 
     
</TEXT>
</DOC>
