<DOC>
<DOCNO> 355133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sonsiy04.html </URL>
<DATE> 2005/06/24/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Trafik kazalarına yeni TCK makyajı 
</HEADLINE>
<TEXT>

     CNNTÜRK 

Yeni ceza yasası yürürlüğe girdi. Trafik kazalarında kimin ne kadar kusurlu olduğunu bundan sonra polis tutanağı yerine mahkemeler belirleyecek. 
     Yeni Türk Ceza Kanunu TCK ile polisin kaza yerindeki yetkisi azaltıldı. 
     Kazanın ardından polis yine olay yerinde tutanak tutacak ve kaza yapan sürücüler için karakol ve mahkeme süreci başlayacak. 
     Tarafların aralarında anlaşamamaları halinde önce ifadeleri alınacak sonra ifadeler savcılığa gönderilecek. Savcılık da konuyu mahkemelere taşıyacak. 
     Kimin ne kadar kusurlu olduğu hakim kararıyla belirlenecek. 
     
     Sigorta sorunu yaşanacak 

     Düzenleme mahkemelerin iş yükünü artırırken, kaza yapan sürücünün bürokrasi sürecini de uzatıyor. Kazadaki maddi hasarın karşılığı sigorta şirketinden talep ediliyor ancak sigortacılar kusur oranı belirlenmeden ödeme yapılmayacağını söylüyor. 
     Kaskosu olan araç sahipleri ise eskiden olduğu gibi tutulan rapor karşılığında arabalarının hasarını sigorta şirketinden alabilecek. 
     Ayrıca yeni uygulamada ters yöne bilmeden giren ve kazaya neden olan bir sürücü için, ölen yada yaralanan olmasa bile hapis cezası istenebilecek. 
     
</TEXT>
</DOC>
