<DOC>
<DOCNO> 383494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/yazar/cemal.html </URL>
<DATE> 2005/10/03/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Duvar yıkmak, duvar örmek 
</HEADLINE>
<TEXT>

LÜKSEMBURG 

Yemeğin uzuyor olmasını hayra mı yormalı, şerre mi Yemeğe ara verilmesi iyi mi, kötü mü Bu satırları dün akşam Türkiye saatiyle saat onbiri biraz geçe yazmaya başladım. 
Basın merkezi dolu. 
Türkiye'ye bu ilgi gerçekten ilginç... Gazeteci milleti devamlı bir dalgalanma içinde. Her gelenin çevresinde bir toplanıp bir dağılıyor. 
3 Ekim yatıyor mu 
Yatmıyor mu 
Yoksa bugüne mi kalıyor 
Avusturya inatçı davranıyormuş... 
Yunan Dışişleri Bakan yardımcısı geliyor, "Avusturya en çok yarına kadar dayanır. Ondan sonra havlu atar" deyip gidiyor. 
İngiliz Dışişleri Bakanı Straw'un dönem başkanı olarak yaptığı konuşma kulise sızıyor. 
Avusturya'ya fena yüklenmiş 
"Avrupa'ya ihanet içinde olduğunuzun farkında mısınız " 
Fransa tarafından çelişkili sinyaller alınıyor. Chirac'çılar Avusturya'ya, "Bırakın müzakereler başlasın Türkiye'yle meselemizi sonra ele alırız " diyormuş... 
Avusturya, sindirme kapasitesi maddesiyle ilgili olarak bastırmaya devam ediyormuş. 
Bir başka deyişle 
İmtiyazlı ortaklığın açıkça öngörülmesi yerine, aynı anlama gelebilecek bir tarifin müzakere çerçeve belgesine girmesi... 
Ankara buna da karşı. 
Haklı olarak istemiyor, üyelik hedefinin sözcük oyunlarıyla bir başka kalıba dökülmesine... 
Bir Türk diplomatik kaynağı 
"İngiltere çok ketum davranıyor. Yarına kalabilir herşey..." 
Bugüne kalması iyi mi, kötü mü 
Kopma olabilir mi 
Aralık'a kadar mola verilir mi 
Sözünü çiğneyen, Hıristiyan Kulübü olduğunu dünya aleme ilan eden, stratejik körlük içinde bir Avrupa mı .. 
Çevremizde o kadar çok Arap gazeteci var ki... Hepsi, AB'den Türkiye'ye verilecek mesajın merakı içinde koşturuyorlar... 
Türkiye saatiyle gece onbir buçukta yazımı kesiyorum. Aşağıda, dün öğle vakti yazmış olduğum satırlar yer alıyor. 

3 Ekim ne olacak, belli olmadan yazılıyor bu satırlar. Onun için yazımın başlığını, "Duvar yıkmak, duvar örmek " diye koydum. Çünkü, Türkiye'yle Avrupa Birliği arasındaki duvar, bugünden itibaren ya yıkılmaya başlayacak, ya daha sağlam örülmeye... 
Bu nokta çok açık. 
Hiçbir şey aynı olmayacak. 
Hem Türkiye için... 
Hem Avrupa Birliği için... 
3 Ekim, gerçek bir dönüm noktası çünkü. 
Bu dönüm noktası nasıl geçilirse geçilsin, Türkiye ve Avrupa aynı Türkiye ve Avrupa olmayacak. 
Tam üyelik müzakereleri başlarsa olumlu, başlamazsa olumsuzluklar dizisi harekete geçecek. 
Müzakereler başlarsa, Avrupa Birliği sözünü tutmuş ve dürüst davranmış olacak. Türkiye'ye kapıyı açarak bir Hıristiyan Kulübü olmadığını, kültürel ırkçılık yapmadığını dünya aleme gösterecek. 
Stratejik körlük içinde olmadığını, Batı'yla İslam arasında köprülerin atılmasını değil kurulmasını içtenlikle istediğini, 'medeniyetler savaşı'na meydan vermek istemediğini belli edecek. 
İslam'la modernliğin, İslam'la demokrasinin ille de çatışmadığını, ikisinin bir arada olabileceğini Türkiye ile birlikte net bir mesaj olarak İslam dünyasına göndermiş olacak. 
İngiliz The Guardian gazetesindeki bir meslektaşım şöyle yazıyordu 
"Türkiye'nin Kafkaslar ve Ortadoğu bağlantılı stratejik önemi... Başlıca doğalgaz kaynaklarının Türkiye üzerinden akması... Daha genç bir nüfusun demokratik avantajları... 2001'den bu yana dörtte bir oranında büyüyen dinamik Türk ekonomisi... İslam'ın demokrasiyle veya insan hakları ve modernlikle bağdaşmadığı yönündeki görüşlerin geçersizliği..." Madeleine Bunting, The Guardian, 26 Eylül 05 
Üyelik müzakerelerinin başlamasıyla, hiç kuşkunuz olmasın, Türkiye'nin yüzü Batı'ya dönük tarihsel yürüyüşü hızlanacak. Modernleşme yolundaki adımları daha sıklaşacak. Demokrasi, hukuk devleti ve insan hakları alanında çıtasını her geçen gün yükseltecek bir Türkiye sahneye çıkacak. 
Doğrudan yabancı sermaye akışının artmasıyla ekonomik büyümesini daha istikrarlı bir raya oturtan, bir yandan küresel rekabet açısından AB'nin elini güçlendiren, öte yandan kendi aş ve iş sorununu hal yoluna sokan bir Türkiye'yle karşı karşıya kalacağız. 
Ekonomisiyle birlikte refah pastasını büyüten, böylece kendine daha çok güvenmeye başlayan, yani özgüveni yerine gelen bir Türkiye, Kürt sorunu dahil kendi kimliğiyle, tarihiyle ilgili sorunlarını daha kolay çözecektir. 
Bu istikrar demektir ülkemiz için. 
Yeryuvarlığının bu bölgesinde, Ortadoğu'nun, Kafkaslar'ın, Balkanlar'ın bitişiğinde ve Avrasya'nın kalbinde istikrarlı ve güçlü bir Türkiye, demokrasisini ve ekonomisini adam etmiş bir Türkiye, herhalde, Avrupa için de, Amerika için de vazgeçilemez bir güç kaynağı olacaktır. 
Peki, ya kapıyı kapatırsa AB... 
3 Ekim'deki böyle bir olumsuzluğu ellerini en çok ovuşturarak bekleyenler, hiç kuşkunuz olmasın, Bin Ladinciler'dir. Irak'taki Zerkavi takımıdır. Afganistan'daki, Pakistan'daki Talibancılar'dır, radikallerdir. 
İran'daki reformdan öcü gibi korkan eski Humeynici takımdır. Ya da bütün İslam dünyasındaki dinci radikal güçlerdir, bugün Türkiye'ye kırmızı kart gösterilmesini heyecanla bekleyenlerin başında gelen... 
Çünkü böyle bir gelişmenin İslam dünyasında medeniyetler çatışması'na giden yolu kısaltacağını onlar gayet iyi biliyorlar. 
Avrupa da biliyor mu 
Yoksa stratejik körlük içinde mi 
Eğer stratejik körlük içindeyse, Türkiye'de de radikal İslamcılar'ın ve AB ile demokrasiyi sevmeyen Kızılelmacılar'ın zil takıp oynayacakları tarihsel bir yanlışın altına imza atmiş olacak. 
Hangisi .. 
Belki siz bugün, 3 Ekim sabahı bu satırları bu sorunun yanıtını öğrenmiş olarak okuyor olacaksınız. Ya da en geç bu akşam vakitlerinde herşey belli olacak. 
Evet, duvar yıkmak 
Duvar örmek... 
Hangisi Ben iyimserim. Tıpkı 17 Aralık zirvesinde olduğu gibi, 3 Ekim için de aynı şeyi söylüyorum. 
Buraya kadar kolay gelinmedi 
Buraya kadar geldikten sonra da kötü bir sürpriz beklemiyorum. Kimsenin bu saatten sonra pire için yorgan yakacağına doğrusu ihtimal vermiyorum. 
Ama yine de gergin bir bekleyiş vardı, ben bu satırları dün öğle vakti yazarken... 



</TEXT>
</DOC>
