<DOC>
<DOCNO> 361905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/son/sonspo10.html </URL>
<DATE> 2005/07/17/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Gençlerbirliği'nde yeni transfer Oliveria dört gözle tercümanını bekliyor 
</HEADLINE>
<TEXT>

     Gençlerbirliği'nin yeni transferi Marcio Oliveria, dört gözle tercümanını bekliyor. 
     Gençlerbirliği-FC Brussels maçında iki nefis gol atan Portekizli Oliveria, henüz tercümanı gelmediği için sıkıntı çekiyor. Portekizce dışında dil bilmeyen Oliveria, gününün büyük bir bölümünü Portekizce-Türkçe sözlüğe bakarak geçiriyor. 
     Türkçe bilmemesine rağmen takım arkadaşlarıyla hemen kaynaşan Oliveria, bozuk konuştuğu Türkçe kelimelerle herkesin sevgisini kazandı. 
     Teknik direktör Ziya Doğan da, Oliveria'nın iyi bir futbolcu olduğunu ancak kendisiyle anlaşmakta zorlandığını belirterek, ''Futbol dili ile konuşup sorunları aşıyoruz. Dil sorununu çözünce takıma daha iyi katkı sağlayacağına inanıyorum. Çünkü çok değişik özellikleri olan bir futbolcu'' diye konuştu. 
     Kulüp yönetiminin Marcio'ya tercüman bulmak için seferberlik ilan ettiği belirtildi. 
     Bu arada lig hazırlıklarını Belçika'da sürdüren Gençlerbirliği, bugün bu ülkedeki 3. hazırlık maçını, teknik direktörlüğünü Fuat Çapa'nın yaptığı İkinci lig ekibi Hensden Zolder ile yapacak. 
     
</TEXT>
</DOC>
