<DOC>
<DOCNO> 392973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/yasam/axyas02.html </URL>
<DATE> 2005/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Organ bağışıyla 'barış mesajı' 
</HEADLINE>
<TEXT>


Bayram kutlamaları sırasında oynadığı silahı gerçek sanan İsrailli askerlerce öldürülen 12 yaşındaki Filistinli Ahmed Hatib'in organları, 6 İsrailliye hayat verdi 

DIŞ HABERLER SERVİSİ 

İsrail askerleri tarafından geçen perşembe günü vurulduktan sonra hayatını kaybeden 12 yaşındaki Filistinli Ahmed Hatib'in ailesi, oğullarının organlarını 6 İsrailliye bağışladı. 
Ramazan Bayramı'nın ilk gününde Batı Şeria'nın Cenin kentindeki bayram kutlamalarına katıldığı sırada, elindeki oyuncak silahı gerçek sanan İsrail askerlerince vurulan Ahmed Hatib, cumartesi günü kaldırıldığı hastanede yaşamını yitirdi. Ahmed'in babası İsmail Hatib, kendi kardeşinin de karaciğer nakli beklerken hayatını kaybettiğini, bu yüzden oğlunun organlarını bağışlamaya karar verdiğini söyledi. 

'Sevgi gösterisi' 
Küçük Filistinlinin kalbi, kendisi gibi 12 yaşında olan bir kıza nakledildi. Ahmed'in karaciğerinden alınan parçalar da 6 aylık bir bebekle 56 yaşındaki bir kadına, böbrekleri ise 5 yaşındaki bir erkek çocuğa hayat verdi. Ahmed'in akciğerleri de 5 yaşındaki bir çocuk ile 4 yaşındaki bir kıza nakledildi. 
Ahmed'in kalbinin nakledildiği Dürzi kızı Samah Gadban'ın ailesi, 5 yıldır kızlarına uygun bir kalp beklediklerini söyledi. Baba Riad Gadban, "Ne diyeceğimi bilemiyorum. Bu büyük bir sevgi gösterisi" dedi. Organların nakledildiği diğer 5 kişinin aileleri ise açıklama yapmaktan kaçındı. 

'Kültürümüzün bir parçası' 
Baba İsmail Hatib, kendisi için organların bir İsrailli veya Filistinliye nakledilmesi arasında fark olmadığını belirterek, "Umarım bu, İsraillilere ve Filistinlilere bir barış mesajı verir" dedi. Ahmed'in amcası Cemal Hatib de, "Bu, bizim kültürümüzün bir parçası. Müslümanlar olarak dünyaya terörist olmadığımızı söylüyoruz. Organlar, ister Yahudilere isterse Araplara gitsin, bizim için sorun değil" dedi. 




</TEXT>
</DOC>
