<DOC>
<DOCNO> 355071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sondun49.html </URL>
<DATE> 2005/06/24/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Iraklı öğrenciler Kot pantolon giydiğimiz için tutuklanıp dayak yedik 
</HEADLINE>
<TEXT>

     Irak'ın Necef kentinde öğrenciler, son günlerde, aralarında kot pantolon giyip saçını uzatan birkaç kişinin polis tarafından tutuklanıp dövüldüğünü belirtti. 
     Şiilerin çoğunlukta olduğu kentte iki hafta önce tutuklamaların başladığını söyleyen Muhammed Casim adlı öğrenci, ''Saçımız uzun olduğu ve kot pantolon giydiğimiz için bizi tutukladılar. Herkesin önünde bizi dövdüler. Karakola götürüp bir kez daha dövdüler. Başımızı tıraş edip, kıyafetlerimizi yırttılar'' dedi. 
     Casim, ''Ne yaptığımızı sorduğumuzda, onurumuz olmadığını söylediler'' diye konuştu. 
     Hz. Ali'nin kılıcından esinlenerek Zülfikar Tugayı adını kullanan birimin komutanı Albay Naci Yasir ise Reuters'a verdiği demeçte, gençlerin sokaklarda toplandığı ve ''uygunsuz'' davrandığı yönünde şikayet aldıklarını söyledi, ancak bu ''uygunsuz'' davranışların ne olduğunu belirtmedi. 
     Yasir, ''Özgürlükleri kısıtlamıyoruz. Onları bir süreliğine gözaltına aldık ve öğrenci olduklarını öğrendik. Bir daha yapmayacakları sözünü aldıktan sonra serbest bıraktık'' diye konuştu. 
     
</TEXT>
</DOC>
