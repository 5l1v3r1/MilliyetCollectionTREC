<DOC>
<DOCNO> 385882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sontur28.html </URL>
<DATE> 2005/10/11/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Hizbullah davası karara kaldı 
</HEADLINE>
<TEXT>

     Terör örgütü Hizbullah Davası’nda, Ankara 11. Ağır Ceza Mahkemesi kararı açıklamak üzere dosyanın incelemeye alınmasına karar verdi. 
     Davanın bugünkü duruşmasına, tutuklu sanıklar Mehmet Emin Alpsoy, Şeyhmus Alpsoy ve Mustafa Gürlüer ile tutuksuz yargılanan Nurettin Şahin ve Abdulselam Öztürk ile bazı sanıkların avukatları katıldı. 
     Sanıklar ve avukatları önceki savunmalarını tekrar ederek, beraat isteminde bulundular, aksi halde lehlerine olan hükümlerin uygulanmasını talep ettiler. 
     Tutuklu sanıklar, yaklaşık 6 yıldır tutuklu olmalarının mağduriyetlerine yol açtığını belirterek tahliyelerine karar verilmesini de talep ettiler. 
     Tahliye taleplerini reddeden mahkeme heyeti, dosyanın karar için incelemeye alınmasına karar vererek, duruşmayı erteledi. 
     Cumhuriyet Savcısı Dilaver Kahveci, geçen duruşmada açıkladığı esas hakkındaki mütalasında, Şeyhmus Alpsoy, Mehmet Emin Alpsoy ve Mustafa Gürlüer’in, 765 sayılı TCK’nın "devletin anayasal düzenini bozmaya teşebbüs etme" suçunu düzenleyen 146 1. maddesi uyarınca, müebbet ağır hapis cezasına çarptırılmasını, bu sanıkların, Topluma Kazandırma Yasası’ndan yararlanma taleplerinin reddini, 2 sanığın 2 yıl 6’şar aya kadar hapsini, 6 sanığın beraatini ve 26 sanığa Topluma Kazandırma Yasası uyarınca ceza verilmemesini talep etmişti. 
     Mahkeme, ilk yargılamada, 3 sanığı idam, 29 sanığı 3 yıl ile 15 yıl arasında değişen ağır hapis cezasına çarptırmış, 6 sanık ise beraat etmişti. 
     Yargıtay 9. Ceza Dairesi, eksik soruşturma ve usul eksikliği gerekçesiyle kararı oybirliğiyle bozmuştu. 
     
</TEXT>
</DOC>
