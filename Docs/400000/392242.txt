<DOC>
<DOCNO> 392242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/son/sontur29.html </URL>
<DATE> 2005/11/04/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Bayrak indirme eylemine tepkiler sürüyor... 
</HEADLINE>
<TEXT>

     Bulgaristan Türkleri Kültür ve Yardımlaşma Derneği Genel Başkanı ve Bulgaristan Azerbaycan Kırım Türk Dernekleri Federasyonu Genel Başkan Yardımcısı İbrahim Efendioğlu, Avrupa Parlamentosu Üyesi Rum parlamenter Marios Matsakis'in Türk bayrağını indirmesi olayını şiddetle kınadıklarını söyledi. 
     Efendioğlu, düzenlediği basın toplantısında, bayrağın bir milletin şerefi, namusu ve gururu olduğunu belirterek, bayrağa saygı duyulması gerektiğini bildirdi. 
     Ulu Önder Atatürk'ün Kurtuluş Savaşı'nda düşmanın püskürtülmesinin ardından İzmir'de ayağının altına serilen Yunan bayrağını çiğnemeyerek bütün dünyaya asil liderlik örneği gösterdiğini belirten Efendioğlu şunları söyledi 
     ''Oysa Avrupa Parlamentosu üyesi Rum parlamenter Marios Matsakis KKTC Akıncılar'da bir askeri bölgede Türk bayrağını indirme küstahlığını sergilemiştir. Rum parlamenter bu akıl almaz çirkin eylemiyle uluslararası hukuki, siyasi, askeri ve diplomatik kuralları çiğnemiştir. 
     Rum parlementerin bu çirkin eylemini şiddetle kınıyoruz. Yunan ve Güney Kıbrıs Rum halkının da bu eylemi kınamasını arzu ediyoruz. Diğer taraftan Avrupa Parlamentosu da kendi üyesi olan ve kurallarına aykırı eylemde bulunan Rum parlamenteri şiddetle kınamalı ve dışlamalıdır. Aksi takdirde kendi kurallarıyla çelişkiye düşecektir.'' Efendioğlu, Türk milleti ve İslam aleminin bayramını kutlayarak, deprem felaketini yaşayan Pakistanlıların acısını paylaştığını da bildirdi. 
     
</TEXT>
</DOC>
