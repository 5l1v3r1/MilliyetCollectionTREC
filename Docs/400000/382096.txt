<DOC>
<DOCNO> 382096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/guncel/axgun02.html </URL>
<DATE> 2005/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağar'ın Susurluk tarifi 
</HEADLINE>
<TEXT>


Korucuları Hamidiye Alayları'na benzeten DYP Genel Başkanı Terörle hukuk içinde yaptığımız mücadele, bir trafik kazası bahanesiyle gayri meşru gibi takdim edildi. Görev yaptığım dönemdeki tüm sorumluluk bana aitti 

Aydın Hasan - İzmir 

DYP Genel Başkanı Mehmet Ağar, Susurluk sürecinde kendisi hakkında acımasız bir kampanya yürütüldüğünü savundu. Ağar, zaman zaman çeşitli eleştirilerle karşılaşan geçici köy korucularını da Osmanlı dönemindeki Hamidiye Alayları'na benzetti. 
AKP'nin kalelerinden Kayseri'deki gövde gösterisinden sonra 4 günlük İzmir gezisine çıkan Ağar, önceki akşam Ege Genç İşadamları Derneği üyeleriyle bir araya geldi. İşadamlarına yaklaşık 2 saat konuşan Ağar, Susurluk sürecinde bir trafik kazası bahanesiyle, hukuk içinde yaptığı terörle mücadelenin "gayri meşru" gibi takdim edildiğini dile getirdi. Ağar sözlerini şöyle sürdürdü 
"O dönem terörün asgariye indirildiği dönemdir. Terörü niye yok ettiğimizin hesabını vermek için yoğun mücadele verdik. Görev yaptığım süredeki bütün hukuki, cezai sorumluluk bana aitti. Ancak benimle beraber Türkiye'de, Osmanlı'da Sultan Hamid döneminde var olan o zamanki Hamidiye Alayları, bugünkü adıyla korucu adıyla görev yapmış insanlar içinde bir sembolik isim olan Bucak aşiretinin reisinin yargılanmasının doğru olmadığını ifade ettik. 10 yıl sonra ne kadar haklı olduğumuz ortaya çıktı. PKK ile mücadelede çocukları ölen aileler rencide edildi." 

'Bize yargısız infaz yapıldı 
Ağar, Emniyet Genel Müdürü olduğu dönemde birlikte teröre karşı mücadele ettiği bazı kişilerin özel hayatlarında yanlışları olabileceğini de söyledi. Ağar, "Suçun şahsiliği prensibi vardır. Biz kişinin özel hayatından sorumlu olamayız. Özel hayatında herkesin kusuru kendisine aittir. Bizim bu konuda ancak manevi sorumluluğumuz olabilir. Bize karşı o dönemde yargısız infazlar yapıldı" dedi. 
Gzisinin ikinci günü Torbalı ve Tire'yi gezen Ağar, Kara Kuvvetleri Komutanı Orgeneral Yaşar Büyükanıt'ın "AB'de terörle mücadelemizi 'saldırgan askeri operasyonlar' olarak niteleyenleri kınıyorum" sözlerini de şöyle değerlendirdi 

Hükümet yerine asker 
"Bu değerlendirmeleri siyasetin yapması lazım. Hükümetin tepkisini koyması lazım. Ancak, bu hükümetin yumuşak karnı kendi meşruiyetini dış destekte araması olduğu için tepki gösteremiyor. DYP iktidarında hiçbir bürokrat kendisini konuşmak zorunda hissetmeyecek." 

Hamidiye Alayları 

Sultan 2. Abdülhamit tarafından sosyal, siyasi ve iktisadi hayatı düzenlemek için kurulan teşkilattı. Hamidiye Alayları, aşiret liderlerinin komutasında, aşiret üyelerinden oluşurdu. Alaylardan özellikle, Osmanlı'nın son dönemindeki Ermeni isyanlarının bastırılmasında yararlanıldı. 


</TEXT>
</DOC>
