<DOC>
<DOCNO> 369264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/soneko31.html </URL>
<DATE> 2005/08/12/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Yapı Kredi Bankası zarar açıkladı... 
</HEADLINE>
<TEXT>

     Yapı Kredi Bankası, yılın ilk yarısı için 124 milyon YTL net zarar açıkladı. 
     Yapı Kredi'den yapılan açıklamaya göre, 30 Haziran 2005 itibariyle bankanın aktif ve özkaynak büyüklüğü sırasıyla, 24.8 milyar YTL ve 4.4 milyar YTL olarak gerçekleşti. Sermaye yeterlilik oranı ise yüzde 16.4 oldu. 
     Bankanın 6 aylık dönemde toplam mevduatı yüzde 7.5 oranında büyüyerek 15.4 milyar YTL'ye ulaştı. 
     Açıklamada, aynı dönemde Yapı Kredi'nin, kredi kartları ve gayrinakit kredilerde sektör lideri konumunu sürdürdüğü bildirildi. 
     Yılın ilk yarısında bankacılık faaliyetlerinden vergi karşılığı ve diğer karşılıklar öncesi 251 milyon YTL operasyonel kar elde edildiği belirtilen açıklamada, şöyle denildi 
     ''Ancak, banka aktifindeki bazı varlıklar nedeniyle toplam 358 milyon YTL karşılık ayrılmıştır. Sonuç olarak, 30 Haziran 2005 tarihi itibariyle 124 milyon YTL net zarar söz konusu olmuştur. Bu karşılıklar ağırlıklı olarak yüksek değerden aktifleştirilen bazı sabit kıymet ve iştiraklerin rayiç değerlerine indirgenmesi sonucu oluşmuştur. Karşılık ayırma süreci devam edecek olup, sahiplik sorununun da sona ermesiyle yakın gelecekte Yapı Kredi sektördeki etkin konumunu daha da güçlendirecektir. 
     Güçlü teknolojik altyapısı, deneyimli ve eğitimli insan kaynağı, müşteri ve performans odaklı anlayışı, gelişmiş karar destek sistemleri ve tüm bu avantajlı konumun sonucunda ortaya çıkan yüksek işlem hacmi, bankayı müşterilerin ilgi odağı kılmaya devam edecek ve Yapı Kredi'nin sektördeki öncü konumunun sürdürülmesinde güvence olacaktır.'' 
     
</TEXT>
</DOC>
