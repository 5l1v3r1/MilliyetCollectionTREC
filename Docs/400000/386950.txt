<DOC>
<DOCNO> 386950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/son/sonspo21.html </URL>
<DATE> 2005/10/15/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Galatasaray, uzatmalarda gülüyor... 
</HEADLINE>
<TEXT>

     Kayseri Erciyesspor'u Hakan Şükür'ün uzatma dakikalarında attığı golle 2-1 mağlup ederek haftayı lider kapatmayı garantileyen Galatasaray, bu sezon son dakika golleriyle hayat buldu. 
     Uzatma dakikalarında bu sezon 3 gol atan Galatasaray, böylece yenilgi veya berabere bitebilecek maçlardan toplam 5 puan çıkarmayı bildi. 
     Turkcell Süper Ligi'nin 2. haftasında Ankaragücü deplasmanında uzun süre devam eden beraberliği Ümit Karan, 90. dakikada attığı golle bozarak, takımına galibiyeti getirdi. 
     Ligin 4. haftasında ise Galatasaraylı genç forvet Hasan Kabze, Gaziantepspor deplasmanında sarı-kırmızılı ekip 2-1 mağlup durumdayken 90. dakikada attığı golle takımı yenilgiden kurtardı. 
     Son olarak Hakan Şükür, bugünkü Kayseri Erciyesspor maçında son dakikada galibiyet golünü atarken, Galatasaray'ın bu hafta da zirveyi garantilemesini ve 3 puanla İstanbul'a dönmesini sağladı. 
     
</TEXT>
</DOC>
