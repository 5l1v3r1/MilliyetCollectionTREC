<DOC>
<DOCNO> 366957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sondun18.html </URL>
<DATE> 2005/08/04/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Belçika'dan İran'a fosfat fabrikası engeli 
</HEADLINE>
<TEXT>

     Brüksel hükümeti, bir Belçika firmasının İran'da fosfat fabrikası kurmasını engelledi. 
     ''Lavalin Europe'' isimli ve Kanada bağlantılı şirket, İran'da fosfat fabrikası inşaatına geçen yıl başlamış, daha sonra, silahlanma amaçlı olarak kullanılması olasılığı bulunan bu oluşum çerçevesinde ihraç edilecek malzeme, ürün ve teknolojiler için, Belçika yasaları gereği, ''silah ihraç izni'' talebinde bulunmuştu. 
     Brüksel Bölgesel Hükümeti Dış İlişkiler Bakanlığı, söz konusu firmaya ihracat izni verilmediğini açıkladı. 
     Bakan Guy Vanhengel, basına yaptığı açıklamada, fosfat tesislerinin uranyumun zenginleştirilmesinde ve nükleer silah üretiminde kullanılabileceğini belirtti ve İran'ın son olumsuz tavırlarının, Belçika firmasının bu fabrika inşaatının yasaklanmasının doğru bir karar olduğunu gösterdiğini söyledi. 
     Bakan, ''firmanın yoğun baskı ve lobi çalışmalarına rağmen'' ihracat izni verilmediğini, Belçika İstihbarat Servisi ve Dışişleri Bakanlığı'nın da buna karşı olduklarını duyurdu. 
     Bakanlık, ihracat iznini reddeden gerekçeli kararın Belçika firmasına iletildiğini duyurdu. 
     
</TEXT>
</DOC>
