<DOC>
<DOCNO> 385280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/son/sonsiy06.html </URL>
<DATE> 2005/10/09/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Demirel'den AB yolundaki Türkiye'ye cambaz benzetmesi 
</HEADLINE>
<TEXT>

     9’uncu Cumhurbaşkanı Süleyman Demirel, AB ile müzakerelere başlayan Türkiye’yi "ipteki cambaza" benzetti. Demirel, "Cambaz düşmeyecek, buna inanmamız lazım" dedi. Demirel, CNN Türk’de yayınlanan "Ankara Kulisi" programında Avrupa Birliği müzakerelerinin başlamasına ilişkin soruları yanıtladı. Türkiye’nin AB içinde olmak için herkesten önce yola çıktığını anlatan Demirel, "Neden bu kadar geçikildi" sorusunu, "Meselelere hissi bakmak kadar yanlış bir şey düşünemiyorum. Hissi bakmaya çok müsait bir hadise, biz de hissi bakmaya çok müsait bir milletiz. Soğukkanlılık gerekiyor" diye yanıtladı. "3 Ekim’de vardığımız yer iyi mi kötü mü " diye soran ve "Buna kötü demek mümkün mü" diye yanıtlayan Demirel, AB’nin Türkiye’ye çifte standart uyguladığı yolundaki eleştirilerin anımsatılması üzerine, "3 Ekim’den sonrasına şüphe ile bakmak bize hiçbir şey kazandırmaz" dedi. Demirel, "Sokaktaki vatandaş AB sürekli onurumuzu kırıyor diyor" denmesi üzerine İngiltere’nin bile iki defa veto edildiğini anımsattı. Demirel, "Eğer, Türkiye’yi bölmeye kalkarlarsa veya bölecek şartları Türkiye’nin önüne getirirlerse o zaman Türkiye’nin birliği, AB’ye girmesinden çok daha önemli hale gelir" diye konuştu. Demirel, müzakerelerden kalkma konusunda ise "Elinizdeki en son kullanılacak silah o. Onu her gün kullanmaya kalkarsanız silahınız kesmez hale gelir" değerlendirmesinde bulundu. 
     
     MASAYA OTURMAYI KİMSE KÜÇÜK HADİSE SAYMASIN 

     AB ile müzakerelerin başlamasını "son derece iyi olmuştur" diye değerlendiren Demirel, "Bu masada oturmaya devam etmek Türkiye’nin elinde. Masaya oturmayı kimse küçük bir hadise saymasın. Hasta Adam’dan Avrupa masasına geliyorsunuz. Size hasta adam diyen gelin buraya diyor" diye konuştu. 
     "Türkiye bu kapıyı açamasaydı prestiji yarıya inerdi" diyen Demirel, birçok ülkenin AB ile beraber olabilmeyi gıpta ile takip ettiğini söyledi. Demirel, AB-Türkiye ilişkileri konusunda herkesin bilmesi gerektiğini söylediği "cambaz" hikayesi de anlattı 
     "Cambaz tele çıkmış yürüyor, aşağıdan ahali seyrediyor ’ha düştü ha düşecek’. Bu bizim ülke. Ahali cambazı seyrediyor ’ha geçti ha geçecek’. Bu da Avrupa. Şimdi biz telin üstündeki cambazı seyrediyoruz. Diyoruz ki cambaz telin üstüne çıktı ama acaba bundan sonra düşer mi düşmez mi. Düşmeyecek. Buna inanmamız lazım. Bizden birçok şeyler istenecek. Bizden veremeyeceğimiz şeylerin isteneceğini tahmin etmiyorum. İstenirse vermeyiz. Burada isteyen kadar bizim durumumuz çok önemli." 
     
     KRİZLİ ZİRVEYE İLİŞKİN İLGİNÇ AYRINTI 

     Demirel, Türkiye-AB ilişkilerinin geleceği konusunda "Şimdi şimdidir-Yarın yarındır" derken, Türkiye’nin Avrupa halklarına kendisini tanıtması gerektiğini söyledi. 
     Demirel, 1997’de Türkiye’nin AB ile ilişkilerini rafa kaldırdığı Lüksemburg zirvesi öncesine ilişkin bir anısını da anlattı. Fransa Cumhurbaşkanı Jacques Chirac’ın kendisine söz vererek, "Biz Türkiye’nin AB’ye dahil olmasını istiyoruz. Ama Yunanistan’ı aşamıyoruz. Benim Yunanistan üzerinde çok nüfuzum yok, Almanlar’ın var. Almanlarla konuşun. Biz beraber olursak bunu aşarız" dediğini belirtti. 
     Demirel, görüştüğü dönemin Almanya Başbakanı Helmut Kohl’ün "Sizi durdurmayacağız" dediğini kaydederken, "Ama döndü maalesef başka türlü haraket etti" diye konuştu. 

ANKA 

     
</TEXT>
</DOC>
