<DOC>
<DOCNO> 356648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sonsiy11.html </URL>
<DATE> 2005/06/29/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
İsrail Kara Kuvvetleri Komutanı, Org. Büyükanıt'ı ziyaret etti 
</HEADLINE>
<TEXT>

     İsrail Kara Kuvvetleri Komutanı Tümgeneral Yiftach Ron-Tal ve beraberindeki heyet, Kara Kuvvetleri Komutanı Orgeneral Yaşar Büyükanıt’ı ziyaret etti. 
     Orgeneral Büyükanıt, konuk komutanı, Kara Kuvvetleri Karargahı’na gelişinde törenle karşıladı. Tümgeneral Ron-Tal, karşılamada askerleri, Türkçe "Merhaba asker" diyerek selamladı. 
     Konuk komutanın şeref defterini imzalamasından sonra iki komutan Orgeneral Büyükanıt’ın makamına geçti. 
     Orgeneral Büyükanıt, burada yaptığı konuşmada, Tümgeneral Ron-Tal’in kendisinin konuğu olarak Türkiye’ye geldiğini söyledi. 
     İki ülkenin kara kuvvetlerinin çok yakın işbirliği olduğunu kaydeden Orgeneral Büyükanıt, işbirliği imkanlarının nasıl geliştirileceği ve yürütülen projeler hakkında görüş alışverişinde bulunacaklarını belirtti. 
     Tümgeneral Ron-Tal’i daha önceden tanıdığını bildiren Orgeneral Büyükanıt, "Birbirimizi anlamak için zaman kaybetmeyeceğiz. Bizi ilgilendiren konularda görüşeceğiz" dedi. 
     Konuk komutan da Türkiye’de bulunmaktan mutluluk duyduğunu belirterek, işbirliği imkanlarının geliştirilmesi konusunda görüşeceklerini söyledi. 
     
</TEXT>
</DOC>
