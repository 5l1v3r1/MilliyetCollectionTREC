<DOC>
<DOCNO> 395931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/guncel/gun05.html </URL>
<DATE> 2005/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Linç'in davası da gergin 
</HEADLINE>
<TEXT>


Trabzon'da linç edilmek istenen TAYAD'lıların dünkü duruşmasında gergin anlar yaşandı. TAYAD'lıların adliyeye girişinde bazı kişiler, TAYAD'lılara "Vatan hainleri " diye bağırdı 

TEKİN ATAY, TACETTİN ÇEBİ, BAHADIR ÖKTEM Trabzon DHA 

Trabzon'da 6 Nisan'da cezaevleriyle ilgili bildiri dağıtan Tutuklu ve Hükümlü Aileleri Yardımlaşma Derneği TAYAD üyesi 5 kişinin linç edilmek istenmesiyle ilgili davanın dünkü duruşması gergin başladı, olaysız bitti. 
Linç girişimine katıldıkları iddia edilen 11 sanıkla, bildiri dağıtan 5 sanık hakkında açılan davalar daha önce birleştirilmişti. Trabzon 1. Asliye Ceza Mahkemesi'ndeki duruşmayı, yaklaşık 40 TAYAD'lı da izledi. Bazı vatandaşlar, adliyeye giren TAYAD'lılara "Vatan hainleri, bu ülkeden ne istiyorsunuz " diye bağırdı. Polis, olay çıkmasını önledi. 
Tutuksuz yargılanan Zeynep Erduğrul, Çetin Güven ve Emre Bakır ile linç girişimine katılmakla suçlanan diğer tutuksuz sanık İlay Aktaş'ın katıldığı duruşma yaklaşık 10 dakika sürdü. Duruşma 29 Aralık'a ertelendi. 

Rize'ye gittiler 
Adliye önünde toplanan TAYAD'lılar, "Linç girişiminden AKP sorumludur" yazılı pankart açtı. Rize'de de 2 Kasım'da linç girişimine maruz kaldıklarını anımsatan Erduğrul, "Bunlar caydırılmıyor, teşvik ediliyor" dedi. Açıklamanın ardından Rize Adliyesi'ne giden TAYAD'lılar,Vali Enver Salihoğlu, AKP Milletvekili Abdulkadir Kart, Belediye Başkanı Halil Bakırcı ve Emniyet Müdürlüğü hakkında savcılığa suç duyurusunda bulundu. 




</TEXT>
</DOC>
