<DOC>
<DOCNO> 352031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/guncel/gun05.html </URL>
<DATE> 2005/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Türbanla izlediler 
</HEADLINE>
<TEXT>


Bilkent ve Kocaeli Üniversiteleri ile Polis Koleji'ndeki törenlere türbanlı veliler katıldı 

ANKARA Milliyet 

Erzurum Atatürk Üniversitesi'ndeki mezuniyet törenine türbanlı velilerin alınmaması üzerine başlayan tartışmalar sürerken Bilkent Üniversitesi, Polis Koleji ve Kocaeli Üniversitesi'ne bağlı Kandıra Meslek Yüksekokulu'nun mezuniyet törenlerini türbanlı veliler de izledi. 
Bilkent Üniversitesi 2004-2005 dönemi mezunlarının Bilkent Odeon'da düzenlenen diploma törenine Cumhurbaşkanı Ahmet Necdet Sezer'in eşi Semra Sezer, Adalet Bakanı Cemil Çiçek ve eşi Gülten Çiçek, CHP Ankara Milletvekili Ayşe Gülsün Bilgehan, şovmen Mehmet Ali Erbil, velilerle çok sayıda davetli katıldı. 

Gülten Çiçek de katıldı 
Çiçek'in kızı Şeyma Çiçek önlisans muhasebe, Erbil'in kızı Sezin Erbil kamu yönetimi ve Bilgehan'ın kızı Zeynep Bilgehan iktisat bölümlerinden mezun oldu. Törende boynunu açıkta bırakacak şekilde bone tipi türban takan Gülten Çiçek, Bilkent'te hiçbir zaman sıkıntı yaşamadığını, üniversitede özgür bir ortam olduğunu söyledi. 
Bakan Çiçek, Erzurum'da türbanlı velilerin törene alınmamasını "Keşke bunlar hiç olmasa. Bilimin öğretildiği yerlerde farklı davranışlar olmalı" diyerek eleştirdi. 

Çiçekler'in gurur günü 

Bilken Üniversitesi mezuniyet töreninde diplomasını alan Adalet Bakanı Cemil Çiçek'in kızı Seyme Çiçek, sevincini annesi Gülten Çiçek'le paylaştı. 


Polis koleji şapka attı 


İçişleri Bakanı Abdülkadir Aksu'nun da katıldığı Polis Koleji'nin 55. dönem mezuniyet töreninde bazı türbanlı veliler de kendilerine ayrılan tribünde yerlerini aldı. 




'Poz ver kızım' 

ERGÜN AYAZ Kocaeli DHA 
Kandıra Meslek Yüksekokulu'ndan 2004 - 2005 öğretim yılını tamamlayan öğrencilere de törenle diplomaları verildi. Tekstil Bölümü öğrencilerinden Rukiye Özgül diplomasını aldığı sırada töreni izleyen çarşaflı annesi, kameralı cep telefonuyla bol bol fotoğraflarını çekti. Çarşaflı anne, ısrarlara rağmen adını söylemedi. Diplomalarını alan öğrenciler daha sonra keplerini hep birlikte havaya atarak mezuniyetlerini kutladı. 


</TEXT>
</DOC>
