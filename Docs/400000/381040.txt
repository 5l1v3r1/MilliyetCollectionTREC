<DOC>
<DOCNO> 381040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/guncel/gun02.html </URL>
<DATE> 2005/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'da iki festival birden 
</HEADLINE>
<TEXT>


42. Antalya Altın Portakal ve 1. Uluslararası Avrasya film festivalleri bugün başlıyor. Çifte festivale çifte açılış yapılacak ve Antalya uluslararası şöhretleri ağırlayacak 

Alin Taşçıyan 

Antalya'daki ilk uluslararası film festivali bugün başlıyor. Geçmiş yıllarda paralel programlarda dünyadan filmler gösterilen, Türk sinemasına odaklanan Antalya Altın Portakal Film Festivali, 42. yaşına 1. Uluslararası Avrasya Film Festivali'ni kucağına alarak giriyor. 42. Antalya Altın Portakal Film Festivali'nin ulusal bölümünün bugün yapılması planlanan resmi açılışı ise Meteoroloji'nin yağmur uyarısı nedeniyle yarına kaydırıldı. 

Sezen Aksu konseri 
25 Eylül'deki ulusal program, saat 18.00'de ATSO'daki İlhan Erşahin dinletisiyle başlayacak ve 19.30'daki geleneksel kortej ve 21.30'da Konyaaltı Açık Hava Tiyatrosu'nda düzenlenecek törenle devam edecek. Nebahat Çehre, Seyfi Havaeri ve yitirdiğimiz Efkan Efekan'ın Onur Ödülleri verilecek. Gece, Sezen Aksu konseriyle sona erecek. 

Antalya'da bir 'ilk' 
1. Uluslararası Avrasya Film Festivali'nin açılışı bu akşam Antalya Kültür Merkezi'nde yapılacak. Antalya Oda Orkestrası konseri ve Kerem Görsev dinletisinin ardından Michael Haneke'nin "Saklı" adlı filmi gösterilecek. 
Filmler, AKM salonları ve Cinebonus sinemalarında izlenecek. Açıkhavada film gösterimleri dahil birçok etkinlik gerçekleştirilecek. 
Antalya bu yıl uluslararası şöhretleri ağırlayacak. Usta yönetmen Kim Ki Duk'un yanı sıra "Arabistanlı Lawrence" Peter O'Toole da Onur Ödülü almak için Antalya'ya gelecek. 
"Tess", "Paris, Texas", "Kedi Kız", "Harem" gibi filmlerde güzelliğiyle büyüleyen Nastassja Kinski festival süresince Antalya'da bulunacak. Schlesinger'ın "Çılgın Kalabalıktan Uzakta"sı ve Pasolini'nin "Teorema"sının unutulmaz oyuncusu Terence Stamp "Katil Doğanlar" ve "Skandalın Adı Larry Flynt"in yıldızı Woody Harrelson Tarantino'nun "Kill Bill"ine damgasını vuran David Carradine Fransız yönetmen Leos Carax Antalya'nın konukları arasında. 
"Kaplumbağa Güncesi", "Hamburger Hill", "Gölde Bir Ay" gibi filmlerin yönetmeni John Irvin başkanlığındaki jüri, her biri şimdiden uluslararası alanda ödüller kazanmış 10 filmi değerlendirecek. 


</TEXT>
</DOC>
