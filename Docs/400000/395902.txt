<DOC>
<DOCNO> 395902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sonyas15.html </URL>
<DATE> 2005/11/17/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Anneden kolu felç olan oğluna sinir nakli 
</HEADLINE>
<TEXT>

     ABD'de, geçirdiği trafik kazasında kolu felç olan bir gence, nadir bir ameliyatla annesinden alınan sinirler nakledilecek. 
     Johns Hopkins Hastanesi doktorları, 19 yaşındaki Nick Anderson'ın annesi Frankie Anderson'ın 40 kol ve bacaklarından önceki gün sinir parçaları aldılar. Kadının, sinir alınması yüzünden, ayaklarının ve dirseklerinin bazı bölümlerinde daimi olarak uyuşukluk hissedeceği belirtildi. 
     Ancak anne Frankie, ''Eğer kolumu keseceklerini ve oğluma nakledeceklerini söyleseler bunu da yapardım'' dedi. 
     Kazada Nick Anderson'ın sol kolunun dirseğinde eklem yerinin tahrip olduğu, buradaki 2-3 ana sinirin parçalandığı belirtildi. 
     Annesinden alınan sinir parçaları bugün yapılacak ameliyatta başarılı bir şekilde nakledilebilirse sinir dokularının gencin vücuduna uyum sağlayıp sağlamadığı 3-4 ay içinde, kolun eskisi gibi kullanılıp kullanılamayacağı da 1-1.5 yıl içinde ortaya çıkacak. 
     Vücudunun sinirleri reddetmesi olasılığını azaltmak için Anderson'ın ilaç alması gerekecek. Aile üyelerine ameliyatın başarı şansının yüzde 50 olduğunun söylendiği belirtildi. 
     Anderson'ın yaklaşık bir yıl önce geçirdiği kazada bacaklarından biri de kopmuştu. 
     Bu tür nakil ameliyatlarının çok nadir olmasına karşın giderek arttığı ve bu tür kazalarda felç olan kol-bacak gibi organların kurtarılması umudunu artırdığı belirtiliyor. 
     Hayattaki bir vericiden alınan ilk sinir nakli ameliyatını 1993'te Dr. Susan McKinnon'ın yaptığı bildiriliyor. Houston'da da 2000 yılında bir anneden, sol omzundaki sinirler doğarken kopan 8 aylık oğluna sinir nakli yapılmıştı. 
     
</TEXT>
</DOC>
