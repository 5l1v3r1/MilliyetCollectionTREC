<DOC>
<DOCNO> 388638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/sontur24.html </URL>
<DATE> 2005/10/21/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Ölmeden salası okundu, mezarı kazıldı 
</HEADLINE>
<TEXT>

     
     Hasan BOZBEY- Erdoğan PAÇİN BURSA, DHA 
     
BURSA’nın Orhangazi İlçesi’nde, tedavi gördüğü hastanede öldüğü sanılan emekli işçi 62 yaşındaki Kazım Gülfidan için sala okutuldu ve mezar kazıldı. Daha sonra Gülfidan'ın ölmediğini öğrenen akrabaların üzüntüsü sevince dönüştü. 
     Orhangazi İlçesi’nde oturan 62 yaşındaki Kazım Gülfidan, 20 gün önce mide delinmesi’ tanısıyla, Bursa Şevket Yılmaz Devlet Hastanesi’ne sevk edildi. Hastanede tedavi altına alınan Gülfidan, daha sonra damarlarında tıkanma görülmesi üzerine hayati tehlike kaydıyla yoğun bakım ünitesine alındı. Ziyarete gelen yakınları, Gülfidan’ı yattığı serviste bulamayınca paniğe kapıldı. Doktorların yoğun bakımda olduğunu söylemelerine rağmen Gülfidan'ın öldüğünü sanan akrabaları, telefonla Orhangazi’deki akrabalarını arayıp bilgi verdi. 
     Orhangazi'de camide sala okutan Kazım Gülfidan’ın yakınları, ilçe mezarlığındaki görevlilere de telefon açıp, defin için mezar kazılmasını istedi. 
     Bir süre sonra Gülfidan'ın ölmediğini öğrenen akrabalarının üzüntüleri sevince dönüştü. Doktorlar, yoğun bakımda tedavi gören hastanın hayati tehlikeyi henüz atlatamadığını, hastalarını serviste göremeyen yakınlarının ise yoğun bakımı morg’ diye anlamış olabileceğini söyledi. 
     
</TEXT>
</DOC>
