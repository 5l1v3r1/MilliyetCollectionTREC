<DOC>
<DOCNO> 397393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sonspo25.html </URL>
<DATE> 2005/11/23/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Galatasaray, Fenerbahçe taraftarına 1150 bilet verecek 
</HEADLINE>
<TEXT>

     İstanbul İl Spor Güvenlik Kurulu toplantısında, 27 Kasım Pazar günü oynanacak Fenerbahçe-Galatasaray derbisinde, sarı-lacivertli taraftarlara 1150 kişilik yer ayrılmasına karar verildi. 
     Vali Yardımcısı Ergun Güngör başkanlığında, İstanbul Valiliği'nde yapılan toplantıya Galatasaray Kulübü Yönetim Kurulu Üyesi Fatih Gökşen, Fenerbahçe Kulübü Yönetim Kurulu Üyesi Rahmi Eyüboğlu, Futbol Federasyonu Yönetim Kurulu Üyesi Osman Çağalıkoç, Gençlik ve Spor İl Müdürü Tamer Taşpınar, TSYD Genel Başkanı Onur Belge, Beşiktaş Kulübü Stat Müdürü Turgut Akhan katıldı. 
     Yaklaşık bir saat süren toplantıdan sonrası bir açıklama yapan Vali Yardımcısı Ergun Güngör, Fenerbahçe seyircisine, Ali Sami Yen Stadı'nın kapasitesinin yüzde 5'i olan 1150 kişilik bölüm ayrıldığını belirterek, ''Bu bölüm, eski açık tribün olarak nitelendirilen yerdedir. Fenerbahçe seyircisine ayrılan biletler, cuma günü saat 10.00'dan itibaren Biletix gişelerinde, kimlik fotokopisini ibraz etmek ve bir kişi en fazla iki bilet alacak şekilde satışa sunulacaktır'' diye konuştu. 
     Karşılaşmada toplam 2340 güvenlik görevlisinin bulunacağını anlatan Güngör, Ali Sami Yen Stadı'nda tüm tedbirlerin saat 13.00'ten itibaren alınacağını ve stat kapılarının saat 15.00'te açılacağını söyledi. 
     Güngör, bileti olmayan şahısların stat çevresinde oluşturulan dış arama noktasından içeri alınmayacağını belirterek, ''Stat dışında karaborsa satışlarına izin verilmeyecek, gerekli önlemler alınacaktır. Kulüpler tarafından kendi seyircisine toplu bilet verilmeyecek, seyirciler toplu olarak güvenlik güçleri eşliğinde stada götürülmeyecektir'' diye konuştu. 
     Vali Yardımcısı Güngör, İl Spor Güvenlik Kurulu'nun bugün itibariyle 412 şahısa, toplam 435 milyar 676 milyon lira ceza verdiğini sözlerine ekledi. 
     
</TEXT>
</DOC>
