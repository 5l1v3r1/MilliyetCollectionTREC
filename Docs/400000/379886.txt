<DOC>
<DOCNO> 379886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/sondun17.html </URL>
<DATE> 2005/09/20/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
İddiayı kaybederse çıplak koşacak 
</HEADLINE>
<TEXT>

     BBC Türkçe 

Yeni Zelanda'da geçen cumartesi günü yapılan seçimi rakibi kazanırsa sokaklarda çıplak koşma sözü veren bir siyasetçi, sözünü tutacağını açıkladı. Yeşil Partili milletvekili Keith Locke, koşusunun 'artistik' olacağını söylüyor. 
     Milletvekili Keith Locke, Hareket Partisi'nden Rodney Hide'ın Auckland'daki seçim yarışını kazanamayacağını savunmuştu. 
     Gözlemcilerin de fazla şans tanımadığı Hide, sonuçta seçimi açık farkla kazandı. 
     Keith Locke, Yeşiller'in daima sözlerini tutan bir parti olduğunu ve seçim kampanyasında verdiği bir sözden de asla vazgeçmeyeceğini belirtiyor. 
     Locke, Associated Press ajansına verdiği demeçte kendi seçim bölgesi olan Epsom'da yapacağı koşu için "Henüz bir gün belirlemedik," diye konuştu. 
     "Koreografi konusunda yapmamız gereken hazırlıklar var. Vücut boyası kullanmayı düşünüyorum." Yerel Newmarket İşadamları Derneği de koşu gününde güzergahı hazırlamayı ve gerekli görevlileri tutmayı üzerine aldı. 
     Derneğin Genel Sekreteri Cameron Brewer, "Seçim kampanyasının ilk tutulmayan vaadi bizim bölgemizden çıksın istemeyiz," dedi. 
     
</TEXT>
</DOC>
