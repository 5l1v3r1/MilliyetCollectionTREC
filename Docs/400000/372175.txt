<DOC>
<DOCNO> 372175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/soneko43.html </URL>
<DATE> 2005/08/23/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
İstanbul elyaf fabrikası kapanıyor... 
</HEADLINE>
<TEXT>

     17 Ağustos Marmara Depremi ve ekonomik krizin ardından kapatılan Yalova Elyaf Fabrikası'nı 2002 yılında 2 yıl opsiyonlu 6 yıllığına kiralayan İstanbul Elyaf ve İplik Sanayi Ticaret A.Ş'nin, üretimini durdurma kararı aldığı bildirildi. 
     Şirket tarafından Yalova'da yayınlanan yerel gazetelere verilen ilanda, iç pazar payını kaybetmiş, dış pazardaki müşterilerini başka üreticilere bırakmış, hukuki birçok sorunu olan Yalova Elyaf ve İplik Sanayi Ticaret A.Ş'den böyle bir tesisi kiralama ve çalıştırmanın zor şartlar olduğunun bilindiği belirtildi. 
     İstanbul Elyaf ve İplik Sanayi A.Ş. olarak, çoğunluğu Yalova Elyaf'ta çalışan, ancak iş akitleri feshedilen işçileri istihdam ederek, tesisin eski konumuna getirileceğine söz verildiği ifade edilen ilanda, şöyle denildi 
     ''Bu konuda Yalova kamuoyu, demokratik örgütler, kamu kuruluşları ve basının bir bölümünden önemli destekler gördük. Fakat sadece iyi niyetle istihdamda yaptığımız iş ve bölge barışına yönelik bu uygulama hukuki manada muvazaa davalarında delil olarak aleyhimize kullanıldı ve hukuki mücadelelerimizde geriye düştük. Hiç kimseden bir talebimiz olmadan, kimseyi hortumlamadan, gayri kanuni hiçbir işe alet olmadan, kendi öz kaynaklarımızla bölgede yaklaşık bin kişinin istihdam edildiği tümü sendikal hakları olan ve sigortalı çalışan işçilerin bulunduğu bir işyeri yarattık. Ama ne yazık ki, hiç ilişkimiz yokken yüzde 100 haklı olduğumuz meseleleri kaybediyor olduk. Sektör ekonomik olarak zaten çok kötü durumda olduğundan bu sonuç moral olarak direncimizi kırdı ve finansal yükümüzün aşırı artışı, üzülerek faaliyetimizi durdurma kararı almamıza neden oldu... 
     Çalıştığımız sürede şirketimize destek veren tüm kişi, kurum ve kuruluşlara teşekkürlerimizle birlikte en derin saygılarımızı sunarız.'' 
     
</TEXT>
</DOC>
