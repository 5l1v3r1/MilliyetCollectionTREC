<DOC>
<DOCNO> 373064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/soneko03.html </URL>
<DATE> 2005/08/26/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
TMSF'nin batık kredileri azalıyor, diğer bankaların artıyor... 
</HEADLINE>
<TEXT>

     Tasarruf Mevduatı Sigorta Fonu’nun TMSF 
     batık kredileri azalırken, diğer bankalarınki artıyor. 
     Fon’un takipli alacakları, yılbaşından bu yana 1.3 milyar YTL azalarak 11 milyar YTL’ye indi. Diğer bankaların batık kredileri ise 900 milyon YTL’ye yakın artarak 7 milyar YTL’ye dayandı. 
     ANKA’nın Merkez Bankası verilerinden yaptığı belirlemeye göre, mevcut bankalar ile TMSF bünyesine alındıktan sonra tasfiye edilen, birleştirilen ya da satılan bankalardan Fon’a devrolunan tasfiye olunacak toplam krediler, 12 Ağustos itibariyle 17 milyar 941.6 milyon YTL oldu. Bu kredilerde yılbaşından bu yanaki dönemde 466 milyon YTL’lik gerileme gözlendi. 2004 yılı sonunda bankacılık sisteminin toplam batık kredileri 18 milyar 407.4 milyon YTL’ye ulaşmıştı. 
     
     11 MİLYAR YTL’Sİ TMSF’NİN 
     Batık kredilerin 10 milyar 992 milyon YTL’yle en büyük bölümünü TMSF’nin batık kredileri oluşturuyor. Fon’a devrolunan takipli alacaklarda, yılbaşından bu yana 1 milyar 334.3 milyon YTL’lik hızlı bir gerileme gözlendi. 
     Fon’un batık kredilerinde düşüşün neredeyse tamamı yabancı para kredilerden kaynaklandı. 12 Ağustos itibariyle TMSF’nin takipli alacaklarının 7 milyar 39.8 milyon YTL’sini döviz, 3 milyar 952.2 milyon YTL’sini ise YTL cinsinden alacaklar oluşturdu. Yabancı para batık krediler 1 milyar 298.2 milyon YTL azalırken, YTL cinsinden batık kredilerdeki 
     düşüş 36.1 milyon YTL düzeyinde kaldı. 
     
     DİĞER BANKALARIN BATIKLARI ARTIYOR 
     Diğer bankaların batık kredileri ise artıyor. 
     Yılbaşından bu yana 868.6 milyon YTL büyüyen diğer bankaların tasfiye olunacak alacakları, 6 milyar 949.6 milyon YTL’ye çıktı. 
     Artışın büyük bölümünde özel bankalar etkili oldu. Özel bankaların batık kredileri 556.8 milyon YTL artarak 3 milyar 916.2 milyon YTL’ye ulaştı. 
     Kamu bankalarının batık kredileri 83.1 milyon YTL artarak 2 milyar 478.4 milyon YTL’ye, yabancı bankaların batıkları 233.3 milyon YTL artarak 383.8 milyon YTL’ye yükselirken, kalkınma ve yatırım bankalarının batıkları 4.6 milyon YTL azalarak 171.2 milyon YTL’ye indi. 
     
     10.9 MİLYAR YTL’LİK KARŞILIK 
     Bankalar ve TMSF, batık krediler için 12 Ağustos itibariyle toplam 10 milyar 936.2 milyon YTL’lik karşılık ayırdı. Takipli alacak karşılıkları, yılbaşından bu yana 1 milyar 122.6 milyon YTL arttı. 
     TMSF’ye devrolunan takipli alacak karşılıkları 4 milyar 793.4 milyon YTL, diğer bankaların karşılıkları 6 milyar 
     142.7 milyon YTL oldu. Fon’un karşılıkları 245.4, diğer 
     bankaların karşılıkları 877.3 milyon YTL’lik artış gösterdi. 
     
</TEXT>
</DOC>
