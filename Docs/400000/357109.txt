<DOC>
<DOCNO> 357109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sontur20.html </URL>
<DATE> 2005/06/30/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Yeni gelin molada kaçtı 
</HEADLINE>
<TEXT>

     Taylan YILDIRIM DHA 

      GEBZE'de tanıştığı Sinan Y. ile 26 gün önce kaçarak evlenen 20 yaşındaki gelin M.Y., eşiyle birlikte Gebze'deki ailesini ziyaret edip barıştıktan sonra dönüş yolunda mola veren otobüsten inerek ortadan kayboldu. Balıkesir'de mola veren otobüsten hava almak için inen M.Y., bir daha dönmedi. Eşini günlerdir aramasına rağmen bulamayan Sinan Y., Beni çok sevdiğini söylüyordu, nasıl kaçtı anlamıyorum. Daha balayındaydık. Onunla mutluluğu tadamadan yaşadığım çok acı verici'' dedi. 
     Alüminyum doğrama atölyesinde çalışan 28 yaşındaki Sinan Y., 3 yıl önce bir iş gezisi için gittiği Kocaeli'nin Gebze ilçesinde M.Y. ile tanıştı. Geçen süre içerisinde aklından hiç çıkmayan genç kızı, 6 ay önce tekrar gittiği Gebze'de bulan Sinan Y., evlenme teklifinde bulundu. Genç kızın ailesinin ilişkilerine karşı çıkması üzerine Sinan Y., M.Y.'yi kaçırarak geçen 29 Mayıs'ta İzmir'de evlendi. Görkemli bir düğünle dünya evine giren genç çift, evlenmelerine karşı çıkan M.Y.'nin ailesiyle barışmak için Gebze'ye gitti. M.Y.'nin ailesiyle aralarındaki buzları eriten Sinan Y. ve eşi, geçen 24 Haziran günü Gebze'den İzmir'e dönmek için otobüsle yola çıktı. 
     
     GÜVENLİK KAMERASI KAYDETMİŞ 

     Yol boyunca gelecekle ilgili planlar yapan, çocuk hayalleri kuran M.Y., Balıkesir'de otobüsün otogara girip mola vermesiyle hava alacağını söyleyip dışarıya çıktı. Eşini otobüsün yanında bırakıp tuvalete giden Sinan Y., döndüğünde büyük şok yaşadı. Eşini bulamayan Sinan Y., otobüsteki eşyalarını alarak otogarda kaldı. Yazahaneleri tek tek dolaşan Sinan Y., buradaki bir işyerinin güvenlik kamerasının kayıtlarında, eşinin kendi otobüslerinden indikten bir süre sonra başka bir otobüse bindiğini gördü. Sinan Y., otobüsün gittiği Edremit ve Ayvalık'taki aramalarında da bir sonuç alamadı. Dört gündür otogardaki banklarda yatıp eşini bekleyen Sinan Y., umutlarını yitirince İzmir'deki evine döndü. 
     Evdeki tüm fotoğrafları, düğün kasetlerini, ziynet eşyyalarını yanında götüren eşinin kendisini terk ettiğini kabullenmek istemeyen ve onunla aralarında büyük bir aşk olduğunu söyleyen Sinan Y., yaşadıklarını şöyle anlattı 
     Eşimle ilk görüşte birbirimize aşık olduk. Ailesi izin vermeyince benimle kaçarak evlendi. İzmir'de geçen günlerimizde çok mutluyduk. Barışmak için eşimin ailesinin yanına gittik. Oradada hiç bir sorunumuz yoktu. Ne olduysa dönüş yolunda oldu. Eşim ortadan kayboldu. Beni çok sevdiğini, aşık olduğunu söylüyordu. Nasıl bırakıp gittiğini anlayamıyorum. Balayındaydık, onunla mutluluğu tadamadan yaşadığım çok acı verici.'' 
     
     UMUTLA BEKLİYOR 

     Eşini bulana kadar da aramayı sürdüreceğini belirten Sinan Y., Gece gündüz eşimi arıyorum. Onu çok seviyorum, bulana kadar da arayacağım. Aşkımız bu kadar kısa sürede bitecek gibi değildi. Onunla mutluluğu tadamadan bu acı olayı yaşadım. Neredeyse çıkıp gelmesini istiyorum. Zaman zaman kendime zarar vermeyi bile düşünüyorum. Ama ona olan sevgim bunu yapmamı engelliyor. Sonunda aşkımın galip geleceğine inanıyorum'' dedi. 
     Eşinin bulunması için Balıkesir'de jandarma karakoluna dilekçeyle kayıp başvurusunda bulunan Sinan Y., İzmir'de de, eşinin ailesi hakkında suç duyurusunda bulunmaya hazırlanıyor. Sinan Y., Benimle birlikte kızlarını ararlarken tavırlarını samimiyetsiz buldum. Eğer onlar yüzünden eşim kaçmışsa, onların da cezalandırılmasını istiyorum'' diye konuştu. 
     

     
</TEXT>
</DOC>
