<DOC>
<DOCNO> 394179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sontur16.html </URL>
<DATE> 2005/11/11/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Önce babası, sonra annesi böbreğini verdi 
</HEADLINE>
<TEXT>

     Manisalı eczacı kalfası Nurullah Duran 36 , 18 yıl içinde 2 böbrek nakli yaşadı. Duran’a ilk böbreği babası, ikincisini de annesi verdi. 
     Manisa’da eczacı kalfası olarak çalışan evli ve 2 çocuk babası Nurullah Duran’a, 16 yıl önce böbrek hastası olduğu anlaşılınca, o günlerde EÜ Tıp Fakültesi Hastanesi’nde sağlık memuru babası Yusuf Duran’dan alınan böbrek takıldı. Nurullah kısa sürede sağlığına kavuştu. 
     Yusuf Duran da organ naklinin ardından bir yıl sonra trafik kazasında hayatını kaybetti. 
     Babasından takılan böbrek, Nurullah Duran’ın 16 yıl boyunca sağlıklı yaşamasını sağladı. 
     Ancak geçen yıl kasım ayında Duran’ın yeniden böbrek rahatsızlığı oluştu ve konulan "böbrek yetersizliği" teşhisi ile diyaliz makinesine bağlı yaşamaya başladı. 
     
     ANNE YÜREĞİ DAYANMADI 
     Bu durum anne Ayşe Dudu Duran’ı 51 , çok üzdü. Oğlunun haftada 3 gün diyaliz makinesine girmesine dayanamayan anne, bir böbreğini ona vermeyi kararlaştırdı. 
     Hastanın doktoru EÜ Tıp Fakültesi Genel Cerrahi Ana Bilim Dalı Öğretim Üyesi Prof. Dr. Cüneyt Hepcoşkun, yapılan kan ve doku tetkiklerinden sonra ameliyatın gerçekleştirilebileceği kanaatına vardı. 
     Nurullah Duran’a operasyonla annesinin böbreği nakledildi. 
     Anne Duran AA muhabirine, "Oğlum yeniden sağlığına kavuşacaksa böbreğimi vereyim dedim. Nakil yapıldı. Onu mutlu gördüm ya çok seviniyorum" şeklinde konuştu. 
     Nurullah Duran, yeniden sağlıklı yaşama kavuşacağı için mutlu olduğunu kaydetti, babası ve annesine şükran borçlu olduğunu söyledi. 
     Duran, "Ne söyleyebilirim ki. Yeniden sağlığıma kavuşacağım. 
     Mutluyum. Herkesi organ bağışı yapmaya davet ediyorum" dedi. 
     
     TÜRKİYE’DE ORGAN NAKLİ 
     Nakli gerçekleştiren Prof. Dr. Cüneyt Hoşcoşkun, "Nurullah’ın anne ve basının doku ve kan gruplarının tutması, hoş tesadüf. Şu an bünyesinde 4 böbrek var, ancak biri çalışıyor. Diğerlerinin fonksiyonu kalmamış" dedi. 
     Prof. Dr. Hoşcoşkun, canlıdan canlıya yapılan organ naklini tercih etmediklerini ve Türkiye’de kadavradan yapılan organ naklinin sayısının artırılması gerektiğini söyledi. 
     Türkiye’de yaklaşık 17 bin civarında hastanın organ nakli beklediğini ve her yıl bu sayının arttığını dile getiren Hoşcoşkun, organları kullanılan kadavra sayısının geçen yıl 136, bu yıl ise Eylül ayına kadar 130 olduğunu belirtti. Hoşcoşkun, şöyle konuştu 
     "Diyanet İşleri Başkanlığı’ndan bu konuda dini bir engelin bulunmadığına yönelik yapılan açıklama ve medyanın konuya olumlu yaklaşmasıyla Türk halkı, organ nakli konusunda önemli bir seviyeye geldi. Karşılaştığımız vakalarda insanlar organ naklinin ne kadar önemli olduğunun bilincine varıyor ve çoğunlukla da yakınlarının organlarını bağışlamayı kabul ediyorlar." 
     
</TEXT>
</DOC>
