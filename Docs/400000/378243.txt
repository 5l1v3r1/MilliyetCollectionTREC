<DOC>
<DOCNO> 378243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/siyaset/siy02.html </URL>
<DATE> 2005/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hükümette kötü adam rolündeyim' 
</HEADLINE>
<TEXT>


Bakan Çiçek, "Terörün tanımının yeniden yapılması pratik olarak mümkün değil. Tanımı değişmiyor" dedi 

ANKARA Milliyet 


Adalet Bakanı Cemil Çiçek, başta Terörle Mücadele Yasası tasarısı olmak üzere birçok konuda haksızlığa uğradığını belirterek, "3 Ekim'de müzakere başlayacaksa, bunun hammallığını yapan benim. Bu hükümette kötü adam rolünü oynuyorum" dedi. 
NTV'nin sorularını yanıtlayan Çiçek, TMY'deki, "terörün tanımına" yönelik 1. maddenin değişmeyeceğini söyledi. "Genelkurmay Başkanı terörün tanımının yeniden yapılmasını ve yasaya yansımasını istemişti. Buna karşı çıktım. Bu pratik olarak mümkün değil, yüzlerce davanın yeniden açılması gerekiyor. Terörün tanımı değişmiyor" diye konuşan Çiçek, şunları kaydetti 
"17 Aralık'a giderken işin yükünü çeken benim. Bu kadar zorlukları gece-gündüz çalışarak aşmaya çalıştık. 3 Ekim'de müzakere başlayacaksa bunun hammallığını yapan benim. Bu hükümettede kötü adam rolünü oynuyorum. Çok güzel bir film var, birileri başrol oynar, birileri dayak yer. Milletimiz adına bu doğru yolsa, bu işten gitmek gerekiyorsa, böyle bir rolümüz varsa, bu işi seve seve yaparız." 
"Ama önüne gelen de haksız yere, teşekkür etmeleri gerektiğinde başkalarına teşekkür ediyorlar. Vur abalıya denildiği zaman da Adalet Bakanı'na" diyen Çiçek, sözlerini şöyle sürdürdü 
"Bunu hak etmiyoruz, bu doğru değil. İşin içinde başka iş var. Bu senaryoları hep görmüşüzdür, geçmişte de oldu. Bu tuzağa partimin de, bize rey verenlerin de düşmemesi lazım." 

Kimi eleştirdi 
1980 öncesindeki gibi siyaset yapıldığını belirten Çiçek, "Parti içinden tepkiler gelsin diye arzu ediliyor da tahrik ediliyor. Bu tuzağa partim de, biz de düşmeyiz. Bana karşı bir yönlendirme var. Bunun çok özel sebepleri de var. Parti içinde bir şey çıkarmaya çalışılıyor" dedi. 
Çiçek çıkışıyla, başta partisine yakın Yeni Şafak gazetesi olmak üzere İslamcı basının TMY tasarısı konusundaki eleştirel yayınlarına tepki gösterdi. 


</TEXT>
</DOC>
