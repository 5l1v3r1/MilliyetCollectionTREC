<DOC>
<DOCNO> 350387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sonspo01.html </URL>
<DATE> 2005/06/09/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
Elvan, Aladağ’da kampa girdi Ayı çıkacak diye yine tedirginim 
</HEADLINE>
<TEXT>

     Ersin ERCAN DHA 

      GEÇEN yıl bir ayının saldırısına uğradığı Aladağ’da kampa giren dünya şampiyonu milli atlet Elvan Abeylegesse, Karşıma yine ayı çıkacak diye yine tedirginim. Ancak buna rağmen antrenmanlarımı burada sürdüreceğim dedi. 
     
     MAKAM OTOMOBİLİYLE KARŞILANDI 
     Milli atletler Elvan Abeylegesse ve Sabri Kara, ağustos ayının ilk haftasında Helsinki'de düzenlenecek Dünya Atletizm Şampiyonası'na hazırlanmak için bugün otobüsle Bolu’ya geldi. Bolu Gençlik ve Spor İl Müdürü Mehmet Sertbaş, makam otomobilini gönderdiği milli atletleri, İstanbul Kavşağı'nda karşılattı. Makam otomobiline binen Elvan ve Sabri Kara, daha sonra İl Müdürlüğü’ne giderek Mehmet Sertbaş’ı ziyaret etti. Mehmet Sertbaş, ziyarette milli atletlere kalacakları Aladağ Gençlik ve İzcilik Kampı hakkında bilgi verdi. İyi bir çalışma ortamı bulacağına inandığını belirten Elvan, daha sonra şöyle konuştu 
     
     HEDEFİM İYİ DERECE YAPMAK 
     Antrenörüm Ertan Hatipoğlu, bir hafta sonra kampa gelecek. Antrenörümün verdiği rapor doğrultusunda çalışacağım. Hedefim her zaman iyi derece yapmak ve başarılı olmak. Dünya Atletizm Şampiyonası’nda da elimden gelenin en iyisini yapmak ve başarılı olmak istiyorum. 
     
     AYI ÇIKACAK DİYE TEDİRGİNİM 
     Bir gazetecinin geçen yıl Atina Olimpiyatları’na hazırlandığı Aladağ’da bir ayının saldırısına uğradığını hatırlatması üzerine Elvan, Ayı geldi ve kovalad, ama o gün bizi Allah kurtardı. Yine tedirginim. Bu yıl inşallah karşımıza çıkmaz. dedi. 
     
     ''AİLEMİ GETİRMEK İSTİYORUM'' 
     Bu arada Etiyopya vatandaşlığından çıkarıldığını, Türk vatandaşı olduğunu hatırlatan Elvan, Ben sadece Türküm. Ailemi de Türkiye’ye getirmeyi düşünüyorum. Ama şimdi değil. İleriki zamanlarda diye konuştu. 
     
     HATİPOĞLU AYI ELVAN’I YAKALAYAMAZ'' 
     Kampa 1 hafta sonra katılacağını belirten antrenör Ertan Hatipoğlu ise Elvan'ın 22 Nisan'dan bu yana İstanbul'da antrenman yaptığını söyledi. Telefonla ulaştığımız antrenör Hatipoğlu, şöyle konuştu 
     Bir uzun mesafecinin 1 aydan fazla bir süre deniz seviyesinde kalmasının sakıncaları var. İstanbul sıcak ve nemli. Bu nedenle de her zaman bildiğimiz ve tanıdığımız Aladağ’ı tercih ettik. Ben Elvan’ın karşısına yine ayı çıkmasından korkmuyorum. Çünkü ayı çıksa bile Elvan’ı yakalayamaz. Elvan’ı ancak çita yakalayabilir. O çita da bildiğim kadarıyla Türkiye’de yok. Hatipoğlu, milli atletin 18-19 Haziran’da İstanbul Olimpiyat Stadı’nda yapılacak Avrupa Milletler Kupası’nda 3000 metre koşacağını, daha sonra yine Aladağ'a dönerek hazırlıklarını sürdüreceğini açıkladı. 
     
</TEXT>
</DOC>
