<DOC>
<DOCNO> 383896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sonsiy01.html </URL>
<DATE> 2005/10/04/ </DATE>
<TIME> 03.30 </TIME>
<AUTHOR>  </AUTHOR>
<HEADLINE>
Müzakerelerin başlamasıyla Türkiye yeni olanaklardan yararlanabilecek 
</HEADLINE>
<TEXT>

     AB ile müzakerelerin resmen başlamasıyla birlikte Türkiye, müzakere sürecinde AB'nin bazı program ve olanaklarından yararlanabilecek. 
     AB'nin önceki genişleme süreçlerinde aday ülkeler, Birliğin mali imkanlarından büyük ölçüde yararlanmışlardı. Özellikle İspanya, Portekiz, Yunanistan ve İrlanda, müzakere süreçleri ve üyeliklerinin ilk yıllarında, Birlikten en fazla mali yardım alan ülkeler arasında yer aldılar. 
     Son genişleme sürecine dahil olan on ülke için ise durum önceki genişlemelerden farklı bir seyir izlemişti. Yeni üyelere sunduğu mali olanaklar giderek daralan AB, hem sunduğu kaynak miktarını daralttı, hem de kaynakların doğru yerlerde kullanılıp kullanılmadığını oldukça sıkı bir şekilde izledi. 
     Diplomatik kaynaklar, önceki genişleme süreçlerindeki miktarlara yaklaşmasa da, bugüne kadar AB hazırlık sürecinde ''kendi cebinden harcayan'' Türkiye'nin, bundan sonra Birliğin bazı imkanlarından yararlanabileceğini kaydediyorlar. 
     AB bütçesinden aday ülkeye ayrılan kaynakların dağılımına bakıldığında, toplam kaynağın yüzde 30'luk bölümünün daha iyi işleyen bir kamu yönetimi sağlanması amacıyla kurumların yeniden yapılanmasına, kalan kısmının da iş dünyasına ve önemli altyapı projelerine aktarıldığı görülüyor. Söz konusu altyapı projeleri, katılım öncesi anlaşmalarda belirtilen öncelikli alanlar arasından seçiliyor. 
     
</TEXT>
</DOC>
