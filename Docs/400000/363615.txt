<DOC>
<DOCNO> 363615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/yazar/tamer.html </URL>
<DATE> 2005/07/23/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
STK'ları tartışmaya var mısınız 2 
</HEADLINE>
<TEXT>


Küreselleşme ve sivil toplum örgütleri... 1980'lerden bu yana ikisi de patlama yaptı. İkisi de son 20 - 25 yılda toplumsal değişimin belki de en önemli 2 kavramı. Ancak küreselleşme yıllardır olumlu - olumsuz tüm yönleriyle didik didik edilirken, STK'lar genelde sütten çıkmış ak kaşık muamelesi gördü. Oysa son 20 yılın küreselleşme eşliğindeki akıl almaz yozlaşma ve ölçüsüzleşme süreci, STK'ları da kucaklayıp içine almıştı. 
Bugün gelinen noktada, şirketlerden ya da varlıklı kişilerden bağış almadan ayakta durabilen STK kalmadı. 2 -3 yıl öncesine kadar bazı dernekler için, üyelerinden gelen küçük aidatların h l bir anlamı vardı. Hatta aidatları yatırmayı ihmal ettiğimizde, telefon edip hatırlatırlardı. Artık o da bitti. STK yöneticileri, iğneyle kuyu kazarak teker teker üyeleri aramak yerine, bir defada yüklü bağış yapabilecek kişilere yöneldiler, mesailerini onlar için harcadılar. Çoğu STK parayı verenin düdüğünün çalındığı, toplumsal sorumluluk projesi görüntüsü altında şirket reklamının yapıldığı etkinliklere imza atar hale geldi. Elbette istisnalar var, ama sayıları giderek azalıyor. 

STK etiği nedir 
Pekiyi biz neden h l STK'ları, "toplum için hep iyi şeyler yapan gönüllü kuruluşlar" zannediyoruz Galiba STK'ların lügat tanımlarına takılı kaldığımız için Neydi bu tanım 
1 Demokratikleşme ve demokratik toplum yaratma sürecine katkı sağlayacak 
2 Sorumlu vatandaşlık anlayışını toplum içinde yaygınlaştıracak 
3 Toplumsal sorunların kamusal tartışma alanını genişletecek 
4 Kamunun çözüm üretemediği sorunlarda vatandaşa hizmet götürecek 
5 K r amacı gütmeyecek 
6 Bu işlevleri, aynı görüşü paylaşanların gönüllülerin desteğiyle yerine getirecek. 

STK kadroları şişti 
Koç Üniversitesi öğretim üyelerinden Prof. Dr. Fuat Keyman'ın Radikal 2'deki yazısında bir süre önce belirttiği gibi "Türkiye'de de son 10 - 15 yılda hızla bir büyüme gösteren STK hareketi, gönüllü havuzunu büyütmekte ve STK etiğini geliştirmekte aynı ölçüde başarılı olamadı. STK'lar tarafından kullanılabilecek mali kaynaklarda önemli bir artış görüldü, ancak bu artış STK'ların sürekli kadrolarında ya da uzun süreli projelerde çalışan yönetici ve uzman sayısındaki artışla atbaşı gitti. Sivil toplum örgütleri, giderek finansal kaynak arama peşinde olan, örgütsel büyümeye daha da fazla önem veren profesyonel bir yapıya girdiler ve toplumsal sorunların kamusal tartışma alanını genişletme işlevlerinden uzaklaştılar." 

Meslek olarak STK 
Artık STK'lar profesyonel kuruluşlar. Dolayısıyla kendileriyle çalışmak isteyen "gönüllü amatörleri" bünyelerine almayı çoğunlukla reddediyorlar. 
Bilmem farkında mısınız Artık STK yöneticiliği diye bir meslek var. Yöneticiyseniz kazancınız ayda 4 - 5 milyardan başlıyor. Bazı danışmanlık şirketlerinin 3 - 5 aylık pahalı sertifika programlarına katılarak STK yöneticisi olabilmek mümkün. 
Bugün STK'lar, bir zamanlar eleştirdikleri sistemin bir parçası olma tehlikesiyle karşı karşıyalar. 
Aralarındaki dayanışma her geçen gün zayıflarken, tıpkı şirketler dünyasında olduğu gibi rekabet artıyor, hatta husumet derecelerine varıyor. 
Aslında STK'ların yürüttükleri projelerin çoğu toplum yararına. Ancak hem parayı veren kişi ya da şirketin imajı, hem de STK'ların giderek daha yüksek maliyetler ve profesyonel kadrolarla çalışmaları ve en önemlisi gönüllülüğün geri plana itilmesi STK'ların geleceğini tehdit ediyor. 
Giderek önemini yitiren klişe bir kavram olma yolunda ilerleyen STK'ları bu yoldan nasıl çevirebiliriz Bugünün şartlarına uygun yepyeni bir sivil toplum modeli geliştirilmesi mümkün müdür 
Görüşlerinizi bekliyorum. 



</TEXT>
</DOC>
