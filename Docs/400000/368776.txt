<DOC>
<DOCNO> 368776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sonyas21.html </URL>
<DATE> 2005/08/10/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Ay seyehati 2008'den sonra... 
</HEADLINE>
<TEXT>

     Rus Uzay Kurumu ile işbirliği yapan bir Amerikan şirketi, Ay çevresine turistik yolculuğun 2008’den itibaren yapılabileceğini açıkladı. 
     İlk uzay turisti Amerikalı işadamı Dennis Tito’yu 2001’de uzaya gönderen Space Adventures şirketinin Başkanı Eric Anderson, New York’ta düzenlediği basın toplantısında, Ay’a yeniden gitme zamanının geldiğini söyledi ve "Bugün tarihi bir gün" dedi. 
     Anderson, Rus Uzay Kurumu yetkililerinin de bulunduğu toplantıdaki konuşmasında, "Ay’a son astronot 30 yıl önce gitti. Çok uzun zamandır kimse gitmedi" diye konuştu. 
     Gerekli teknik denemelerin de yapılmasının ardından 2008’den sonra yapılabilecek ilk yolculuk için iki kişinin Ay çevresine gönderilebileceğini belirten Anderson, bu yolculuğun kişi başına 100 milyon dolara mal olabileceğini söyledi. 
     "Görev DSE-Alpha" adı verilen ve bir Rus kozmonotun kullanacağı Soyuz füzesiyle yapılacak yolculukta, turistler Ay yüzeyinden 100 km kadar uzakta bir gezi yapabilecekler. 
     Space Adventures, müşterilerine bir gün Ay’a ayak basma olanağını sağlamayı da umduğunu açıkladı. 
     
</TEXT>
</DOC>
