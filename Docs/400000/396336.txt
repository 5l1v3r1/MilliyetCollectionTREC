<DOC>
<DOCNO> 396336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/son/sonspo11.html </URL>
<DATE> 2005/11/19/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Türk hackerlerden FIFA'nın web sitesine saldırı 
</HEADLINE>
<TEXT>

     Türkiye ile İsviçre arasında yapılan Dünya Kupası baraj maçının ardından yaşanan gelişmelerden sonra Türk hackerler FIFA'nın resmi internet sitesine saldırıda bulundu. 
     AA muhabirinin edindiği bilgiye göre, FIFA'nın İngilizce, Almanca, Fransızca ve İspanyolca yayınlanan www.fifa.com adresindeki web sitesinin İngilizce bölümü, bu sabah saat 05.51'de Türk internet korsanlarının saldırısına uğradı. Yaklaşık 20 dakika süren saldırı sırasında FIFA'nın web sitesine İsviçre ve FIFA'ya yönelik sert ifadeler içeren sözler ve bir Türk bayrağı yerleştirildi. Sayfanın alt kısmına da İngilizce olarak ''Gerçek Türkler'' yazısı konuldu. 
     FIFA'nın web sitesini yayınlayanların durumu farketmesi üzerine, sitenin eski haline getirildiği görüldü. 
     
     FIFA BAŞKANI TEPKİ GÖRMÜŞTÜ 

     Türkiye-İsviçre maçından sonra yaşanan olaylarla ilgili olarak FIFA Başkanı Sepp Blatter, Türkiye hakkında soruşturma açıldığını söylemişti. 
     Blatter düzenlediği basın toplantısında, olayları kınadığını belirterek, ''Suçlu bulunan futbol federasyonuna verilecek cezanın uyarıdan, geçici olarak müsabakalardan mene kadar varabileceğini'' bildirmişti. 
     Blatter'in basın toplantısında Türkiye'yi hedef alan sözleri Türk futbolseverler tarafından tepkiyle karşılanmıştı. 
     
</TEXT>
</DOC>
