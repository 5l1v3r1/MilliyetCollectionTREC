<DOC>
<DOCNO> 383391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/sontur10.html </URL>
<DATE> 2005/10/02/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Güneş yarın 'tutulacak'... 
</HEADLINE>
<TEXT>

     Güneş tutulması yarın gerçekleşecek. Tutulma sırasında Ay'ın gölgesi, Kuzey Atlantik Okyanusu'ndan başlayarak 4 saat içinde Hint Okyanusuna ulaşacak. Gölgenin geçtiği yerlerde tutulma, ''halkalı güneş tutulması'' şeklinde izlenecek. 
     Tutulma, Türkiye'den de saat 11.30-14.15 sıralarında ''parçalı güneş tutulması'' şeklinde gözlenebilecek. 
     Yarın gerçekleşecek Güneş tutulması sırasında Ay'ın gölgesi, Kuzey Atlantik Okyanusu'ndan başlayarak, yaklaşık 4 saat içinde Portekiz, İspanya, Batı Akdeniz, Cezayir, Tunus, Libya, Çad, Sudan, Kenya ve Somali'yi geçerek Hint Okyanusu'na ulaşacak. 
     Bu gölgenin geçtiği yerlerde tutulma, ''Halkalı Güneş tutulması'' şeklinde izlenecek. Bu yerlerden bakıldığında Ay, Güneş'in tam önünden geçerken görülecek. Ancak yarın Ay'ın görünen büyüklüğü, Güneş'ten daha küçük olacağından, tutulmanın ortasında Güneş, Ay'ın çevresinde ışıklı bir halka biçiminde görünecek. 
     En uzun tutulma süresi ise Sudan'da gerçekleşecek. Tutulma sırasında Güneş'in yüzde 95'inin Ay tarafından örtüleceği kaydedildi. 
     
     TÜRKİYE'DEN TUTULMANIN PARÇALI EVRELERİ İZLENEBİLECEK 

     Afrika'nın güneybatı ucu dışında her yeri, Avrupa, Ortadoğu, Pakistan ve Hindistan'da da Güneş tutulmasının parçalı evreleri gözlemlenebilecek. 
     Parçalı Güneş tutulması, yaklaşık 11.30-14.15 saatleri arasında Türkiye'den de izlenebilecek. Türkiye'de gözlem yapılan yere göre, Ay, 12.40-13.00 saatleri arasında Güneş'in yüzde 20'si ile yüzde 45'ini kapatmış olacak. Tutulmanın oranı, Güney Ege ve Batı Akdeniz'de yüzde 45'e kadar ulaşırken, Doğu Karadeniz'de yüzde 20'lerde kalacak. 
     Bundan sonraki ilk Tam Güneş Tutulması, 29 Mart 2006 tarihinde gerçekleşecek. Bu Güneş tutulması, Türkiye'den de tam olarak gözlemlenebilecek. 
     
     UYARI 

     TÜBİTAK Ulusal Gözlemevi'nden yapılan yazılı açıklamada, yarın meydana gelecek halkalı güneş tutulması sırasında güneşe teleskop, dürbün gibi optik bir aletle kesinlikle bakılmaması gerektiği uyarısında bulunuldu. Açıklamada, şunlar kaydedildi 
     ''Güneş'e bu amaçla üretilmiş özel filtreler kullanılmaksızın doğrudan çıplak gözle veya bir fotoğraf makinesi, dürbün veya bir teleskopla bakmak gözlerde kalıcı hasara, hatta körlüğe sebep olabilir. Üstelik bu sırada acı bile hissetmeyebilirsiniz. 
     Güneş'in yüzde 99'u örtüldüğünde bile kalan yüzde 1'lik kısmın parlaklığı, dolunayın parlaklığından 10 bin kat fazladır. Güneş'e sadece tam tutulma sırasında, yani Güneş, Ay tarafından tümüyle örtüldüğü zaman, filtre kullanılmaksızın çıplak gözle veya dürbün gibi çeşitli optik cihazlarla güvenli bir şekilde bakılabilir. Tam tutulma dışındaki evrelerde ise ancak özel önlemler almak koşuluyla Güneş'i gözlemek mümkündür.'' 
     
     TUTULMA ANKARA'DA SAAT 11.28'DE BAŞLAYACAK 

     Ankara Üniversitesi Gözlemevi Müdürü Doç. Dr. Berahitdin Albayrak da yaptığı yazılı açıklamada, Ankara'da parçalı tutulmanın, saat 11.28'de başlayacağını ve 14.06'da son bulacağını belirterek, tutulma ortasının ise saat 12.47'de gerçekleşeceğini kaydetti. 
     Tutulma sırasında Ankara'dan izlenebilecek görüntüde, Güneş'in görünür yüzeyinin yaklaşık yüzde 33'ünün örtülmüş olacağına dikkati çeken Albayrak, kullanılacak filtrelerin Güneş ışınlarını en az 1 100000 oranında azaltıcı olması gerektiğini bildirdi. 
     
</TEXT>
</DOC>
