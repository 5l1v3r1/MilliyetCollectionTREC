<DOC>
<DOCNO> 371098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/yazar/altan.html </URL>
<DATE> 2005/08/19/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Vatanın önemi, vatandaşınkine ağır bastığında... 
</HEADLINE>
<TEXT>


Bizim Ankara, ta öteden beri bir kara mizah laboratuvarı... 
Vaktiyle Akagündüz anlatırdı Ankara'nın imajı değiştirilir ve bir yandan Bakanlıklar'la Yenişehir, bir yandan da Çankaya - Ulus Meydanı arası bulvarları düzenlenirken taze başkenti görmeye gelen yabancı gazetecileri de, kendine özgü bir insan olan Akagündüz gezdirirmiş. 
O tarihlerde Ankara'nın yeniden yapılanması, Alman kentçilik mimarı H. Jansen'in planlarına göre, yine onun kontrolünde gerçekleşmekte... 

"Bir Şoförün Gizli Defteri"nin genç yazarıyla, Ankara'nın çağdaşlık vitrinini gezen yabancı gazeteciler, bazen Hamamönü'nün daracık külüstür sokaklarına doğru da sapıverirlermiş... 
Ve şaşırırlarmış 
- Ama buraları, derlermiş bir ortaçağ mahallesi, hiçbir şey yapılmamış buralarda... 
O zaman Akagündüz gülümser ve şöyle dermiş 
- Kasten öyle bıraktık oraları Ankara'nın ne iken, ne olduğunu herkesin görüp kıyaslaması için... 

Bendeniz 1935 yılında tanışmıştım Ankara'yla. Babam, İçişleri Bakanlığı Emniyet Genel Müdürlüğü 3. Şube Müdürlüğü'ne atanmıştı. Şükrü Kaya İçişleri Bakanı, Şükrü Sökmensüer de Emniyet Genel Müdürü idi. Bendeniz de Mimar Kemal İlkokulu'nda 3. sınıf öğrencisi... 
Yenişehir'de 3 katlı bir apartmanın ilk katında oturuyorduk. Kapı komşumuz da, eski Konya Valisi Cemal Bardakçı'nın kızı Suzan Hanım'la, eşi Jandarma Binbaşısı Vecihi Bey'di... 
Aynı semtte oturan okul arkadaşlarıyla toplanır, Çankaya'dan motosikletli polisler arasında Meclis'e inen Atatürk'e selama durmak için, asfalt kıyısına giderdik. 
Atatürk, siyah bir Cadillac'la geçerken, yan yana hazırol dururduk. 
Gazi de, bazen bize bakar, başını sallayarak selam verirdi. 

O tarihlerde çıplak ayaklı köylülerin bulvarlarda dolaşmaları engellenirdi. Kazara çıplak ayaklı bir köylü oralarda görülürse, hemen inzibatlar yanına koşar 
- Hadi hemşerim, arka sokaklara sap, derlerdi. 
Ankara'nın planlama mimarı H. Jansen'in de sık sık, bir sözü dolaşırdı bürokratlar arasında. Jansen 
- Bakalım yaptığımız planı sonuna dek uygulayabilecek ve muhafaza edebilecek misiniz hiç sanmıyorum, demişti. 

Bugün yazıya, 70 yıl gerisine doğru "nostaljik takılarak" başlamamızın 2 nedeninden biri, artık o günler Ankara'sını hatırlayan dostların iyice azalmış olmasıysa ikincisi de, başkentten gelen dumanı üstünde bir haber... 
Altındağ Belediyesi, Bentderesi'nde kaçak olarak yapılmış 23 esnafın dükk nını yıkmaya kalkmış... 
Dükk nları yıkılacak esnaf da, ne yapmış biliyor musunuz yıkma kararının uygulanmasını durdurmak için, dükk nlarının kapısına Türk bayrağı ile Atatürk'ün posterlerini asmış... 

Bir doğum günü pastasının üstüne Türk bayrağı yapıldığı için, pastanın bıçakla kesilmesinin, bayrağa hakaret sayılabileceği bir ülkede Bentderesi esnafının aldığı önlem, fena bir önlem sayılmaz... 
Ülkelerde "kutsal tabu"ların dokunulmazlığıyla, "gelişmişlik düzeyi" daima ters orantılıdır. Birincisi ne kadar yukarıya çıkarsa ikincisi de o kadar aşağıya kayar. 

"Millet" kavramını, vatandaşların dışında "bir tek kişi"ymiş gibi değerlendirdiğinizde düğmük düğmük olmuş her soruna karşı, hep aynı plağı döndürerek, o kadar beleşinden ve havalı yaşayabilirsiniz ki, sormayın... 
Örneğin bir İstanbul depreminin solukları duyulmaya mı başladı hiç çekinmeden, gerine gerine patlatabilirsiniz demecinizi 
- Yüce milletimiz, şimdiye dek olduğu gibi, bu sorunun da üstesinden gelecektir... 

Üstesinden gelinemeyen sorunlar ise, sürekli göz ardı edilir. Sıkı bir işbirliği vardır, üstesinden gelinememiş sorunların göz ardı edilmesinde... 
"Vatan" ne kadar önemliyse, "vatandaş"ın da o kadar önemsiz olduğunu gösteren en tipik tablo ise "vatan"ı korumakla yükümlü ordunun ne kadar güçlüyse, "vatandaş"ı korumakla yükümlü itfaiye teşkilatının da o kadar çürük olmasıdır... 

Kimsecikler üstünde durmasa da Türkiye'nin geleceğini hamaset edebiyatıyla, vatandaşların "yaşam kalitesi" arasındaki geniş açı saptayacak... 
Hamaset edebiyatının getirisi büyük, kıyaslamalı "kurum ve kazanç" merakının getirisi de, sürekli suçlanma ve cezaevlerini boylama olduğunda toplumsal çalkantılara, salt kaba kuvvetle çare arama yolları da yavaş yavaş tıkanmaya başlar. 
İş o hale gelir ki, kaçak dükk n sahipleri bile, dükk nlarının kapısına Türk bayrağı ile Atatürk posteri asarak yıkıcı kepçe şoförlerini "hain" ilan etme karikatürleri çizerler... 

Avustralya, kendi alanında evrensel kalitede 20 bin vasıflı işçi ve mühendis arıyor... 
Avustralya'da geçimini sağlayabilecek bir donanımdan yoksun kişilerin Türkiye'de makam sahibi olarak, kolayından geçinme olanağı bulmaları elbet de "vatan"ı, daha da kutsal kılar "vatandaşlar"dan... 
Ne İlhan Koman, muhtaç oldu Türkiye'de nutuk söyleyerek geçinmeye ne Gazi Yaşargil ne de Kemal Derviş... 
Bir de bu pencereden bakmak gerekmiyor mu, irikıyım parti liderleriyle profesyonel, "kanımın son damlasına kadar" nutukçularına... 

Ah keşke, kutsal tabu tamtamcılarından birinin, kazara böbrek taşı sancısı tuttuğunda siz de karşısına geçip şöyle bir nutuk söyleyebilseydiniz 
- Tosunum hiç merak etme yüce milletimiz, bu sorunun da mutlaka üstesinden gelecektir... 



</TEXT>
</DOC>
