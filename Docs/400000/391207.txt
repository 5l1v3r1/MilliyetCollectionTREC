<DOC>
<DOCNO> 391207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sontur48.html </URL>
<DATE> 2005/10/31/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
THY tasarrufa gidiyor... 
</HEADLINE>
<TEXT>

     Türk Hava Yolları THY Genel Müdürü Temel Kotil, hantal bir şirket olmak istemediklerini ve olabildiğince gider kalemlerini azalttıklarını belirterek, ''2006 THY için çok güzel bir dönem olacak'' dedi. Kotil, genel müdür yardımcıları ile birlikte THY Genel Müdürlüğü binasında verdiği iftarda, Atatürk Havalimanı'nda görevli basın mensuplarıyla bir araya geldi. Yemeğin ardından gazetecilerle sohbet eden Kotil, THY'nin 11 bin personeli ve 72 yıllık geçmişiyle köklü bir kuruluş olduğunu, filosunda 80 uçak bulunduğunu, Ağustos 2006'da bu sayının 100'e ulaşacağını bildirdi. 
     Temel Kotil, ''Filoya çok yeni uçaklar geliyor. Dolayısıyla çok büyük bir avantaj. Filo gençleştiği için kalite artacak. Bakımı daha kolay olacak. Türkiye'nin bayrak taşıyıcısıyız, milli takımıyız. Milli takımı kadar büyük sorumluluğumuz var'' diye konuştu. Atatürk Havalimanı Dış Hatlar Terminali'nde yeni bir yapılanmaya gidildiğinin hatırlatılması üzerine Kotil, THY'ye imaj oluşturulması için çalışma başlatıldığını, bu kapsamda, Dış Hatlar Terminali Gidiş Katı'ndaki kontuarların bir bölümü ile terminale girişteki C ve D kapılarının THY yolcuları için tahsis edileceğini kaydetti. 
     Kotil, çalışmanın bir ay içinde hayata geçirileceğini belirterek, THY CIP Salonu'nun da yerinin değiştirilip yeniden düzenleneceğini bildirdi. 
     
     PERSONEL ALIMI 
     Temel Kotil, THY'ye personel alımı konusunda Hazine Müsteşarlığı ve ilgili birimlerle görüşmelerin devam ettiğini belirterek, şöyle konuştu ''Üretim yapan birimlerde eleman eksikliği yapılabilecek en büyük hatadır. Tasarruf yapmak istiyoruz, ancak bunu personelde yapma niyetimiz yok. Trafik dediğimiz birimlerde 200 personele ihtiyaç var. Kabin personeli için ise görüşmelerimiz devam ediyor. Türk Kuşu tesislerinde 25 pilotumuzun eğitimi tamamlandı. 25 kişi daha göndereceğiz.'' THY'nin bir master programı bulunduğunu anlatan Kotil, şunları kaydetti 
     ''İç hatlarda, Türkiye'nin belirli şehirlerine İstanbul baz olmak üzere belirli bir kapasite sunma durumumuz var. Ankara, Antalya, İzmir'e çok uçmamız gerekiyor. Talebin az olduğu sahalara en azından günde bir defa gitmek istiyoruz. THY'nin görevi, zarar etmeden bu hatlarda uçakları yolcuyla doldurmaktır. 69 YTL iyi bir rakam gibi geldi. Bazı özel havayolları bunun altında uçuyorlar. Rekabet olarak algılanacak bir rakam değil. Biz, dik kafalılık edip, 'ille de bu fiyatla satacağız' demiyoruz. Piyasada neler oluşuyorsa, o fiyata koltuklarımızı satmaya başlıyoruz. 1 Kasım'da Pegasus'un iç hatlara başlaması, Fly Air'in yeni bir ürünle piyasa çıkması güzel bir tesadüf. Yıllar önce uçmak çok lükstü. Şu anda sıradan bir iş olması gerekiyor. Otobüsle İstanbul-Ankara yapmak kadar kolay olmalı.'' 
     
     2006 YILI 
     Temel Kotil, THY'nin büyümekte olduğunu ifade ederek, ''2006'da kar etmemiz gerekiyor. Çünkü bu sıhhatin göstergesi olacak. Sıhhatli olmayan şirkette kimse çalışmak istemez, ben de genel müdür olmak istemem. Sıhhatli olduğunuzda, kar marjınız olduğunda krizleri rahat atlatabiliyorsunuz. Olabildiğince gider kalemleri azaltıyoruz. Hantal olmak istemiyoruz. Ürüne zarar verecek noktada, durmak istiyoruz. Onun için üretim hattı ve operasyon alanında tasarruf düşünmüyoruz. 2006 THY için çok güzel bir dönem olacak'' diye konuştu. Kotil, her türlü krize uygun senaryoları olduğunu da belirterek, ''Bir kriz çıkarsa ne yapacağımızı da biliyoruz. Ama resim öyle gösteriyor ki havayolları için hep pembe günler gelecek. Biz hem pembeyi, hem de soğuk günleri düşünerek tedbir içindeyiz'' dedi. 
     
     UÇUCU EKİBE ALKIŞ 
     THY pilotlarını ve uçuş ekiplerini tebrik ettiğini ifade eden Kotil, ''Kaptanlarımız, bir an önce üst irtifalara çıkıyorlar. Bundan dolayı da ciddi akaryakıt tasarrufu yapıyoruz. Onun için bütün uçucu ekibi alkışlıyorum'' diye konuştu. Temel Kotil, ''THY'de 'danışman kadrosu' adı altında kadrolaşma olduğuna'' ilişkin iddialar olduğunun hatırlatılması üzerine de şunları söyledi ''THY'nin öyle bir danışman kadrosu yok. 11 bin kişi yıllardır bu kadrolarda bulunuyor. Bizim gücümüz oradan geliyor. Sıhhatli şirketler, sürekli eleman alırlar ve elemanları emekli olur. Geçmiş dönemleri suçlamak istemiyorum, o zamanki şartlar öyleydi. THY'de belirli bir şekilde eleman alımı durdu. 7-8 yıla kadar uzanıyor bu. Biz sürekli eleman alıyoruz, alacağız da. Ancak bunlar büyük rakamlar değil. Benim düşündüğüm, bu şirkete sürekli yılda 300-500 kişi girer, 500 kişi emekli olur. Bu çevrimin devam etmesi gerekiyor. THY bir 72 yıl daha var olacaksa, kadrosuyla var olacak.'' 
     
</TEXT>
</DOC>
