<DOC>
<DOCNO> 386357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/soneko25.html </URL>
<DATE> 2005/10/13/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Basın toplantısında gazetecilere pişmiş piliç ikram edildi 
</HEADLINE>
<TEXT>

     Kayseri'de kurulu Nizam Tavukçuluk A.Ş. Başkan Yardımcısı Ali Güney, kuş gribinin pişirilen piliç eti yoluyla insanlara geçmesinin mümkün olmadığını belirterek, ''Pişmiş tavuktan kuş gribi hastalığı bulaştığı dünyanın hiçbir yerinde tespit edilmemiştir'' dedi. 
     Güney, düzenlediği basın toplantısında, Türkiye'de görülen ancak kısa süre içerisinde kontrol altına alınan kuş gribinin, pişirilmiş piliç etinden veya yumurtadan insanlara bulaşmasının söz konusu olmadığını ifade ederek, şunları söyledi 
     ''Ülkemizde tavukçuluk Avrupa standartlarında, hatta bazı tesislerde Avrupa ülkelerinden daha üst düzeyde yapılmaktadır. Çiftliklere civciv girişi ve yem girişi kontrolleri, ilgili tarım il müdürlükleri tarafından yapılmaktadır. Dünyada bugüne kadar 120 kişide kuş gribi hastalığı görülmüştür. Bu kişilerin büyük çoğunluğu kanatlı hayvan üretimi yapılan çiftliklerdeki çalışanlardır. Bu hastalık, hayvanla direkt temas eden kişilerde görülmüştür. Pişmiş tavuktan kuş gribi hastalığı bulaştığı dünyanın hiçbir yerinde tespit edilmemiştir.'' Ali Güney, Türkiye'de halen piliç eti üreten 38 firma bulunduğunu da kaydederek, şöyle devam etti 
     ''Ülkemizde piliç eti üretimi Köy-Tür ile başladı, Mudurnu bu sektöre öncülük etti, geliştirdi. Türkiye'de, AB ülkelerine ihraç edilebilecek standartlarda üretim yapılmaktadır. Hastalık kontrol altına alınmıştır. Bu krizi de kısa sürede atlatacağız.'' Toplantıdan sonra gazetecilere, köz ateşinde pişirilmiş piliç eti ikram edildi. Güney ''Piliçlerimizde hastalık yoktur. Korkmadan yiyebilirsiniz'' diyerek gazetecilerle birlikte piliç eti yedi. 
     
</TEXT>
</DOC>
