<DOC>
<DOCNO> 383341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/sonsiy07.html </URL>
<DATE> 2005/10/02/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Osman Baydemir Mitinglerin tarihlerinin çakışması tesadüf 
</HEADLINE>
<TEXT>

     Diyarbakır Büyükşehir Belediye Başkanı Osman Baydemir, Valilikçe ertelenen mitingin bugün Ankara'da başka bir siyasal partinin düzenlediği miting ile takvimsel çakışmasının tamamen tesadüf olduğunu söyledi. 
     Demokrasi Platformu'nca düzenlenmesi planlanan ve Valilik tarafından 1-7 Ekim tarihlerinde düzenlenen ''4. Ortadoğu Fuarı'' nedeniyle 15 gün sonraya ertelenen mitingle ilgili olarak Büyükşehir Belediyesi Tiyatro Salonu'nda basın toplantısı düzenlendi. 
     Baydemir, burada yaptığı konuşmada, tertip komitesinin, mitingi demokratik değerlere katkıda bulunmak için gerçekleştirmek istediğinden en ufak bir şüphe duyulmaması gerektiğini kaydetti. 
     Osman Baydemir, ''Mitingin gerçekleşmesi durumunda kıyametin kopmayacağının görüleceğini ve ertelenmiş olmasının her şeyin sonu anlamına gelmediğini'' belirtti. 
     Türkiye'nin AB'ye giriş sürecini desteklediklerini ifade eden Baydemir, şöyle konuştu 
     ''Bunu Türkü, Kürdü, Lazı, Çerkezi ve Türkiye'de yaşayan diğer tüm grupların ve inanç topluluklarının ekonomik anlamda varlıklı, demokratik anlamda eşit ve özgür bir hayat sürebilmesi için istiyoruz. Mitingin bugün Ankara'da başka bir partinin düzenlediği miting ile takvimsel çakışması tamamen tesadüftür. Bazı çevrelerin 2 mitingin çakışma durumunu bir siyasal ve toplumsal kutuplaşma veya siyasal grupların kitlelerini yarıştırması olarak lanse etmesinden büyük rahatsızlık duyduk.'' 
     
     AB İLE MÜZAKERE SÜRECİ 

     Bir gazetecinin sorusu üzerine Baydemir, AB'ye entegrasyonun önemli bir fırsat ve deneyim olduğunu kaydetti. Baydemir, şunları söyledi 
     ''Müzakereler başlamazsa ivmesini yakalamış olduğumuz demokratikleşme sürecinden birtakım gerilemelerin ve handikapların gelişebileceğinden kaygı duymamız lazım. Bunun gerçekleşmemesi için de kentimiz çok önemli bir desteği ortaya koydu. Bugünden sonra da ortaya koyacaktır. AB'nin deneyimi önemli bir fırsattır. Bunun herkes tarafından desteklenmesi gerekiyor. Birbirimizi yok saymadan birlikte çaba gösterme olgunluğuna sahip olmamız lazım.'' Mitingin 15 gün sonra yapılıp yapılmayacağına Türkiye'deki gelişmelere bağlı olarak karar verileceği bildirildi. 
     
</TEXT>
</DOC>
