<DOC>
<DOCNO> 383268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/spor/ysenay.html </URL>
<DATE> 2005/10/02/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Ne maç oldu ama... 
</HEADLINE>
<TEXT>



Futbol oyunu budur işte... Müthiş bir tempo yaratır, Avrupa devi bir 'marka takımı' mat eder. Ve tabiri caizse denizleri aşarsınız, sonra kendi liginize döner, sizin eksik ziyadelerinizi çok da iyi bilen bir hocanın takımına deyim yerindeyse 'derede boğulur benzeri' can çekişirsiniz. 
Fenerbahçe'nin ilk yarıdaki 'Konya draması', işte böyle bir deplasman öyküsü bir yerde... Orta alan zenginlikleriyle haftalardır övünen Sarı - Lacivertli takım, Konya'yı niçin bu kadar boşlamıştı orta saha kavramlarında... Ceyhun-Batista-Murat Hacıoğlu-Erhan Albayrak-El Saka-Zafer-Erman gibi futbolcu portrelerini hiç mi geçmiş zamanlardan alıntı yaparak değerlendirme zahmetine girememişti Fenerbahçe teknik adamları 
Aykut Kocaman eski bir Fenerbahçe fenomeni... Teknik adamlık merdivenlerinden sağlıklı adımlarla yaldızlı makamlara tırmanırken, Aykut'un Fenerbahçe'yi kılı kırk yararak inceleyip, ona uygun hızla açılıp kapanan bir Konya'yı bu maça süreceğini hiç tahmin etmemişti herhalde Herr Daum... İlk yarı boyunca Konya sayısız şut atarken, Fenerbahçe'nin 18 içinde dahi paslaşmada inatlaşması ne kadar doğruydu acaba dün geceki kapalı defans oynayan rakibe karşı gol bulmak için... 
Anelka ve Alex'in bloke edilmesini 'olmazsa-olmaz' bir gerek olarak gören Aykut hoca tabi kendi ceza alanı içini ve çevrelerini çok adamla savunacaktı. Öyle olunca da, bu iki özel oyuncu uzun zaman sıkışıp kaldılar Konyaspor'un savunma isimlerinin dar alanları içerisinde... 
İlk yarıda gelen şok goller sonrası Fenerbahçe'nin kazanmaya çıkması ekmeğine yağ sürüyordu Konya'nın... Çünkü defansta bir hayli dağınık görünen Fenerbahçe'ye ani kontra paslarla çıkmak Aykut hocanın çok da işine geliyordu hani... Mehmet Yozgaztı ve Olcan'ı oyuna sürmek Fenerbahçe'nin içine düştüğü üç puanı kayıp etme girdabından kurtulması adına yeterli miydi Evet, dakika 73'e kadar işler yukarıdaki gibiydi Konya'da... Ama Anelka'nın kalede Özden'e aleni olarak eli ile yaptığı faul hareketi nedenli rezalet bir gol kararı haline geliyorsa, Konya'nın bu karar sonrası oyun disiplinini tamamen yitirip sürekli hakemle didişmeye girişmesi ve oyunu kaderine bırakması da o kadar önemli bir vehametti Konyaspor adına... 
Yani orta hakem Özgüç Türkalp nasıl bir olay olduysa, oyunda da Anelka golü sonrasında sonucu koparmak o kadar kolay oldu tecrübeler takımı Fenerbahçe için... 


</TEXT>
</DOC>
