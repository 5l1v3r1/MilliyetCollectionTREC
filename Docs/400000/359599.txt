<DOC>
<DOCNO> 359599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/son/sondun05.html </URL>
<DATE> 2005/07/09/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Olimpiyat gerginliği, yerini Londra-Paris dayanışmasına bıraktı 
</HEADLINE>
<TEXT>

     Saadet ORUÇ PARİS, DHA 

      PARİS ile Londra arasında bir süredir esen soğuk rüzgarlar, Londra’da düzenlenen terör saldırılarının ardından yerini dayanışma duygusuna bıraktı. 
     Patlamalardan daha birkaç saat önce Paris Belediye Başkanlığı önünde toplanan kalabalık İngilizlere ateş püskürüyor ve 2012 Olimpiyatları’na evsahipliği yapacak kent için oylamanın yapıldığı Singapur’daki Fransız heyeti, İngilizleri ’Anglosakson usulü lobicilik ve centilmenlik dışı hareket etmekle" suçluyordu. Ancak, Londra metrosu ve bir otobüste meydana gelen patlamalardan hemen sonra Fransızlar, metro ve diğer toplu taşıma araçlarındaki güvenliği yoğunlaştırırken, bir gün kendilerinin de benzeri bir saldırıyla karşı karşıya gelebileceklerini konuşmaya başladı. 
     
     PARİS BELEDİYE BAŞKANI ARTIK HEPİMİZ LONDRALIYIZ 
     Paris Belediye Başkanı Bertrand Delanoe, Singapur’dan ayağının tozuyla Paris’e iner inmez, "Artık hepimiz Londralıyız" açıklamasını yaptı. 
     DHA ile bu konudaki değerlendirmelerini paylaşan Fransız Stratejik Analiz Enstitüsü IFAS Başkanı Profesör François Gere, "Fransa halkı, terör saldırılarının potansiyel hedefleri arasında bulunduğunu çok iyi biliyor. Bu tür bir saldırının önümüzdeki ay ya da bir yıl içinde Paris’te de olabileceğini biliyoruz" dedi. Fransa’nın teröre verdiği mücadeleden dolayı teröristlerin hedefi durumunda olduğunu kaydeden araştırmacı, bütün Avrupa kentlerinin de alarmda olduğunu söyledi. 
     1995’te benzeri bir saldırıya hedef olduklarını hatırlatan Gere, Avrupa ülkelerinin terörist saldırılara karşı hayli hazırlıklı olduğunu söyledi. Saldırıların ardından Londra’da güvenlik güçlerinin hemen harekete geçmesinin can kaybını azalttığını söyleyen Fransız araştırmacı, Avrupa ülkelerinde zaman zaman teröre karşı yapılan tatbikatların da daha organize mücadele etmelerine yardımcı olduğunu ifade etti. 
     "Bu, Avrupa’nın 11 Eylül’ü değildir" diyen François Gere, Amerikan servislerinin saldırıya hazırlıksız yakalandığını, İngilizlerin ise daha hazırlıklı olduğunu belirtti. 
     
     ’BU ÇAPTA BİR SALDIRIDA ÖLÜ SAYISI DAHA FAZLA OLABİLİRDİ’ 
     Saldırıların hedefini, öncelikli olarak İskoçya’da yapılan G8 Zirvesi olarak tanımlayan François Gere, olayı ’klasik bir terör eylemi’ olarak nitelendirdi. Bu saldırıların ardından Fransa ile İngiltere arasında teröre karşı daha ileri bir işbirliği olacağına dikkat çeken Gere, AB konularındaki görüş farklılıklarının ise devam edeceğini kaydetti. 
     François Gere, nükleer fizik ve balistik füze teknolojisi eğitimi almış, ABD askeri stratejisi konusunda uzmanlaşmış, 2004 yılında NATO Bilim Komitesi Üyeliği’ne atanmış bir isim. Psikolojik savaş, askeri strateji ve Avrupa savunması üzerine yazdığı sayısız makalenin yanı sıra, 2003 yılında intihar saldırıları üzerine ’Ölüm Gönüllüleri’ isimli bir kitabı yayımlandı. Gere ayrıca Fransız Stratejik Analiz Enstitüsü’nün kurucu başkanı ve Amerikan Havacılık ve Astronot Enstitüsü’nün üyesi. 
     
</TEXT>
</DOC>
