<DOC>
<DOCNO> 376752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/soneko54.html </URL>
<DATE> 2005/09/08/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Ekonomi Politikaları Enstitüsü kuruluyor... 
</HEADLINE>
<TEXT>

     Ekonomistler Platformu'nun 2004 yılı Şubat ayından bu yana üzerinde çalıştığı Ekonomi Politikaları Enstitüsü EPE projesinde uygulama aşamasına gelindiği bildirildi. 
     Ekonomistler Platformu'ndan yapılan açıklamada, bilgi birikimlerini ve profesyonel deneyimlerini katılımcılara aktarabilmeleri için Türkiye'nin akademik açıdan ekonomi politikaları alanında önde gelen uzmanlarıyla, kamu, özel sektör ve ekonomi politikaları alanında etkinlik gösteren sivil toplum kuruluşlarının profesyonel uzman ve yöneticileriyle EPE için bağlantıya geçildiği kaydedildi. 
     1 Eylül itibarıyla prensip olarak bu isimlerden çoğu ile EPE bünyesinde 2005-2006 ders yılının ilk akademik dönemi için belirlenen ders programı dahilinde, teorik bilgilerini ve pratik deneyimlerini EPE katılımcılarına aktarabilmeleri konusunda uzlaşıldığı ifade edilen açıklamaya göre, bu isimler arasında, Devlet Bakanı ve Başmüzakereci Ali Babacan da yer alıyor. 
     Uzlaşma sağlandığı kaydedilen diğer isimler şunlar 
     ''İstanbul Bilgi Üniversitesi öğretim görevlisi Prof. Asaf Savaş Akat, AB Uzmanı Cengiz Aktar, Hazine Müsteşarı İbrahim Çanakcı, Merkez Bankası Başkan Yardımcısı Şükrü Binay, Garanti Leasing - Factoring Yönetim Kurulu Başkanı Mahfi Eğilmez, eski Merkez Bankası Başkanları Gazi Erçel, Yaman Törüner, Rüştü Saraçoğlu, YASED Başkanı Şaban Erdikler, Maliye Bakanlığı Daire Başkanı Yüksel Karaca, Bahçeşehir Üniversitesi Rektör Yardımcısı Prof. Eser Karakaş, İstanbul Bilgi Üniversitesi Rektör Yardımcısı Prof. Erol Katırcıoğlu, EPE Direktörü Güvenç Küçüktok, İHKİB Başkanı Süleyman Orakçıoğlu, eski Devlet Bakanı Masum Türker, SPK Daire Başkanı Oğuz Altun.'' Açıklamada, 2005-2006 ders yılının ilk döneminde İstanbul Bahçeşehir Üniversitesi'nin EPE projesinde kurumsal ortak olacağı belirtilerek, ilk dönem EPE bünyesindeki eğitim-öğretimin üniversitenin Beşiktaş Kampusu'nda yürütüleceği, 2. dönemde de aynı akademik ortaklığın sürdürülmesinin hedeflendiği kaydedildi. 
     
</TEXT>
</DOC>
