<DOC>
<DOCNO> 360334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sondun11.html </URL>
<DATE> 2005/07/12/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Beyrut'ta şiddetli patlama 2 ölü, 12 yaralı... 
</HEADLINE>
<TEXT>

     Lübnan'ın başkenti Beyrut'ta Savunma Bakanı İlyas El-Murr'a suikast girişiminde bulunuldu. Bakan saldırıdan hafif yaralı kurtulurken, iki kişi öldü. 
     Güvenlik yetkilileri, Hıristiyanların yaşadığı Antelis'de Lübnan Cumhurbaşkanı Emil Lahud'un damadı ve Savunma Bakanı İlyas El Murr'un konvoyunu hedef alan saldırıda bomba patladığını ve 12 kişinin yaralandığını söyledi. Saldırının Honda marka bir araca yerleştirilen bombayla yapıldığı belirtiliyor. 
     Polis yetkililerinin açıklamasına göre, Savunma Bakanı Murr, Beyrut'un kuzeyindeki Antelis semti Nakkaşe mahallesinden kendi kullandığı jiple geçerken, bomba yerleştirilmiş Honda marka araç uzaktan kumandayla patlatıldı. Bakan Murr yaralanırken, Murr ile aynı araçtaki Savunma Bakanlığı görevlisi Albay İlyas Baysari hayatını kaybetti. 
     Hemen hastaneye kaldırılan Murr'un yüzünde yanıklar olduğu ve elinin kırıldığı belirtiliyor. 
     Yaralananlar arasında Meksika'nın Lübnan Büyükelçisinin eşinin de olduğu açıklandı. 
     Cumhurbaşkanı Emil Lahud, hastaneye giderek Murr'u ziyaret etti. 
     Eski başbakanlardan Refik Hariri'nin 14 Şubat'ta bombalı saldırıyla öldürülmesinin ardından Lübnan'da bir dizi suikast düzenlenmişti. 
     
     SURİYE "PATLAMA, TERÖR EYLEMİ" 

     Suriye, Lübnan'ın başkenti Beyrut'ta, Suriye yanlısı Başbakan Yardımcısı ve Savunma Bakan Vekili İlyas El Murr'un yaralandığı patlamayı "terör eylemi" diye nitelendirdi. 
     Suriyeli bir kaynak, resmi SANA ajansına yaptığı açıklamada, "Suriye, bu terör eylemini, Lübnan'da istikrarı bozma ve ulusal bütünlüğü zayıflatma arayışındaki bombalı saldırı ve suikastlar serisinin bir diğer bölümü olarak görüyor" dedi. 
     Kaynak, bu tür terör eylemlerinin, tüm siyasi akımlardan Lübnanlıları hedef aldığını belirterek, bunların arkasındaki kişilerin, Lübnan'ın ve bölgede istikrarın düşmanlarıyla doğrudan bağlantılı olduklarını kaydetti. 
     
     "SALDIRI, HARİRİ SUİKASTI SORUŞTURMASIYLA İLGİLİ" 

     Dürzi lider Velid Canbolad, Beyrut'ta Savunma Bakanı İlyas El Murr'u hedef alan bombalı saldırının, eski Başbakan Refik Hariri suikastı soruşturmasıyla ilgili olduğunu iddia etti. 
     Canbolad, "El Murr'u öldürme girişiminin, Hariri suikastındaki görgü tanıklarını ortadan kaldırma planının bir parçası" olduğunu söyledi. Canbolad, iddiasıyla ilgili ayrıntılı bilgi vermedi. 
     Geçen ay düzenlenen seçimlerde meclisteki çoğunluğu elde eden Suriye karşıtı koalisyonun lideri ve Refik Hariri'nin oğlu Saad Hariri ise bu saldırının Lübnan'ın tümüne yönelik suikastlar zincirinin bir parçası olduğunu söyledi. 
     Saad Hariri, siyasetçileri ve gazetecileri öldürerek Lübnan'da istikrarı bozmaya çalışan gizli eller olduğunu, ülkede oynanan bu oyuna izin vermeyeceklerini kaydetti. 
     El Murr, Refik Hariri'nin 14 Şubatta bombalı saldırıyla öldürülmesinden sonra Lübnan'da suikast girişimine hedef olan 5. kişi ve ilk Suriye yanlısı siyasetçi oldu. 
     Hariri'nin ardından Ekim ayında Ekonomi Bakanı Mervan Hamade suikast girişiminden ağır yaralı olarak kurtulmuştu. Bu saldırıları, Haziran ayında Suriye karşıtı gazeteci Samir Kesir ve eski Komünist Partisi lideri George Havi'ye yönelik suikastlar izledi. 
     Refik Hariri suikastı, Suriye askerlerinin Lübnan'dan çekilmesine yol açan süreci başlatmıştı. 

     
</TEXT>
</DOC>
