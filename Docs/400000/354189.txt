<DOC>
<DOCNO> 354189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sonyas23.html </URL>
<DATE> 2005/06/21/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Sahile ölü Caretta Caretta vurdu 
</HEADLINE>
<TEXT>

     İzmir'in Güzelbahçe İlçesi sahilinde, 1 metre boyunda ve 90 kilo ağırlığında ölü bir erkek Caretta Caretta bulundu. 
     Güzelbahçe Bölge Trafik İstasyon Amirliği arkasındaki kıyıya vuran Caretta Caretta'yı gören polisler, durumu Dokuz Eylül Üniversitesi DEÜ Deniz Bilimleri ve Teknolojisi Enstitüsü'ne bildirdi. 
     Olay yerine gelen DEÜ Araştırma Görevlisi Harun Güçlüsoy, Caretta Caretta türüne ait olan kaplumbağanın, 3 gün önce öldüğünün belirlendiğini, 1 metre 5 santimetre boyunda ve yaklaşık 90 kilogram ağırlığında olduğunu söyledi. 
     Güçlüsoy, Caretta'ların genellikle deniz analarıyla beslendiğini, bazılarının denize atılan naylonları deniz anası sanarak yediklerini ve iç organlarına yapışması nedeniyle nefes alamayarak, öldüklerini belirtti. 
     Deniz canlılarının ölümlerinin yaz aylarında arttığını belirten Güçlüsoy, çevre bilincinin gelişmesinin etkisiyle ölmüş deniz canlılarını görenlerin, kendilerine bilgi verdiklerini kaydetti. 
     DEÜ Deniz Bilimleri ve Teknolojisi Enstitüsü Müdürü Prof. Dr. Bülent Cihangir de İzmir Körfezi'nin deniz canlıları için doğal yaşam alanı olduğunu, deniz memelilerinin cesetlerinin kıyıya vurmasının ''normal bir olay'' olduğunu bildirdi. 
     Prof. Dr. Cihangir, şöyle konuştu 
     ''Deniz kaplumbağaları, genellikle gemilerin pervanelerinin çarpması, balıkçıların ağlarına takılmaları veya havasız kalarak boğulma sonucu ölürler. Bunların vücutlarında çarpma, darp ya da yara izi yoksa, ölüm nedeni boğulma olabilir, ya da yaşlılık sonucu ölüm meydana gelebilir. Bu tür canlılara otopsi imkanı çok sınırlıdır. Araştırma görevlimiz Harun Güçlüsoy'un yaptığı inceleme sonucu, söz konusu kaplumbağanın ön ve arka yüzgeçlerinde bir markaya rastlanmadı. Vücudunda da havasızlıktan oluşan yer yer morluklar görüldü.'' 
     
</TEXT>
</DOC>
