<DOC>
<DOCNO> 360380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sondun58.html </URL>
<DATE> 2005/07/12/ </DATE>
<TIME> 19.50 </TIME>
<AUTHOR>  </AUTHOR>
<HEADLINE>
Teröristler Londra'ya trenle gelmiş... 
</HEADLINE>
<TEXT>

     İngiliz polisi, Londra’da Perşembe girişilen terör saldırılarıyla ilgili ülkenin kuzeyindeki Yorkshire’da bir kişinin tutuklandığını bildirdi. 
     Polis yetkilisi basına yaptığı açıklamada, zanlının sorgulanmak üzere Londra’ya getirildiğini belirtti. 
     İngiliz polisi bugün Leeds civarı ve Batı Yorkshire bölgesinde bir dizi operasyon düzenlemiş, operasyonlarda tutuklamalar olduğu belirtilmişti. 
     Scotland Yard’ın terörle mücadele birimi Başkanı Peter Clarke, kamera kayıtlarından anlaşıldığına göre, saldırıları düzenleyen teröristlerin Perşembe sabahı Londra’ya trenle geldiklerini kaydetti. 
     Clarke, bu dört zanlıdan birisinin de büyük olasılıkla Aldgate ile Liverpool Street istasyonları arasındaki trende meydana gelen patlamada öldüğünü söyledi. 
     Peter Clarke, Yorkshire’dan gelen bu dört kişiden birisinin Aldgate’te öldüğünü ispatlayacak adli tıp kanıtları bulunduğunu belirterek, bu dört kişiden üçüne ait eşyaların saldırıların girişildiği otobüs ve metrolarda bulunduğunu kaydetti. 
     Scotland Yard, bu kişinin kendi isteğiyle mi yoksa taşıdığı bombanın kazara patlaması veya bir intihar saldırısı çerçevesinde mi öldüğünü belirtmedi. 
     
</TEXT>
</DOC>
