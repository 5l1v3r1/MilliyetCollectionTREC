<DOC>
<DOCNO> 382181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sondun10.html </URL>
<DATE> 2005/09/28/ </DATE>
<TIME> 07.15 </TIME>
<AUTHOR>  </AUTHOR>
<HEADLINE>
ABD ordusundan seri skandal Ceset resimlerine karşı porno resim 
</HEADLINE>
<TEXT>

     Irak’ta görev yapan Amerikan askerlerinin, bir internet sitesindeki pornografik resimlere ulaşmak karşılığında öldürdükleri Iraklıların cesetlerine ait resimleri aynı siteye gönderdikleri iddia edildi. Söz konusu skandal konusunda Amerikan ordusunun bir soruşturma başlattığı bildirildi. 
     Amerikan medyasında yer alan haberlere göre, söz konusu iddialar ABD’de faaliyet gösteren sivil toplum örgütü Amerikan-İslam İlişkileri Konseyi CAIR tarafından dile getirildi. 
     CAIR Hukuk Direktörü Arslan İftikhar’ın ABD Savunma Bakanı Donald H. Rumsfeld’e bu konuda bir mektup göndererek söz konusu hareketin uluslararası savaş hukukunu ihlal ettiğini belirttiği ve yetkilileri uygulamaya sona vermeye çağırdığı kaydediliyor. 
     İftikhar’ın Rumsfeld’e gönderdiği mektupta, "Bu rahatsız edici değiş-tokuş, ulusumuzun ordusuna hizmet etmiş herkese yönelik de bir hakarettir" ifadesini kullandığı belirtiliyor. 
     Savunma Bakanlığı sözcülerinden Bryan Whitman, yaptığı açıklamada, Pentagon’un olaydan yeni haberdar olduğunu ve konuyu incelediğini ifade etti. Whitman, "Bu açıkça kabul edilemez bir uygulamadır" dedi. ABD ordu sözcülerinden Albay Joseph Curtin ise Ordu Soruşturma Bölümü’nün konu hakkında bir soruşturma başlattığını açıklamakla yetindi. 
     Söz konusu internet sitesine gönderilen resimlerin daha çok Iraklılara ait parçalanmış cesetlere ve çeşitli vücut parçalarına ait olduğu, benzer resimlerin Afganistan’da görev yapan Amerikan askerleri tarafından da gönderildiği kaydedildi. 
     
</TEXT>
</DOC>
