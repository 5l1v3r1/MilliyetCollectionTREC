<DOC>
<DOCNO> 350550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/siyaset/siy03.html </URL>
<DATE> 2005/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ofisteki 'sır' bakanlar 
</HEADLINE>
<TEXT>


Cemal Kaya, Başsavcı Keleş'e verdiği ilk ifadesinde, Selçuk'un okey partisi verdiği ofiste birkaç bakanı da gördüğünü söylemiş 

TÜRKER KARAPINAR Ankara 


Enerji ve Tabii Kaynaklar Bakanlığı'ndaki yolsuzluklara ilişkin iddianamede adı geçtikten sonra milletvekilliğinden istifa eden ve hakkında 7 yıl 6 aya kadar hapis istemiyle dava açılan AKP'li Cemal Kaya, operasyonun kilit ismi İbrahim Selçuk'un çiğköfte partileri verdiği bürosunun konukları arasında birkaç bakanı da gördüğünü söyledi. 
Kaya, Cumhuriyet Savcısı Şemsettin Özcan'ın BOTAŞ ve Elektrik Üretim AŞ'deki bazı ihalelerde yolsuzluk yapıldığı iddiasıyla başlattığı soruşturma sonucu 18 kişi hakkında açtığı davada, sanıklardan Selçuk aracılığıyla eşi üzerine kayıtlı ARAM şirketine ihale alma girişiminde bulunmakla suçlanmıştı. Başsavcı Vekili Hamza Keleş de, fezleke düzenleyerek dokunulmazlığının kaldırılmasını talep ettiği Kaya hakkında "çıkar amaçlı suç örgütü adına faaliyette bulunmak, ihaleye fesat karıştırmak" suçlarından 7 yıl 6 aya kadar hapis istemiyle dava açtı. 
Kaya, dava açılmadan önce Keleş'e verdiği ilk ifadesinde, ARAM şirketiyle bağlantısını şöyle anlattı "Eşim Dilek Kaya, ARAM İnş. İth. Taah. San. Tic. Ltd. Şti'nin ortağıdır. Firma daha sonra ARAM İnş. Elek. Ürt. İth. İhr. Taah. San. ve Tic. Ltd. Şti. ismini almıştır. Eşim, bu ortaklıktan 10 Haziran 2004'te ayrılmıştır. ARAM, Demirtaş Doğu Elek. Mak. İnş. San. Tic. AŞ ile Elektrik Üretim AŞ'nin ihalelerine ortak girişim olarak katılmıştır." 

Siyasetçiyim, tanırım 
İfadesinde siyasetle uğraştığını vurgulayan Kaya, ofisinde okey partileri düzenleyen, Ezgi İnşaat şirketinin ortağı Selçuk'u tanıdığını belirterek, şunları söyledi "Gerek mevcut iktidar milletvekilleri ve gerekse muhalefet milletvekilleri bu şahsı tanırlar. Ben birkaç kez Selçuk'un yanına gittim. Bir seferinde birkaç bakanı orada gördüm. Bu şahsın bürosu Gaziosmanpaşa semtindedir. Bu yer aynı zamanda kendisine ait şirketin merkezidir." 


</TEXT>
</DOC>
