<DOC>
<DOCNO> 375408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/son/sontur12.html </URL>
<DATE> 2005/09/03/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Kendisini şikayet eden eski eşini bıçaklayarak öldürdü 
</HEADLINE>
<TEXT>

     
     Mehmet AL ALANYA Antalya , DHA 

     
ANTALYA'nın Alanya İlçesi'nde, 35 yaşındaki Nevzat Tuncay Çimenli, kendisini geç saatte eve gelip rahatsız ettiğini öne sürerek savcılığa şikayet eden eski eşi 42 yaşındaki Yıldız Pak'ı, karakolda ifade verdikten sonra gittiği evinde bıçaklayarak öldürdü. 
     Nevzat Tuncay Çimenli'den 5 yıl önce boşanan Yıldız Pak, 3 kız çocuğu ile ayrı bir eve çıktı, bir süre önce de en büyük kızını evlendirdi. Bu arada alkol problemi olan eski eşinin kendisini sürekli rahatsız ettiğini belirten Pak, savcılığa başvurarak can güvenliği olmadığını bildirdi. Dün evli olan kızının evine giden Pak, geceyi orada geçirdi. 
     Eski eşinden yine tehdit alan Pak, bu sabah evine dönmeden önce Terminal Polis Merkezi'ne giderek, şikayetçi oldu. Polis merkezine çağırılan ve ifadesinin ardından eski eşinin Şirinevler Mahallesi Toramanlar Sokak'taki evine giden Çimenli, Yıldız Pak'la tartışmaya başladı. Biri 13, diğeri 8 yaşında olan iki kızının önünde kavga eden Pak ve Çimenli, birbirlerine bıçak çekti. Çimenli'nin bıçak darbeleri ile başı ve vücudunun çeşitli yerlerinden yaralanan Yıldız Pak, kısa bir süre sonra aşırı kan kaybından öldü. 
     Çimenli, koşarak olay yerinden uzaklaşırken, küçük kızların çığlıklarına yetişen komşuları polis çağırdı. Pak'ın cesedi, Alanya Devlet Hastanesi Morgu'na götürüldü. Polis, izini kaybettiren Nevzat Tuncay Çimenli'yi yakalamak için çalışma başlattı. 

     
</TEXT>
</DOC>
