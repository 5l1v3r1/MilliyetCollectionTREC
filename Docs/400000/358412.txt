<DOC>
<DOCNO> 358412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sonspo24.html </URL>
<DATE> 2005/07/05/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Fenerbahçe yeni havuz sistemini kabul etmiyor 
</HEADLINE>
<TEXT>

     Fenerbahçe Kulübü İkinci Başkanı Nihat Özdemir, Futbol Federasyonu Başkanı Levent Bıçakcı’nın bugün açıkladığı Süper Lig yayın haklarının dağıtımına dair yeni model taslağını kabul etmeyeceklerini söyledi. 
     Özdemir, A.A muhabirine yaptığı açıklamada, Fenerbahçe’nin gelirlerinin düşeceği hiçbir modeli kabul etmeyeceklerini vurgulayarak, "Geçen seneki payımızdan ciddi oranda azalma var. Bu yeni havuz sistemini kabul etmemiz mümkün değil" dedi. 
     Kendilerinin iki ay önce performansa dayalı sistemi önerdiklerini kaydeden Nihat Özdemir, şöyle devam etti 
     "Biz, Anadolu kulüplerinden başarılı olanlar havuzdan pay alsın 
     dedik. Yüzde 49 eşit dağıtım oranına karşıyız. Takımların reytingleri daha çok göz önüne alınmalı. Benim 17 maçım naklen yayınlanıyor, Anadolu kulüplerinin 3 maçı veriliyor. Naklen yayınlanan 17 maçta zaten gelir kaybımız oluyor. O zaman bizim de 3 maçımız verilsin. 4 büyük kulüp müşterek hareket edeceğiz ve bu sistemi kabul etmediğimizi 7 Temmuz Perşembe günü yapılacak toplantıda söyleyeceğiz." Fenerbahçe Kulübü İkinci Başkanı Nihat Özdemir, Türkiye Kupası hesabıyla Süper Lig hesabının ayrı yapılması gerektiğini de ifade ederek, "Bizim zaten Türkiye Kupası’nda ayrı bir gelirimiz var. Türkiye Kupası’nı her kulüp kendi pazarlıyordu. Şimdi benim bu hakkımı da alıyorsunuz. Bunlar yanlış şeyler" dedi. 
     
</TEXT>
</DOC>
