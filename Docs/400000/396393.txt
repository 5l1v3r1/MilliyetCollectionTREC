<DOC>
<DOCNO> 396393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/son/sonyas07.html </URL>
<DATE> 2005/11/19/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Kaza geçirdi, hafızasını kaybetti, sınırdışı edildi... 
</HEADLINE>
<TEXT>

     BBC Türkçe 

Dört yıl önce yaşadığı bir dizi talihsizlik ardından yanlışlıkla Avustralya'dan sınırdışı edilen bir kadın ülkesine döndü. 
     Hem Avustralya hem de Filipinler vatandaşlığı olan Vivian Alvarez adlı kadın son dört yıldır Filipinler'de yaşıyordu. 
     Halen fiziksel özürlü olan Alvarez'in yaşadığı talihsizlikler geçirdiği bir trafik kazası ile başladı. 
     Bu kazada ağır yaralanan 44 yaşındaki Alvarez, hafızasını da kaybetti. 
     Ardından 18 yıldır ülkede yaşamasına rağmen isim benzerliği sonucu, yasadışı bir göçmen olduğu hükmüyle 2001 Temmuz ayında ülkeden çıkarıldı. 
     Manila yakınlarında Katolik kilisesine ait bir bakımevinde yaşayan Alvarez'in durumu ancak bu yılın Mayıs ayında görüntülerinin tesadüfen bir televizyon programında yayınlanması üzerine ortaya çıktı. 
     44 yaşındaki Alvarez'i tanıyan Avustralyalı bir rahip olayı yetkililere bildirdi. 
     
     İlk olay değil 
     Avustralya, dünyanın en sıkı göçmenlik kurallarına sahip Avustralya hükümeti Alvarez ve yakınlarından özür diledi ve Cuma günü ülkeye dönen Alvarez'in tüm tıbbi bakımının karşılanacağını ve kendisine tazminat verileceğini bildirdi. 
     İki çocuk annesi Alvarez'in milyonlarca dolar tazminat alabileceği belirtiliyor. 
     Bu olay Avustralya'nın tartışmalı katı göçmenlik siyasetini bir kez daha eleştiri ateşi altında bıraktı. 
     Daha önce de Almanya doğumlu Avustralya vatandaşı Cornelia Rau'nun yanlışlıkla yasadışı göçmen sanılarak 10 ay hapiste tutulduğu ortaya çıkmıştı. 
     Göçmenlik idaresi bu olay ardından yasal olarak ülkede bulunan 200 kadar kişiyi yanlışlıkla gözaltına aldıklarını itiraf etmişti. 
     Bu kişilerden pek çoğuna olayı kamuoyuna açıklamamaları karşılığında tazminat paketleri verildiği belirtiliyor. 
     Bu konudaki soruşturmalar devam ediyor. 
     
</TEXT>
</DOC>
