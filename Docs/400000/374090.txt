<DOC>
<DOCNO> 374090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/soneko08.html </URL>
<DATE> 2005/08/30/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Eylül ayı ''dert ayı'' 
</HEADLINE>
<TEXT>

     
     Aykut ÜNLÜPINAR 



     Kış aylarının yaklaşmasıyla, özellikle Eylül ayında yapılan okul, yakacak, kışlık giyecek, yiyecek gibi harcamalar özellikle dargelirli ailelerin bütçesini zorluyor. 
     Dargelilerin ''dert ayı'' olarak tanımladıkları Eylül'de, diğer aylara göre harcamalar artıyor. Eylül'de ilk olarak aile bütçesine okul masrafları kalemi ekleniyor. Döviz kurunda yükseliş olmaması nedeniyle bu yıl kırtasiye ürünlerinde geçen yıla oranla fazlaca bir artış olmamasına karşın, bir çocuk için işportadan karşılanacak okul ihtiyaçları bile 70-110 YTL'yi buluyor. 
     Okul giderlerini en ucuz nasıl karşılayabilecekleri hesabı yapılırken, kış aylarının zorunlu harcamaları arasında yer alan ve şimdiden giyim mağazalarının vitrinlerini süsleyen kışlık giyecek ve yakacak giderleri de bu ayla birlikte harcamalar kalemine ekleniyor. 
     Odun ve kömürcüler yakacak alışverişinde taksitli ve peşin ödeme kolaylığı sağlamasına karşın, üst üste gelen harcamalar, bazı vatandaşların kışlık alışverişlerini ertelemesine neden oluyor. Bir ton odun, 2 ton kömür alan bir ailenin yakacak giderleri için yaklaşık 350-400 YTL arasında ödeme yapması gerekiyor. 
     Kış aylarında da satışa sunulmasına karşın bir gelenek haline gelen kışlık bakliyat stoğu, salça, turşu, ev konservesi, meyve-sebze kurutma işlemleri de Eylül'de yoğunlaşıyor. Özellikle güney illerinde sıklıkla tercih edilen biber salçasının bir kilogram maliyeti 4-4,5 YTL arasında değişiyor. 
     Yiyecek hazırlığı ve giyecek masrafları da eklenen asgari ücretli 4 kişilik bir ailenin kışa hazırlık ayı olan Eylül'de, ek giderleri bin YTL'ye, yani aylık ücretinin yaklaşık 3 katına kadar çıkabiliyor. 

     
</TEXT>
</DOC>
