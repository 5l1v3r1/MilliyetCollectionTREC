<DOC>
<DOCNO> 380498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/sondun05.html </URL>
<DATE> 2005/09/22/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Rita'dan 1.3 milyon insan kaçıyor, NASA merkezini boşalttı 
</HEADLINE>
<TEXT>

     Katrina'nın üzerinden bir ay geçmeden ABD'nin güneyinde 1,3 milyondan fazla kişi bölgeyi vurması beklenen Rita kasırgası nedeniyle yeniden yollara düşerken, Rita'nın tarihin 3. yoğun tropik fırtınası olduğu belirlendi. 
     ABD'nin Ulusal Kasırga Merkezi yetkilileri, Rita'nın merkezi durumunda olan "gözünün" yakınındaki barometrik basıncın 897 milibar ve bunun Katrina kasırgasından biraz düşük olduğunu belirterek, Rita'nın tarihin 3. yoğun kasırgası olduğunu kaydettiler. 
     Kasırga Merkezi'nin Başkanı Max Mayfield, Rita'nın Katrina'dan daha çok zarar verebileceğini belirterek, "Bu çok çok tehlikeli bir kasırga" dedi. 
     
     282 KM HIZA ULAŞTI 

     Yetkililer, TSİ 06.00 itibariyle Rita'nın rüzgarlarının saatte 282 km hıza ulaştığını, kasırganın merkezinin 1900'de Amerikan tarihinin en şiddetli tropik fırtınasının vurduğu Texas'ın Galveston kentinin 915 km doğusunda bulunduğunu ve saatte 15 km hızla batıya hareket ettiğini belirttiler. 
     Uzmanlar, Rita kasırgasının şimdiye kadar körfezde bulunan Teksas'ı vuran en şiddetli kasırga olabileceğini söylüyor. 
     
      Katrina kasırgasından tahliye edilen binlerce kişinin kent stadyumunda sığındığı Houston'ın özellikle alçak kıyı kesimlerinde on binlerce kişi kenti terk etmeye çalışırken, Texas ve Louisiana eyaletlerinde de acil durum ilan edildi. 
     Körfezdeki Galveston, Corpus Cristi, Houston'ın alçak kesimleri ve zaten büyük ölçüde boşalmış durumdaki New Orleans'ın zorunlu tahliye kapsamında olduğu belirtildi. 
     58 bin nüfuslu Galveston’da insanların yanlarına bazı eşyalarını alarak otobüslere binmek üzere kuyruğa girdikleri görüldü. 
     
     NASA TAŞINDI 

     Rita'nın tehdidi altındaki Houston'da bulunan ve uzay mekiği uçuşları ile astronotların eğitildiği uzay merkezinde çalışan 15 bin kişi de dün tahliye edildi. 
     
     CUMARTESİ VURMAYA BAŞLAYACAK 

     Rita'nın cumartesi sabahı ABD sahillerini vurması bekleniyor. 
     Rita'nın cumartesi günü Galveston ve Corpus Cristi arasındaki sahil şeridine ulaşabileceği tahmin ediliyor. 
     
     PETROL PİYASASI ALT ÜST OLABİLİR, RAFİNERİLER KAPATILIYOR 

     Tarihin en güçlü kasırgalarından biri olarak gösterilen "Rita" ABD sahillerine yaklaşırken, Teksas'ta Exxon Mobil, BP, Shell, Valero Energy ve Marathon Oil gibi petrol şirketlerine ait rafinerilerin kapatıldığı bildirildi. 
     Daha önce özellikle Louisiana Eyaleti'nde etkili olan Katrina Kasırgası nedeniyle halen üretime başlamayan 4 rafineri ise ABD'nin toplam kapasitesinin yüzde 5'ini oluşturuyor. Rafinerilerin kısa zamanda üretime döndürülmesi beklenmiyor. 
     Teksas'taki rafinerilerin de üretime ara vermesiyle ülkede ciddi bir arz sıkıntısı başgösterecek. 
     Teksas'ta bulunan toplam 26 rafineri, ABD'deki üretimin yaklaşık 4'te 1'ini gerçekleştiriyor. Söz konusu rafinerilerden şu ana kadar 9 tanesi üretimi durdurdu. Bu da ABD'deki toplam rafineri kapasitesinin yüzde 12'sini oluşturuyor. Bazı rafinerilerin deniz seviyesinde bulunması, endişeleri artırıyor. 
     Bu arada Rita Kasırgası nedeniyle Teksas'ta kimyasal üretim yapan Dow Chemical ve Lyondell Chemical fabrikalarının da kapatıldığı ifade ediliyor. 
     
     KENT HARİTADAN SİLİNMİŞTİ 

     Deniz seviyesinden 2.4 metre yükseklikte bulunan Galveston, ABD tarihindeki en ölümcül felaketlerden birine sahne olmuştu. 1900 yılındaki kasırga, 6 bin ile 12 bin kişinin ölümüne yol açmış, kenti haritadan silmişti. 
     Teksas'ı 1983'te vuran son büyük kasırga Alicia, 21 kişinin ölümüne yol açmıştı. 
     Binden fazla kişinin ölümüne yol açan Katrina kasırgasının şiddeti ise dördüncü seviye olarak açıklanmıştı. 
     
     KÜBA’NIN DOKTOR GÖNDERME ÖNERİSİ REDDEDİLDİ 

     Bu arada, ABD yönetimi, Katrina kasırgasının kurbanlarına yardım etmek için Küba’nın 1586 doktor gönderme önerisini reddetti. 
     ABD Dışişleri Bakanlığı yetkililerinden Joseph Sullivan, Lousiana eyaletindeki Baton Rouge kentinde düzenlediği basın toplantısında, Küba’nın önerisinin kabul edilmediğini, çünkü bu yönde talepte bulunulmadığını söyledi. 
     Sullivan, "Çok sayıda Amerikalı doktor yardım önerisinde bulundu ve ihtiyaç Amerikalı doktorlar tarafından karşılandı" diye konuştu. 
     Küba Devlet Başkanı Fidel Castro, Katrina kasırgasının vurduğu ABD’ye yaklaşık 3 hafta önce 1586 doktor göndermeyi önermiş, ABD öneriyi incelediğini açıklamıştı. 
     Küba yönetimi, geçmişte ABD’nin Küba’daki doğal felaket kurbanlarına yardım önerisini reddetmişti. Küba’nın, 1961’den beri ABD ile diplomatik ilişkisi bulunmuyor. 
     
</TEXT>
</DOC>
