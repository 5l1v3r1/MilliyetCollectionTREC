<DOC>
<DOCNO> 385402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/yazar/bila.html </URL>
<DATE> 2005/10/10/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Baykal Olli Rehn biraz CHP çalışsın 
</HEADLINE>
<TEXT>

CHP Genel Başkanı Deniz Baykal, Olli Rehn'in "CHP'nin ikilem içinde olduğu ve AKP'ye 'gıpta' ettikleri yorumlarını CHP'yi tanımamasına bağlıyor. "Rehn gibi onun ağzından konuşmaya çalışanların da CHP çalışmaları gerekir" diyen Baykal, komplekslerinin olmadığını vurguluyor 

Avrupa Birliği AB Komisyonu'nun Genişlemeden Sorumlu Üyesi Olli Rehn, Türkiye'de yavaş yavaş iç siyasete de ısınmaya başladı. Kayseri'de Dışişleri Bakanı Abdullah Gül'ün konuğu olan Rehn, İstanbul'da da yazar Orhan Pamuk'u ziyaret etti. 
Rehn, Orhan Pamuk'un evinde Derya Sazak'ın sorularını yanıtlarken, CHP'yi ve sosyal demokratları eleştiren değerlendirmeler yaptı. "CHP'nin ikilem içinde" olduğunu söylerken, sosyal demokratların, AKP'ye "gıpta" ettikleri iması taşıyan yorumlarda bulundu. Örneğin, "Sosyal demokratlar kanımca ikilem içindeler. Uzun zamandır AB tam üyeliğini destekliyorlar. Şimdi de reformları AKP'nin gerçekleştirdiğini görüyorlar" dedi. 
Rehn'in bu yaklaşımı başta AKP olmak üzere Türkiye'de de bazı kesimlerce paylaşılıyor. CHP'nin eleştirilerinin "kıskançlıktan" kaynaklandığını savlayanlar var. 
CHP lideri Deniz Baykal ise, Olli Rehn'in bu yorumlarını CHP'yi tanımamasına bağlıyor. Dün Rehn'in sözlerini aktardığımda gülüyor ve şu öneride bulunuyor 

'Devrimlere baksın' 
"Olli Rehn, biraz CHP çalışsın. Anlıyorum ki CHP'yi çalışmamış, tanımıyor. Bu görevi sürdüreceğine göre CHP'yi iyi tanıması, çalışması lazım. Olli Rehn gibi onun ağzından konuşmaya çalışanların da CHP çalışmaları gerekir. Ben CHP'nin yaptıklarından birkaç örnek anımsatayım, belki ilk ders bu olur. CHP'nin yaptığı devrimlere bakarlarsa nasıl bir parti olduğunu görürler. 
Laik cumhuriyeti kuran, demokrasiye geçen, kadın-erkek eşitliğini sağlayan, toplumu 4 kadınla evlilikten tekeşliliğe geçiren, Fransa'dan 11 yıl önce kadına seçme-seçilme hakkı tanıyan, Mecelle'den Medeni Yasa'ya geçişi bir gecede kabul eden CHP'dir. 1963 Ankara Anlaşması'nı imzalayan CHP'dir. CHP'nin devrimleri, reformlarıyla, bugün yapılanlar kıyas dahi kabul etmez. Bunlar karşısında son dönemde yapılan reformlar devede kulak kalır. 
Kaldı ki, bu hükümetin sahiplendiği reformların hepsi TBMM'de CHP'nin katkısıyla gerçekleşmiştir." 
CHP lideri Baykal, bu anımsatmayı yaptıktan sonra eleştirilerinin kıskançlıktan kaynaklandığı görüşlerine de şu karşılığı verdi 

'Kompleksimiz yok' 
"Bizim kıskançlık gösterecek, gıpta edecek bir kompleksimiz yok. Olli Rehn'in de onun ağzından konuşmaya çalışanların da bu yönlü imaları gerçek dışıdır. 
CHP'nin devrim ve reformları Türkiye'yi çağdaşlaştıran temel atılımlardır. Demokratik, laik cumhuriyetimizin temel taşlarıdır. Kime, niye gıpta ile bakacağız " 

'İkilem Avrupa Birliği'nde' Baykal, CHP'yi ikilem içinde gören Olli Rehn'in bu saptamasına da şöyle yanıt verdi 
"Tam aksine, ikilem içinde olan CHP değil, AB'dir. Olli Rehn, son dakikaya kadar AB'de Türkiye'ye özel statü verilmesi için uğraşanları görmedi mi Avusturya ne için uğraştı Hıristiyan demokratlar ne için uğraştı Türkiye'ye hem tam üye olacaksınız dediler hem de özel statü vermek için son dakikaya kadar çaba göstermediler mi Fransa, referandum şartı getirmedi mi Bir ülke bile dirense, referanduma gitse tam üyeliği kim garanti edecek Bunları en iyi Olli Rehn biliyor olmalı. Ayrıca son dakikada metne özel statü yazılmamış olması bazı gerçekleri ortadan kaldırmaz. Bu koşullarda gösterilen istikametin, akıllarından geçen hedefin tam üyelik değil özel statü olduğu görülmüyor mu Eğer böyle değilse, neden bu hedefe yönelecek bazı hükümleri müzakere metnine koydular Neden sadece Türkiye için özel olarak ucu açıktır, sonucu garanti değildir diye yazdılar Daha önce bunu hangi ülkeye yaptılar Bunu ben görüşmemde Olli Rehn'e de söyledim. Bana yanıt olarak, müzakerelerin ucu doğal olarak açıktır dedi. Ben de kendisine, siz sadece Hırvatistan için metne bunu yazdınız ama doğal olarak ucu açıktır diye yazdınız. Türkiye'yle ilgili metne 'doğası gereği' bile yazmadınız ve sonucun garanti olmadığını vurgulamayı yeğlediniz dedim. O da itiraf eden bir gülümsemeyle, evet, olabilir diyebildi. 
İkilem içinde olan, kafası karışık olan CHP değil, AB'dir. Bu, önümüzdeki dönem tartışmalarında daha iyi anlaşılacaktır." 



</TEXT>
</DOC>
