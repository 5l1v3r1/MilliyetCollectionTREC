<DOC>
<DOCNO> 356533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sondun09.html </URL>
<DATE> 2005/06/29/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
İsrail'de otobana çivi ve benzin döktüler .. 
</HEADLINE>
<TEXT>

     İsrail’de bir otobana dökülen benzin ve çiviler trafiği kilitlerken, polis, olayın Gazze Şeridi’nden çekilme planına karşı çıkan aşırı milliyetçilerin sabotajı olması ihtimali üzerinde duruyor. 
     İsrail radyosunun haberinde, Tel Aviv ile Kudüs’ü birbirine bağlayan otobana dökülen çivilerin, 20 kadar aracın lastiklerinin patlamasına yol açtığı, olayda ölen ya da yaralanan olmadığı bildirildi. 
     Haberde, polisin olayla ilgili olarak soruşturma başlattığı belirtildi. 
     İsrail İçişleri Bakanı Gideon Ezra da konunun derinlemesine soruşturulacağını belirtirken, olayda kimsenin yaralanmamasını "şans" olarak nitelendirdi. 
     İsrail’de bugün aşırı milliyetçilerin, ağustos ortasında başlayacak Gazze Şeridi’nden çekilme planını protesto etmek amacıyla ülke çapında yol kapatma eylemleri düzenlemesi bekleniyor. 
     İsrail Başbakanı Ariel Şaron’un planı, Gazze Şeridi’ndeki 21 Yahudi yerleşim biriminin boşaltılmasını öngörüyor. 
     
</TEXT>
</DOC>
