<DOC>
<DOCNO> 370318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/sonspo31.html </URL>
<DATE> 2005/08/16/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Atletizmde 2. gün sabah seansında 4 Türk sporcu da elendi... 
</HEADLINE>
<TEXT>

     
     Ö.Buğra Ersavaş Bildiriyor 


     23. Dünya Üniversiteler Yaz Spor Oyunları'nda, atletizmde 2. gün sabah seansında yarışan 4 Türk sporcusu da elendi. 
     Atatürk Stadı'ndaki yarışmalarda, bayanlar 400 metre yarı finalinde mücadele eden Pınar Saka, 24 sporcu arasında 55.55'lik derecesiyle serisinde 6., genel klasmanda da 16. olarak finale kalamadı. 
     25 sporcunun katıldığı erkekler disk atma elemelerinde Kamil Ulaş Öğünç, 45.52 metrelik derecesiyle 20. sırada yer aldı ve elenmekten kurtulamadı. 
     28 atletin yer aldığı erkekler yüksek atlama seçmelerinde mücadele eden İlker Azazi, 2 metrelik yüksekliği 3 hakkında da geçemedi. 
     21 atletin girdiği erkekler sırıkla yüksek atlamada ise Abdullah Sarı, 4.60 metredeki 3 hakkında da başarısız olarak oyunlara veda etti. 
     5. yarışmaların tamamlandığı heptatlonda ise Türk atletlerden Sema Aydemir, 3 bin 388 puanla 15., 5. yarış olan uzun atlama yarışmasına katılmayan Öznur Gültekin de 2 bin 845 puanla 19. sırada yer aldı. 
     Heptatlonda madalya kazanan atletler, akşam seansında yapılacak cirit atma ve 800 metre yarışmalarından sonra belli olacak. 
     
</TEXT>
</DOC>
