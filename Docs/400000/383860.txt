<DOC>
<DOCNO> 383860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/soneko16.html </URL>
<DATE> 2005/10/04/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Erdemir ihalesi nasıl yapılacak 
</HEADLINE>
<TEXT>

     Erdemir'in yüzde 46.12'lik bölümünün özelleştirilmesine ilişkin bugün saat 16.00'da yapılacak ihalede izlenecek yöntem belli oldu. 
     Alınan bilgiye göre, ihalede öncelikle elemesiz bir yazılı tur yapılacak, ardından yapılacak iki elemeli yazılı turda iki firma pazarlık görüşmelerinin dışında kalacak. Ardından ihale komisyonunun belirleyeceği bir başlangıç tutarı veya yazılı turlarda alınan en yüksek teklif tutarı üzerinden açık artırmaya geçilecek. 
     Açık artırmada son teklifin alınmasının ardından ihale teknik olarak sonuçlanmış olacak. Komisyonunun karar vermesi halinde Rekabet Kurumu'nun görüşünü müteakip sonuç Özelleştirme Yüksek Kurulu'nun onayına sunulacak. 
     Bu onayın ardından teklif sahibi firma ile sözleşme imzalanacak ve Erdemir'deki yüzde 46.12'lik idare hissesi alıcıya devredilecek. İhaleyi kazanan firma şartname gereği Türkiye Kalkınma Bankası'na ait yüzde 3.17 oranındaki Erdemir hissesini de aynı fiyat, usul ve esaslara göre satın almak zorunda olacak. 
     Şartnamede öngörülen yatırım taahhüdü ile Erdemir'in kapasitesinin ikiye katlanması hedeflenirken, alıcı firmadan, yatırımların karşılığı 500 milyon dolarlık banka teminat mektubu da alınacak. 
     Yine şartname gereği Erdemir çalışanları için istihdam garantisi bulunurken, Erdemir'de altın hisse uygulamasına gidilecek. 
     
     ÖDEME 

     İhalede Amerikan Doları cinsinden verilecek teklifler peşin esasına göre olacak. Ödemelerin vadeli yapılması halinde alıcı firma veya konsorsiyum, ihale bedelinin yüzde 50'sini peşin, yıllık yüzde 7 dolar faizi üzerinden iki yılda eşit taksitlerle ödeyebilecek. 
     Bu arada, Erdemir'in dün itibariyle tamamının borsa değeri 3 milyar 223 milyon doları buluyor. Dolayısıyla bugün idare tarafından satışa sunulan yüzde 46.12'lik bölümün borsa değeri 1 milyar 489 milyon dolara karşılık geliyor. 
     
     DAHA ÖNCE DE İHALEYE ÇIKMIŞTI 

     28 Şubat 1960 tarihinde kurulan ve 1965 yılında işletmeye alınan Erdemir hisselerinin yüzde 2.93'ü 1990 yılında halka arzedilmiş, yüzde 6.05'i ise 1994 yılında İMKB'de satılmıştı. 1994 yılında blok satış için ilana çıkılan şirketin ihalesi iptal edilmişti. 
     Ardından 1995 yılında yeniden ihaleye çıkılan Erdemir için 8 yatırımcı kuruluştan teklif alınmış, ancak ihale sonuçlandırılmayarak yine iptal edilmişti. 
     Erdemir hisselerinin blok satışı için 1997 yılında tekrar ilana çıkılırken, bu ihale de iptal edilmekten kurtulamamıştı. 
     
     ERDEMİR'E DEVREDİLEN ŞİRKETLER 

     Bu arada, İsdemir'de İskenderun Demir Çelik İşletmeleri bulunan yüzde 100 oranındaki idare hissesi 50 milyon dolar bedel üzerinden 2001 yılında Erdemir'e devredilmişti. 
     Çelbor Çelik Çekme Boru Sanayi A.Ş. hisselerinin tamamı da 2002 yılında 100 bin dolar karşılığı Erdemir'e verilmişti. Geçen yıl da Divhan'ın Divriği-Hekimhan madenleri A.Ş. özelleştirilmesi amacıyla çıkılan ihalede 28.5 milyon dolar ile Erdemir en yüksek teklifi vermiş ve bu şirketi kendi bünyesine katmıştı. 
     
     KİMLER KATILIYOR 

     Erdemir ihalesinde 6 firma ya da konsorsiyum yarışacak. Teklif veren şirket ortak girişim gruplarının yapısı ve hisse oranları şöyle 
     1 Arcelor S.A. Lüksemburg yüzde 100. 
     2 Ereğli Ortak Girişim Grubu Kibar Holding A.Ş. yüzde 30, Yıldırım Dış Ticaret ve Pazarlama A.Ş. yüzde 6.4, İçdaş Çelik Enerji Tersane ve Ulaşım Sanayi A.Ş. yüzde 6.4, Tosçelik Profil Saç Endüstrisi A.Ş. yüzde 6.4, Tezcan Galvanizli Yapı Elemanları Sanayi ve Ticaret A.Ş. yüzde 6.4, Turkon Holding A.Ş. yüzde 6.4, Diler Holding A.Ş. yüzde 6.4, Türkiye Odalar ve Borsalar Birliği yüzde 6.4, Ankara Ticaret Odası yüzde 6.4, Bursa Ticaret ve Sanayi Odası yüzde 6.4, Fiba Holding yüzde 6.4, Borusan Holding A.Ş. 6.4. 
     3 Mittal Steel Company N.V. İngiltere yüzde 100. 
     4 NLMK Open Joint Stock Company Novolipetsk Iron and Steel Corporation Rusya Federasyonu yüzde 100. 
     5 Nurol Limak Ozaltın Alkol Pazarlama O.A.O., Severstal Severstal Rusya Federasyonu yüzde 50, Nurol Makina ve Sanayi A.Ş. yüzde 15, Limak İnşaat Sanayi ve Ticaret A.Ş. yüzde 16.5, Özaltın İnşaat Ticaret ve Sanayi A.Ş. yüzde 16.5, Nurol Holding A.Ş. yüzde 1.5, Alkollü İçkiler Pazarlama ve Dağıtım A.Ş. yüzde 0.5. 
     6 Oyak yüzde 100. 
     
</TEXT>
</DOC>
