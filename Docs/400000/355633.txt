<DOC>
<DOCNO> 355633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/son/soneko09.html </URL>
<DATE> 2005/06/26/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Egebank'la ilişkili bazı şirketerin yönetimi TMSF'ye geçti... 
</HEADLINE>
<TEXT>

     Tasarruf Mevduatı Sigorta Fonu'na TMSF devredilen Egebank A.Ş. ile ilişkili 9 şirketin yönetim ve denetimi, Fon'a geçti. 
     Egebank hakim ortaklarından bugüne kadar yapılan düşük miktardaki tahsilatı artırmada yarar sağlayacağına inanıldığı için yönetim ve denetimleri TMSF'ye devredilen Egebank'la ilişkili 9 şirket arasında Göltaş Çimento, Hazır Beton ve Enerji şirketleri ile Göl Yatırım Holding de bulunuyor. 
     TMSF'den yapılan yazılı açıklamada, 21 Aralık 1999 tarihinde 4389 Sayılı Bankalar Kanunu'nun 14. maddesinin 3 ve 4 numaralı fıkralarına istinaden Tasarruf Mevduatı Sigorta Fonu'na Fon devredilen Egebank A.Ş. Egebank ile ilişkili bazı şirketlerin temettü hariç ortaklık hakları ile yönetim ve denetimlerinin 4389 Sayılı Bankalar Kanunu'nun 15 7-a maddesi çerçevesinde TMSF tarafından devralındığı bildirildi. 
     Egebank'ın Fona devredildiği tarihteki devir zararının 1.13 milyar dolar olduğu, hakim ortağın kendi bankasından ve diğer Fon bankalarından kullandığı nakdi ve gayrınakdi kredilerin bakiyesinin ise ihtarname tarihleri itibariyle 498.5 milyon dolar olduğu kaydedilen açıklamada, "Bugüne kadar yapılan tahsilat toplamı 29 milyon dolar, Bankalar Kanunu'nun 15 7-b hükmü çerçevesinde Fon adına sağlanan edinimlerin tutarı ise 9 milyon dolar dolayındadır" denildi. 
     Açıklamada, Fon bünyesinde yapılan çalışmalarda, Egebank hakim ortağı ve Yönetim Kurulu Başkanı Yahya Murat Demirel'in aynı zamanda Göltaş Göller Bölgesi Çimento Sanayi ve Ticaret A.Ş. firmasını da Göltaş vekaleten temsil ettiğinin ve muhtelif yollarla söz konusu şirkete banka kaynağı aktarıldığının belirlendiği bildirildi. 
     Açıklamada, ayrıca Egebank'ın ortaklarından Şevket Demirel Holding A.Ş.'nin yüzde 15 hissedarı olan ve Yönetim Kurulu Başkanlığı'nı yapan Neslihan Demirel'in, aynı zamanda Egebank'ın da Yönetim Kurulu Üyesi olması ve Şevket Demirel Holding ile Holding'in yönetim ve denetiminde yer alan Neslihan Demirel, Ş. Nihan Atasagun, Yılmaz Kasap, Fettullah Selçuk ve Sertaç Bora Özyurt'un Göltaş ve devrolunan diğer şirketlerle doğrudan veya dolaylı ortaklık ilişkisi içinde bulunduklarının veya söz konusu şirketlerin yönetim ve denetimlerinde yer aldıklarının belirlendiği de vurgulandı. 
     TMSF açıklamasında, belirlenen söz konusu ilişkiler nedeniyle ve Egebank hakim ortaklarından bugüne kadar yapılan düşük miktardaki tahsilatı artırmada yarar sağlayacağına inanıldığı için 9 şirketin yönetim ve denetimlerinin Fon tarafından devralındığı duyuruldu. 
     
     Bu şirketler şunlar 

     "Göltaş Göller Bölgesi Çimento Sanayi ve Ticaret A.Ş. 
     Puccinelli- Elmataş Göller Bölgesi Meyve Sebze Değerlendirme San. ve Tic. A.Ş. 
     Elma-Su Elma ve Diğer Meyveler Özü ve Suları San. ve Tic. A.Ş. 
     Orma Orman Mahsulleri Entegre San. ve Tic. A.Ş. 
     Göl Yatırım Holding A.Ş. 
     Göltaş Hazır Beton ve Yapı Elemanları San. ve Tic. A.Ş. 
     Göltaş Enerji Elektrik Üretim San. ve Tic. A.Ş. 
     Orkav Orman ve Tarım Sanayi Hammadde Üretim A.Ş. 
     OZF Fidancılık San. ve Tic. A.Ş. 
     TMSF açıklamasında, Fon'un yasaların kendisine yüklediği görev ve sorumlulukların bilincinde olarak, Fon'a devredilen bankaların kamuya maliyetini en aza indirme çabalarını kesintisiz sürdürdüğü bildirildi. 
     Tasarruf Mevduatı Sigorta Fonu, 18 Haziran Cumartesi günü de Balkaner Grubu'na ait 10 şirkete, Bankalar Kanunu'nun 15 7-A Maddesi gereğince el koymuş, firmaların temettü hariç ortaklık haklarıyla bu şirketlerin yönetim ve denetimleri Fon'a geçmişti. 
     
     ŞİRKETLERİN DEVİR TESLİMLERİ YAPILIYOR 

     Egebank'la ilişkili 9 şirketin Tasarruf Mevduatı Sigorta Fonu'na TMSF devir işlemlerinin devam ettiği bildirildi. 
     AA muhabirinin TMSF yetkililerinden aldığı bilgiye göre, hukuki işlemlerin tamamlanmasının ardından Bankalar Kanunu'nun ilgili maddeleri uyarınca Egebank'la ilişkili 9 şirketin yönetim ve denetiminin TMSF'ye devrine karar verildi. 
     Kararın ardından, TMSF 1. Tahsilat Dairesi Başkanı Fethi Çalık başkanlığındaki ekip tarafından, Isparta'da faaliyet gösteren Göltaş Çimento'nun da aralarında bulunduğu söz konusu 9 şirkette devir işlemleri gerçekleştiriliyor. 
     Bu arada TMSF görevlilerinin şirketlerdeki önemli evraka el koyduğu ve Egebank ile ilgili aranan 15 klasör dosyanın da fabrikalardaki incelemeler sırasında bulunduğu öğrenildi. Çok önemli olduğu belirtilen bu dosyaların Egebank'ın merkez binasında bulunması gerektiği halde bugüne kadar ortaya çıkarılmadığı ve teslim edilmediği bildirildi. 
     Öte yandan, polis ve jandarma ekipleri, fabrikaların çevresinde geniş güvenlik önlemleri aldı. Polis ve jandarma nezaretinde yapılan işlem sırasında herhangi bir itirazla karşılaşılmadığı ifade edildi. 
     
     ATAMALAR YARIN 

     Yönetim ve denetimine el konulan 9 şirketin yönetimine yapılan atamaların ise yarın açıklanacağı kaydedildi. 
     TMSF'den bugün yapılan yazılı açıklamada, Egebank A.Ş. ile ilişkili Göltaş Göller Bölgesi Çimento Sanayi ve Ticaret A.Ş, Puccinelli- Elmataş Göller Bölgesi Meyve Sebze Değerlendirme San. ve Tic. A.Ş, Elma-Su Elma ve Diğer Meyveler Özü ve Suları San. ve Tic. A.Ş, Orma Orman Mahsulleri Entegre San. ve Tic. A.Ş, Göl Yatırım Holding A.Ş, Göltaş Hazır Beton ve Yapı Elemanları San. ve Tic. A.Ş, Göltaş Enerji Elektrik Üretim San. ve Tic. A.Ş, Orkav Orman ve Tarım Sanayi Hammadde Üretim A.Ş. ve OZF Fidancılık San. ve Tic. A.Ş'nin yönetim ve denetiminin TMSF'ye geçtiği bildirilmişti. 
     
</TEXT>
</DOC>
