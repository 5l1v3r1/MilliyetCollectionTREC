<DOC>
<DOCNO> 371116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sondun06.html </URL>
<DATE> 2005/08/19/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Putin 'Irak'tan çekilme takvimi verilmeli' 
</HEADLINE>
<TEXT>

     Irak'ta saldırılar sürerken Rusya Devlet Başkanı Vladimir Putin, ülkedeki yabancı kuvvetlerin çekilme takvimi sunmasını istedi. 
     Yazlık evinin bulunduğu Soçi'de Ürdün Kralı Abdullah'la görüştükten sonra basın toplantısı yapan Putin, Irak konusunda uluslararası konferans toplanmasını önerdi. 
     "Böyle bir konferans düzenlemek, bizce Irak'ta durumun normale dönmesi yolunda itici güç olacaktır" diyen Rus lider sözlerini şöyle sürdürdü 
     "Yabancıların aşama aşama çekilmesi için takvim hazırlanmalı. Iraklıların büyük bir bölümü onlara işgalci gözüyle bakıyor. Bu, dikkate alınması gereken bir gerçek." Caferi de çekilme istiyor 27 temmuzda Irak'a sürpriz bir ziyarette bulunan ABD Savunma Bakanı Donald Rumsfeld ile görüşen Irak Başbakanı El Caferi, "ülke genelindeki kontrolün ABD'den Irak ordusuna koordineli bir şekilde devri için plan yapma vakti geldi" demişti. 
     Kendi takvimleriyle uyuşmayan, beklenmedik bir çekilme işlemiyle şaşırmak istemediklerini söyleyen Irak Başbakanı, çekilme için henüz bir takvim belirlenmediğini, ancak işlemlerin hızlandırılmasını istediklerini belirtmişti. 
     
</TEXT>
</DOC>
