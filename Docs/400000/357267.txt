<DOC>
<DOCNO> 357267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sondun04.html </URL>
<DATE> 2005/07/01/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
İngiltere'den 'Türkiye'ye destek' açıklamalarına devam... 
</HEADLINE>
<TEXT>

     İngiltere, Ekim ayında Türkiye ile AB’ye üyelik müzakerelerinin başlaması konusunda Birliğin onay vereceğinden emin olduğunu bildirdi. 
     İngiltere Dışişleri Bakanı Jack Straw, yabancı gazetecilere yaptığı açıklamada, AB’nin, Türkiye ile üyelik müzakerelerinin başlaması konusunda son dakikada geri adım atacağını sanmadığını kaydetti. Straw, "Avrupa Komisyonu’nun Türkiye’nin ilerlemesiyle ilgili olarak bazı beklenmedik ters bulguları olmadıkça görüşmeler konusunda anlaşmaya varacağımıza inanıyorum" dedi. 
     İngiltere’de Türkiye’nin üyelik müzakerelerine başlamasıyla ilgili olarak anlaşmazlık olmadığını söyleyen Straw, bu konuyu hassas olarak ele almaları gerektiğini belirterek, "ancak aynı zamanda Türkiye’ye karşı yükümlülüklerimizi de yerine getirmeliyiz. Bu yükümlülükler de çok açık" dedi. 
     Straw, Fransa ve Almanya’daki bazı politikacıların Türkiye’ye sadece "ayrıcalıklı ortaklık" önermesiyle ilgili soruya ise AB’nin Türkiye’ye tam üyelik müzakerelerinin başlaması konusunda taahhütte bulunduğunu hatırlatarak, bundan daha azının mümkün olmadığını kaydetti. 
     Türkiye’nin AB’ye katılımı çok önemsediğini söyleyen Straw, kendisinin de Türklerle aynı görüşte olduğunu, Türkiye’nin üyeliğinin AB’nin tamamı içinde gerçekten önemli olduğuna inandığını bildirdi. 
     
</TEXT>
</DOC>
