<DOC>
<DOCNO> 388834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/son/sonspo17.html </URL>
<DATE> 2005/10/22/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Fenerbahçe, tüzüğünü değiştirdi... 
</HEADLINE>
<TEXT>

     Fenerbahçe Kulübü'nün Tüzük Tadili Olağanüstü Genel Kurul Toplantısı'nda, bazı maddeleri değiştirilen yeni tüzük, kongre üyelerinin oy birliğiyle kabul edildi. 
     Fenerbahçe Faruk Ilgaz Tesisleri'nde yapılan Tüzük Tadil Kongresi, gerekli çoğunluğun 958 kişi sağlanmasının ardından saat 11.00'de başladı. 
     Kulüp başkanı Aziz Yıldırım ve yönetim kurulu üyelerinin de hazır bulunduğu toplantıda, Kongre Divan Başkanlığı'na Tuncer Erdoğan seçildi. 
     Yeni tüzükdeki maddelerin tek tek okunmaması için salonda oylama yapılırken, bu durum kabul edilerek, sadece madde numaraları okundu ve üyeler 82 ana madde ile 4 geçici maddeden oluşan yeni tüzüğü oy birliğiyle kabul etti. 
     
     AZİZ YILDIRIM, ALKIŞLARLA... 
     Kulüp başkanı Aziz Yıldırım, tüzüğün oy birliğiyle kabul edilmesinin ardından kürsüye çıkarak, üyelere teşekkür etti. 
     Yıldırım, kürsüye çıkarken ve konuşmasının ardından üyeler tarafından ayakta alkışlandı. 
     Aziz Yıldırım ile yönetim kurulu üyeleri, yeni tüzüğün kabulünün ardından da birbirlerini tebrik ettiler. 
     
     DEĞİŞİKLİKLER 
     Kabul edilen yeni tüzükle birlikte, kulüp başkanı, kulüp yönetim kurulu ve diğer kurulların görev süresi 2 yıldan, 3 yıla çıkarıldı. 
     Kulüpte olağan genel kurul toplantıları ise mayıs aylarında gerçekleştirilecek. 
     Kulüp üyesi olan herkes, bekleme süresi olmadan kongrelerde oy kullanabilecek. 
     
     YILDIRIM ''SİZLER İSTEMEZSENİZ ADAY OLMAYIZ'' 
     Fenerbahçe Kulübü Başkanı Aziz Yıldırım, Tüzük Tadili Kongresi'nin başında yaptığı konuşmada, üyelere yönelik olarak, ''Sizler istemediği müddetçe, Aziz Yıldırım ve arkadaşları önümüzdeki seçim de dahil olmak üzere aday olmayacaktır'' dedi. 
     Herkesin kafasından, ''Yönetim, kendisi için görev süresini 3 yıla çıkardı'' şeklindeki düşünceyi silmesi gerektiğini ifade eden Yıldırım, ''Fenerbahçe'ye gerektiği için bu süre 3 yıla çıkartıldı. Eğer sizler istemezseniz bu görevi bırakmaya hazırız. Bunu da herkes bilsin'' diye konuştu. 
     Aziz Yıldırım, başkan, yönetim kurulu ve diğer kurulların görev süresinin 3 yıla çıkartma nedenlerini ise şöyle açıkladı 
     ''Beşiktaş da bunu böyle yaptı, diğer kulüpler de yapacaktır. Yönetimlerin istikrarı yakalaması, istikrar içinde kulüplerin daha ileriye gitmesi için bunu yapmak şarttır. Kongreyi mayıs ayına almamızın sebebi de, yıl içinde yapılacak çekişmeli kongrelerden kulübün zarar görmemesidir. Ayrıca Fenerbahçe Sportif A.Ş. ve ileride kurabileceğimiz diğer şirketler de bilançolarını mayıs ayında hazırlıyor. Biz de kulüp kongresinin bu ayda yapılması gerektiğini düşündük.'' 
     
</TEXT>
</DOC>
