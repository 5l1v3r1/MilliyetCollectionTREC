<DOC>
<DOCNO> 383893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/soneko49.html </URL>
<DATE> 2005/10/04/ </DATE>
<TIME> 18.56 </TIME>
<AUTHOR>  </AUTHOR>
<HEADLINE>
Dervişoğlu "Erdemir'in ülkede kalmasından mutluyuz" 
</HEADLINE>
<TEXT>

     Eski Ereğli Demir ve Çelik Fabrikaları ERDEMİR T.A.Ş Genel Müdürü Kerim Dervişoğlu, ''Çeliği stratejik bulduğumuzdan ERDEMİR'in ülkede kalması temennimizdi, bunun gerçekleşmesinden dolayı mutluyuz'' dedi. 
     Dervişoğlu, AA muhabirine yaptığı açıklamada, ERDEMİR'in 2.7-3 milyar dolar arasında özelleştirileceğini tahmin ettiğini, OYAK'ın teklifinin iyi bir fiyat olduğunu söyledi. 
     ERDEMİR'in, ülkesini iyi tanıyan insanlarca yönetilmesinin ''Türk'ün halinden Türk anlar'' mantığı içinde önemli olduğunu belirten Dervişoğlu, şöyle konuştu 
     ''ERDEMİR için yerli-yabancı ayrımı yapılmaması, global şirket olması uygun olur deniliyordu. Ancak, şirketin global olmasına engel olacak durum yok. Çeliği stratejik bulduğumuzdan ERDEMİR'in ülkede kalması temennimizdi, bunun gerçekleşmesinden dolayı mutluyuz. Bizim dönemimizde çıta yükseldi. Takım ruhuyla başarılı olduk. Bunda ERDEMİR'i bilmemizin ve içinden gelmemizin büyük avantajı vardır. Çünkü, 3 nesille birlikte çalıştık. ERDEMİR'i alanların kendilerine göre yeni strateji geliştirmesi lazım. Holding haline gelmiş ERDEMİR'in mevcut şekliyle yönetilmesi mümkün olmadığından yeni bir yapılanmaya gidilmesi gerekmektedir. Bu şekilde yönetmenin çok zorlukları var. Özelleştirmenin ülkemiz için hayırlı olmasını diliyorum.'' 
     
     DİVRİĞİ'DEKİ CEVHER İŞÇİLERİ DE MEMNUN 
     Öte yandan, Türkiye Maden İşçileri Sendikası Cevher İşçileri Divriği Şube Başkanı Zekeriya Gültekin de, Erdemir'in yerli iştirakte kalmasını olumlu bulduklarını belirtti. 
     Gültekin, AA muhabirine yaptığı açıklamada, Divriği-Hekimhan Madenleri Sanayi ve Ticaret A.Ş DİV-HAN olarak faaliyet gösterirken özelleştirilerek Erdemir A.Ş yönetimine geçen fabrikanın, özelleşmesinin ardından, özel sektör şartlarına uygun bir şekilde çalıştığını kaydetti. 
     Bu yüzden Erdemir'in kamu payında yapılan bu özelleştirmenin de kendileri açısından bir şey değiştirmeyeceğini belirten Gültekin, Divriği'deki fabrikanın, bulunduğu konum itibariyle zaten özelleştirilmiş bir kurum olduğunu kaydederek, ''Bu durumu ne alkışlarız ne de tepki gösteririz. Bu bizim dışımızdaki bir gelişme. Biz zaten özelleştirme sürecini sancılı bir şekilde daha önce geçirdik'' diye konuştu. 
     Ancak, özelleştirme yapılmadan önce ülkenin milli menfaatleri açısından yabancı sermayeye satılmasına karşı olduklarını anlatan Gültekin, bu yüzden Erdemir'in yerli iştirakte kalmasını olumlu karşıladıklarını ifade etti. 
     
</TEXT>
</DOC>
