<DOC>
<DOCNO> 379561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/spor/yguven.html </URL>
<DATE> 2005/09/19/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
G.Saray'ın yeni şablonu 
</HEADLINE>
<TEXT>



Akşamki büyük maçtan önce, ara sıcak niyetine Vestel Manisa-Galatasaray maçını ekrandan izleyenler , "bravo" demişlerdir Cim-Bom'a... "Bravo ne güzel oynadı, ne güzel goller attı"... Siz oynayana değil oynatana bakın. Ekrandaki kahraman Galatasaray'sa o ekranın markası da Vestel'di ... 
Öyle bir maçtı ki, goller oyunu aştı. 
Mesela Ümit'in boğa güreşçisi El Cordobes gibi bir vücut çalımı ve topuk dokunmasıyla Necati'ye attırdığı ilk gol. Sonra kendine ayırdığı ve sağ çaprazdan vole ile uzak direğin ağlarını palamut akınına uğramış gibi çırpındıran gol. Zaten Ümit Karan, Galatasaray'ın her golünde vardı. İkisini Necati'ye attırdı, ikisini kendine ayırdı. 
Oysa Ümit Karan'ın ilk on birde olup olamayacağı bile belli değildi maçtan önce. Gerets de "onu aldın, bunu çıkardın" tartışmalarından sıkılmış olmalı ki, "buyurun siz beğenin" diye Necati- Hakan- Ümit üçlüsünü sürdü sahaya. Bu kadarla bitse iyi .. Bir de Hasan Şaş özenmez mi forvet oynamaya .. Orta sahanın sol yanındaki Heinz de hayali fener gibi dolaşınca Galatasaray'da orta saha bir tek Saidou'nun ayaklarına emanet oldu. Bu da zorladı takımı doğrusu. 
Heinz'ı geçmeyelim. Rivayet muhtelif... Galatasaray'ın en iyi transferi Hasan Şaş mı, Mondragon mu, Saidou mu, Gerets mi diye. Lakin Heinz olmadığı kesin. 
Gerets'in bizim seçimimize sunduğu forvetlerden en gediklisi Hakan ise ne kadar direnirse dirensin "yaşlanmadım" diye geride kalan yıllar öyle bir şey ki, toplanıp toplanıp büyük bir ısı farkından, uzun yolculuklardan sonra bir anda çıkıveriyor ortaya. Adamın ayağına bağ oluyor, Johana gibi defans oyuncusu kılığına giriyor ve golüne de, hareketlerine de engel oluyor işte. Normal koşullarda doğum günü pastalarının çoğalmasına karışamam. Ama ekstra zorluklar eklenince kafaya uzanmakta zorlanıyor insan. 
Eksi 2 dereceden 32 dereceye gelmiş Galatasaray ve Böör ile Meduna dışında yıldızı parlamayan Vestel Manisaspor arasındaki maçın ilginç görüntüsü ikinci yarıda da değişmedi. "Zaman zaman bomboş bir santra bölgesi ve her iki ceza alanı önünde kümelenmiş futbolcuların mücadelesi". 
Böylece "git-gel"den kurtulan futbolcular tribünlere gol pozisyonları yarattı. Gidip de dönemeyenlerin en tehlikelisi Cihan'ın yerine Uğur girdiğinde maçın üçte ikisi geçmişti ve 3-1'lik skora razı olunduğu anlaşıldı Gerets'in. Lakin Ümit dinlemedi hocasını. Kendisinin ikinci, Galatasaray'ın dördüncü golünden sonra sahaya kadar giren Gerets'i de es geçemedi ve hoca-santrafor kucaklaşması galibiyet kadar önemli bir problemini de halletmiş oldu Galatasaray'ın. 
Yorgun Hakan yerini Hasan Kabze'ye bırakırken, Heinz dışarı alınırken yeni şablonu belli oluyordu takımın... Artık kariyere değil, motivasyon ve enerjiye bakılacaktı. 


</TEXT>
</DOC>
