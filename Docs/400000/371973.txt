<DOC>
<DOCNO> 371973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sontur41.html </URL>
<DATE> 2005/08/22/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Doğubayazıt'taki ishal vakası 2 bin 45'e yükseldi 
</HEADLINE>
<TEXT>

     Ağrı'nın Doğubayazıt İlçesi'nde, ishal şikayetiyle hastaneye başvuran hasta sayısının, 2 bin 45'e yükseldiği bildirildi. 
     İlçe Kaymakamı Rauf Ulusoy, hastaneye öğleden sonra ishal şikayetiyle 88 kişinin daha başvurduğunu, bununla birlikte hasta sayısının 2 bin 45'e yükseldiğini söyledi. 
     Durumu ağır olan hasta bulunmadığını belirten Ulusoy, hastane laboratuvarının yetersiz kalması nedeniyle, tahlillerin yapılması için 2 hastanın Van Devlet Hastanesi'ne sevk edildiğini ifade etti. 
     Hastanede yatan hastaların bir kısmının taburcu edildiğini anlatan Ulusoy, halen 9 hastanın yatarak tedavi gördüğünü kaydetti. 
     Bu arada Ulusoy, ilçeden 19 farklı noktadan alınan su numunelerinin Iğdır'da incelendiğini, şimdiye kadar 3'ünün sonuçlarının belirlendiğini ifade ederek, hazırlanan rapora göre, içme suyunun kirli olduğunun ortaya çıktığını bildirdi. 
     Halkın içme suyunu kesinlikle kaynatarak içmesi gerektiğini yineleyen Ulusoy, ''İçme suyunda, coliform bakterisine yoğun şekilde rastlandı. Özellikle çocuklara, kesinlikle kaynatılmış su verilmeli. Sebze ve meyveler yıkanarak tüketilmeli'' diye konuştu. 
     
</TEXT>
</DOC>
