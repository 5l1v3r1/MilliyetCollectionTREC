<DOC>
<DOCNO> 360352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sondun30.html </URL>
<DATE> 2005/07/12/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Güney Kore Kuzey Kore'yi cesaretlendirmek için enerji yardımı teklif etti 
</HEADLINE>
<TEXT>

     Güney Kore'nin, Kuzey Kore'yi bir yıldan fazladır çıkmazda olan nükleer görüşmelere yeniden döndürmeye cesaretlendirmek için enerji yardımı teklif ettiği bildirildi. 
     Birleşme Bakanı Chung Dong-young, basın toplantısında, Kuzey Kore yeniden başlayacak görüşmelerde nükleer silahlardan vazgeçmeyi kabul ettiği takdirde, Pyongyang'a elektrik sağlayabileceklerini söyledi. 
     Chung, Güney'in, Washington ile Kuzey Kore arasında 1994'teki anlaşma uyarınca yapılması öngörülen nükleer reaktörlerden elde edeceği miktarda elektrik sağlayacağını belirtti. 
     Bu anlaşma ve diğer enerji yardımları, Amerikalı yetkililerin Kuzey'i gizli uranyum zenginleştirme programı yürütmekle suçlamasından sonra 2002 sonlarında çıkan nükleer krizden bu yana askıda bulunuyor. 
     Güney Kore, daha önce yaptığı açıklamada, Kuzey'e nükleer konunun dışında ayrı yardım olarak 500 bin ton pirinç vermeyi taahhüt etmişti. 
     İkili ekonomik görüşmelerden sonra varılan pirinç yardımı anlaşması, Seul'ün Kuzey'e 5 yıl içinde en büyük gıda yardımı olacak. 
     Bu arada, ABD Dışişleri Bakanı Condoleezza Rice, Kuzey Kore'nin nükleer sorununu görüşmek için bugün Seul'e geldi. 
     Rice'ın, Güney Kore Devlet Başkanı Roh Moo-Hyun ile yarın görüşmesi planlanıyor. 
     
</TEXT>
</DOC>
