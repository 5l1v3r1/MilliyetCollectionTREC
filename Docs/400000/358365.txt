<DOC>
<DOCNO> 358365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sonsiy01.html </URL>
<DATE> 2005/07/05/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Bakan Şahin Başbakan, bakanlardan tarihsiz istifa almıyor' 
</HEADLINE>
<TEXT>

     Başbakan Yardımcısı Mehmet Ali Şahin, son olarak Sami Güçlü, Güldal Akşit ve Zeki Ergezen’in bakanlık görevinden ayrılmasıyla gündeme gelen "Hükümette yer alan bakanların göreve başlarken, tarihi atılmamış istifa dilekçeleri alındığına" ilişkin iddiaların doğru olmadığını belirtirken, Başbakan Recep Tayyip Erdoğan’ın bakanlardan tarihsiz istifa dilekçeleri almadığını söyledi. 
     Mehmet Ali Şahin, CHP Antalya Milletvekili Feridun Baloğlu’nun Başbakan Tayyip Erdoğan’a yönelttiği soru önergesine verdiği yanıtta, Sami Güçlü, Güldal Akşit ve Zeki Ergezen’in bakanlık görevinden ayrılmasıyla gündeme gelen "Hükümette yer alan bakanların göreve başlarken, tarihi atılmamış istifa dilekçeleri alındığına" ilişkin iddialara açıklık getirdi. 
     Söz konusu iddiaların doğru olmadığını ifade eden Şahin, "Parti anlayışı ve terbiyesi olarak hiç birimiz bir yere talep olduğumuz için gelmedik. Tam tersine layık görüldüğümüz için milletimizin iradesiyle bu görevlere getirildik. Bu nedenle, hiç bir hükümet üyesini istifaya zorlamak gibi bir anlayışımız ve düşüncemiz yoktur" dedi. 
     Parti içinde verilen kararların tamamen ekip düşüncesi ve zihniyetine dayalı olarak gerçeçekleştiğini belirten Şahin, dolayısıyla görevden alınan Sami Güçlü, Güldal Akşit ve Zeki Ergezen’in iradeleri ve düşüncelerinin de her zaman gözönünde bulundurulduğunu vurguladı. 
     
     İSTİFA ALMA UYGULAMAMIZ YOK, OLMAYACAK DA 
     Bakan Şahin, parti olarak yerleşmiş ilkeleri bulunduğuna işaret ederken, hiç bir mensuplarının iradesini ipotek altına alma gibi köhnemiş, küfleşmiş bir zihniyete sahip olmadıklarını kaydetti. AKP camiasında olgunlaşmış demokratik anlayış mekanizmalarının mükemmel bir şekilde işlediğini savunan Şahin, "Hükümet üyelerinden göreve başlarken istifa dilekçesi alma gibi bir uygulamamız yoktur ve olmayacaktır" dedi. 

ANKA 
     
</TEXT>
</DOC>
