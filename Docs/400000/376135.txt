<DOC>
<DOCNO> 376135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sonspo30.html </URL>
<DATE> 2005/09/06/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Karşıyaka Uşakspor maçında hakem maça tetikçi olarak gönderildi 
</HEADLINE>
<TEXT>

     İkinci Futbol Ligi A Kategorisi ekibi Karşıyaka'da kulüp başkanı Levent Aziz Güngil, olayların çıktığı Uşakspor maçıyla ilgili olarak, karşılaşma öncesinde herhangi bir sıkıntının yaşanmaması adına uyarılarda bulunduklarını, ancak ''Uşak'ın'' aynı duyarlılığı göstermediğini ileri sürdü. 
     Levent Aziz Güngil, düzenlediği basın toplantısında, deplasmanda yaptıkları ve 3-2 galibiyetleriyle sona eren Uşakspor maçında çıkan olayları değerlendirdi. 
     Güngil, hafta içinde Uşakspor ile Uşak'ta yaptıkları Türkiye Kupası karşılaşması sonrasında, yeşil-kırmızılı futbolcular ve yöneticilere bir grup Uşaksporlu taraftarın hakaretlerde bulunduğunu, bu grup tarafından üzerlerine pet şişeler atıldığını ileri sürdü. 
     Bunun lig maçında çıkabilecek olayların sinyali olduğunu ve maç öncesinde gerekli tedbirlerin alınması için yetkilileri uyardıklarını kaydeden Güngil, şöyle dedi 
     ''Maç sabahı menajerimiz Cem Değirmencioğlu güvenlik tedbirlerinin yetersiz olduğunu bizzat mülki amirlere iletti. Konuk takım olarak herhangi bir sıkıntının çıkmaması adına her şeyi yaptık. Ancak Uşakspor demiyorum , Uşak aynı duyarlılığı göstermedi. Eğer sonradan alınan tedbirler başta alınsaydı, olay bu noktaya gelmezdi.'' Olayların Uşaksporluların bulunduğu açık tribünden, 40 kadar kişinin Karşıyakalı taraftarların bulunduğu bölüme gelerek taş atmasıyla başladığını, ayrıca stat dışından da yeşil-kırmızılı taraftarların üzerine taşlar atıldığını öne süren Güngil, bunun, gözlemci raporunda da yer aldığını kaydetti. 
     Atılan taşlara cevap veren taraftarların eleştirilmesine tepki gösteren Güngil, sözlerini şöyle sürdürdü 
     ''Bir tane taş atılsa neyse. Dakikalarca insanlar taşlandı. Eğer bir ceza alacaksak, en büyük cezayı bana versinler... Eğer ben o tribünde olsaydım, benim arkadaşlarım yedikleri taşlarla yaralansaydı, o toplum psikolojisinde ben de atardım. Hatta şunu da söyleyeyim, bizi eleştirenler olsaydı onlar da atardı. İnsanlar yaralandılar. Sürekli taşlar gelirken ne yapabilirlerdi '' Karşıyaka Kulübü'ne olaylar nedeniyle ceza verilmesinin doğru olmayacağını söyleyen Güngil, ''Karşıyaka Kulübü hakikaten bu işten yara alacaksa, o zaman çok büyük bir yanlışlık yapılmış olur. O zaman herkes herkesin sahasını kapattırır'' dedi. 
     Güngil, olaylar çıktıktan sonra Uşaksporlu ve Uşaklı yöneticilerin büyük bir iyi niyet ve gayretle olaylara yaklaştığını da belirtti. 
     
     HAYRİ OBÜS'E TEPKİ 

     Karşılaşma sonrasında Uşakspor Teknik Direktörü Hayri Obüs'ün ''Karşıyaka'nın olaysız maçı mı var'' şeklindeki sözlerine tepki gösteren Levent Aziz Güngil, şöyle dedi 
     ''Hayri Obüs arkadaşımızı muhatap almak istemiyorum ama onu kınıyorum. O arkadaşımız teknik direktörlük işine baksın. Haddini aşan işlere karışmasın. Kendi yaşının 3 misli tarihe sahip bir kulübün taraftarına laf etmek kimseye düşmez, ona hiç düşmez. Haddini bilsin, edebiyle işini yapsın. 
     Karşıyaka taraftarı son 2 senede hangi maçta ceza aldı Daha geçen hafta Gaziantep Büyükşehir Belediyesi, 3-0 kaybettiğimiz, 6-7 bin taraftarımızın olduğu maç sonrası yazı göndererek bize teşekkür etti. Bu yazının bir örneğini de Hayri Obüs'e göndereceğiz.'' 
     
     HAKEM 

     Karşılaşmanın hakemi Hakan Sivriservi'nin kendilerine karşı bir kasıt içinde bulunduğunu iddia eden Güngil, konuşmasını şöyle sürdürdü 
     ''Bu hakem kasıtlıydı. Ben bunu federasyona da söyledim. Bu hakem buraya tetikçi olarak gönderilmiştir. Kimin tetikçisi derseniz, onu da ilerleyen haftalarda, böyle devam ederse söyleriz. Ben bugüne kadar böyle bir hakem görmedim. Karşılaşmanın VCD'sini de çeşitli yerlere gönderdik. İsteyen herkese de veririz. Hakem hata yapabilir ama kasıtlı maç yönetemez. İlk hafta da 2 metre ofsayttan gol yedik. O maçın da görüntüsü elimizde mevcut.'' Karşıyakalı taraftarlara da seslenen Güngil, puan kayıplarının olabileceğini, ancak taraftarların inançlarını yitirmemeleri gerektiğini sözlerine ekledi. 
     
     HAYRİ OBÜS OLAYLARI UNUTTUK, ÖNÜMÜZE BAKACAĞIZ 

     İkinci Futbol Ligi A Kategorisi ekiplerinden Uşakspor'un teknik direktörü Hayri Obüs, "Olayları unuttuk, önümüze bakacağız" dedi. 
     Obüs, olaylı Karşıyaka maçının ardından 11 Eylül Pazar günü Antalyaspor'la deplasmanda karşılaşacaklarını hatırlatarak, şunları kaydetti 
     "Karşıyaka karşılaşmasını unuttuk. Günde çift idmanla Antalyaspor karşılaşmasının hazırlıklarına başladık. 2. Lig A kategorisi çok çetin bir yol. Böyle haftalık olaylara takılıp motivasyonumuzu bozmamamız gerekir. Biz takım olarak her şeyi unutup önümüze bakmak zorundayız. Şu anda kaleci Ergin'in ceza durumu belli olmadı. Apdullah'ın hafif sakatlığı var, düz koşu ile maça hazırlanıyor. Oynayıp oynamayacağı maç saatinde belli olacak. Takımımızla ilgili hiçbir problem yok. Antalyaspor karşısına dimdik ayakta ve kazanmak için çıkacağız." 
     
</TEXT>
</DOC>
