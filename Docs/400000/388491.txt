<DOC>
<DOCNO> 388491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/sondun01.html </URL>
<DATE> 2005/10/21/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Saddam'ın kaçırılan avukatı ölü bulundu .. 
</HEADLINE>
<TEXT>

     Irak'ın devrik lideri Saddam Hüseyin'in ve 7 eski Baas yetkilisinin yargılandığı davanın kaçırılan savunma avukatlarından Sadun Canabi'nin ölü bulunduğu bildirildi. 
     Avukatlar sendikasının üst düzey yetkilisi Diaa El Saadi, avukatın ailesi ile görüştükten sonra yaptığı açıklamada, Canabi'nin öldürüldüğünü ve cesedinin bulunduğunu söyledi. 
     El Saadi, Canabi'nin cesedinin, Bağdat'taki Fardus camisi yanındaki bir cadde üzerinde bulunduğunu kaydetti. 
     Canabi'nin ailesi de, avukatın öldüğünü doğruladı. 
     Saddam Hüseyin ve 7 eski Baas partisi yetkilisinin yargılandığı davanın avukatlarından Canabi, Bağdat'ın doğusundaki Şaab bölgesinde bulunan bürosundan akşam saatlerinde maskeli ve silahlı kişilerce kaçırılmıştı. 
     
     GÖRGÜ TANIKLARINDAN ŞAŞIRTAN İFADE 

     Avukatı kaçıranların İçişleri Bakanlığı'nda görevli olduklarını söyledikleri iddia edildi. 
     Görgü tanıkları, avukat Sadun Canabi'yi kaçıran takım elbiseli, kravatlı, silahlı kişilerin, kendilerini İçişleri Bakanlığı çalışanları olarak tanıttığını söyledi. 
     Avukatın kaçırıldığı bürosunun bulunduğu Şaab bölgesinde çalışan tanıklardan Muhammed İbrahim, "O'na Canabi'ye yardım etmek istedik, ancak silahlı kişiler bize gitmemizi söylediler. İçişleri Bakanlığı'ndan olduklarını belirttiler" dedi. 
     Sadun Canabi, Saddam Hüseyin ile birlikte Duceil davasında yargılanan 7 sanıktan Avad El Bander'in avukatlarından biriydi. 
     Saddam Hüseyin, eski Baas yetkilisi 7 kişiyle birlikte dün, Irak'taki ABD'nin desteklediği özel bir mahkeme tarafından, 1982 yılında 143 Şii'nin öldürülmesiyle ilgili insanlığa karşı suç işlemekten yargılanmaya başlamıştı. 
     
</TEXT>
</DOC>
