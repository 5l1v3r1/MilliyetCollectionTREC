<DOC>
<DOCNO> 370557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/soneko03.html </URL>
<DATE> 2005/08/17/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
En yoksul ülke günlük 9.4 dolar harcayarak yaşıyor... 
</HEADLINE>
<TEXT>

     Türkiye’deki en yoksul kesimde yer alan bir aile günlük 9.5 dolarlık harcamayla yaşamını sürdürürken, en zengin kesimdeki bir ailenin günlük ortalama harcama tutarı 39.6 dolara kadar çıkıyor. Satınalma gücü paritesine göre hesaplama yapıldığında ise iki kesim arasında aile başına düşen günlük ortalama harcama tutarlarındaki fark 33 dolara yükseliyor. 
     DİE’nin 2004 yılı Hanehalkı Tüketim Harcaması Anketi’nden yapılan belirlemelere göre, geçen yıl aylık bazda hanehalklarının gerçekleştirdiği tüketim harcama tutarı 12.4 katrilyon liradan 15.2 katrilyon liraya yükseldi. Böylece, hane başına düşen ortalama aylık tüketim harcaması 738 milyon liradan 889 milyon liraya yükseldi. 
     Ancak bu ortalama harcama artışını yalnızca en yüksek gelire sahip dördüncü ve beşinci dilimdekiler aştı. Dördüncü yüzde 20’lik dilimde aile başına düşen aylık ortalama harcama tutarı 1 milyar 11 milyon lira, en zengin yüzde 20’lik dilimde de 1 milyar 691 milyon lira oldu. Toplam hane sayısının yüzde 40’ını oluşturan gelir düzeyi yüksek 6 milyon 838 bin 615 aile, Türkiye’de aylık ortalamada gerçekleştirilen toplam harcamaların yüzde 60.76’sını yaptı. Geliri düşük olan yüzde 20’lik dilimlerin üçünü oluşturan toplam 10 milyon 257 bin 922 aile ise aylık harcamada Türkiye ortalamasına bile ulaşamadı. Tüketim harcaması içindeki payı yüzde 9.1 olan Türkiye’nin en yoksul kesimini oluşturan yüzde 20’lik dilimdeki hanelerin aylık tüketimi 1.4 katrilyon lira oldu. Türkiye’nin en yoksul yüzde 20’lik diliminin 3 milyon 419 bin 307 haneden oluştuğu dikkate alındığında, en yoksul aile başına geçen yıl düşen aylık ortalama harcama tutarının 403 milyon lirada kaldığı görülüyor. Gelir düzeyi düşük ikinci yüzde 20’lik dilimde hane başına düşen aylık ortalama harcama tutarı 403 milyon lira olurken, ikinci dilimde bu rakam 576 milyon lira, üçüncü dilimdekilerde 766 milyon lira oldu. Merkez Bankası’nın 2004 yılı ortalama kurunun 1 milyon 422 bin 300 lira olduğu dikkate alındığında, Türkiye’de aile başına düşen aylık ortalama tüketim harcamasının 625.3 dolar olduğu belirlendi. En yoksul yüzde 20’lik dilim Türkiye’nin aylık ortalama harcamasının 342 dolar altında kalıyor. Buna karşılık en zengin yüzde 20’lik dilimdeki bir ailenin harcama tutarı ise, Türkiye’de hane başına düşen aylık ortalama harcama tutarının 563.7 dolar üzerine çıkıyor. Merkez Bankası’nın 2003 ve 2004 yılı ortalama dolar kuru baz alınarak yapılan hesaplamaya göre, en yoksul yüzde 20’lik dilimde yer alan hane başına 2003 yılında 7.3 dolar olan günlük ortalama harcama tutarı 2004 yılında 9.4 dolar oldu. En zengin yüzde 20’lik dilimde yer alan aile başına düşen ortalama günlük harcama tutarı ise 32.8 dolardan 39.6 dolara yükseldi. Buna göre, en zengin hane ile en yoksul hanenin günlük harcama tutarı arasında 30.2 dolar fark bulunuyor. 
     
     SATINALMA GÜCÜNE GÖRE GÜNLÜK HARCAMA FARKI 33 DOLAR 

     OECD’nin 2004 yılı satınalma gücü paritesine göre bakıldığında ise aradaki fark 33 dolara yükseliyor. 
     Satınalma gücü paritesine göre bakıldığında en yoksul kesimdeki bir ailenin günlük ortalama harcama tutarının 7.9 dolardan 10.5 dolara çıktığı, buna karşılık en zengin kesimdeki günlük ortalama harcama tutarının ise 35.7 dolardan 44 dolara kadar çıktığı görülüyor. Yani bir yıllık süre içinde en yoksul kesimdeki bir aile harcama tutarını satın alma gücü paritesine göre yalnızca 3 dolar artırabilirken, en zengin yüzde 20’lik dilimdeki bir ailenin ise günlük harcama tutarını 8.2 dolar arttırdığı belirlendi. 
     En yoksul kesimdeki bir hanenin günlük ortalama harcama tutarı Türk Lirası olarak, 2003 yılına göre 2004 yılında yalnızca 2 milyon liralık artış gösterebildi. en yoksul kesimdeki bir hanenin günlük ortalama harcama tutarı 13 milyon lira düzeyindeyken, en zengin kesimdeki bir hanenin günlük ortalama harcama tutarı ise 7 milyon lira artışla 56 milyon lira oldu. 

ANKA 
     
</TEXT>
</DOC>
