<DOC>
<DOCNO> 359927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/guncel/agun.html </URL>
<DATE> 2005/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni rehber geliyor 
</HEADLINE>
<TEXT>


Prof. Afife Batur'un koordinatörlüğünde hazırlanan, makaleleri tanınmış uzmanların yazdığı İstanbul'un Mimari Rehberi, Mimarlar Kongresinde dağıtılan tartışmalı rehberin yerine geçecek 

Önay Yılmaz - İstanbul 

İTÜ Mimarlik Fakültesi öğretim üyesi ve eski Mimarlar Odası İstanbul Şube Başkanı Prof. Dr. Afife Batur, İstanbul Büyükşehir Belediyesi'nce 22. Dünya Mimarlar Kongresi'nde dağıtılan "tartışmalı" İstanbul rehberine alternatif olacak rehberin yakında piyasaya çıkacağını söyledi. 
Rehberin proje koordinatörü ve editörü Batur, belediyeye, bundan sonra yapılacak kongrelerde hazırladıkları İngilizce baskılı "Architectural Guide to İstanbul"u İstanbul'un Mimari Rehberi dağıtmasını teklif ettiklerini belirtti. 
Başkan Kadir Topbaş'ın teklife sıcak baktığını kaydeden Batur, "Umarım tartışılan rehber yerine bu rehberi dağıtırlar" dedi. Batur, "Rehberi, Mimarlar Kongresi'ne bazı aksaklıklar nedeniyle maalesef yetiştiremedik. 

Topbaş olumlu 
Topbaş, rehberin hazırlanmasını olumlu karşıladı. Büyükşehir Belediyesi olarak bize maddi destek verdi" diye konuştu. Rehberde, tartışılan rehberin aksine, cumhuriyet döneminin öneminin anlatıldığını söyleyen Batur, "Mimari uygulamaların ve akımların cumhuriyet döneminde başlatıldığını özellikle vurguladık. 1958'deki imar operasyonlarıyla tarihi yapıların nasıl ortadan kaldırıldığına değindik. İstanbul'da yasadışı olduğu yargı tarafından da belirlenen Park Otel, Gökkafes ve Ayamama'daki Yeşilköy Ticaret Merkezi EGS gibi 3 yapıyı ele aldık" dedi. 
Ayasofya'nın da diğer rehberin aksine, müzeler bölümünde yer aldığını belirten Batur, kitabı 4 cilt olarak hazırladıklarını anlattı. Batur, şöyle konuştu "Bölümleri coğrafi bölgelere göre düzenledik. Birinci ciltte tarihi yarımadayı, ikincisinde Galata bölgesini, üçüncüsünde Boğaziçi'ni, son ciltte de Asya yakasını ele aldık. 1000 yapıyı anlattık. Prof. Zeynep Ahunbay tarihi yarımadayı, Prof. Tülay Kılınçaslan kentin ulaşım tarihini ve SİT alanlarını, Prof. Doğan Kuban kentsel tarihini yazdı. Galata'nın tarihini ben ve Prof. Nur Akın, Boğaziçi'ni Dr. Yıldız Salman, Anadolu yakasını ve Adalar'ı Yrd. Doç. Gülsün Tanyeli ve Doç. Yegan Kahya yazdı. 
Prof. Nuran Zeren Gülersoy, Göze Üner, Işıl Çokuğraş, Şebnem Aykol, Birol Topaloğlu, Jale Alguadiş ve Günhan Danışman da diğer editör ve katkıda bulunanları oluşturuyor. Türkiye Mimarlar Odası Başkanı Oktay Ekinci de bir sunum yazdı. Toplam 42 haritanın yer aldığı bu rehber, Türkiye'de ilk kez yapılıyor. Ciddi, akademik bir çalışma oldu." 


</TEXT>
</DOC>
