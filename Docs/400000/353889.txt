<DOC>
<DOCNO> 353889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/yasam/yas01.html </URL>
<DATE> 2005/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazeteci Berran Tözer'i kaybettik 
</HEADLINE>
<TEXT>


Bir süredir kanser tedavisi gören gazeteci ve çevirmen Berran Tözer, 51 yaşında yaşamını yitirdi 


Basın ve edebiyat dünyası, kansere yenik düşen Berran Tözer'e ağlıyor. 28 Nisan 1954'te Ankara'da doğan Tözer, Orta öğrenimini Ankara Tevfik Fikret Lisesi'nde tamamladı. Ardından Hacettepe Üniversitesi Fransız Filolojisi'nden mezun oldu. 

1 çocuk annesi 
Lisanüstü eğitimini Strasbourg Üniversitesi'nde yine Fransız Filolojisi üzerine aldı. 1987-1989 yılları arasında Gergedan dergisinde koordinatörlük, 1989-1990 arasında Argos dergisinde yazı işleri müdürlüğü, 1990-1991 yıllarında Nokta dergisinde kültür sanat editörlüğü yaptı. 
1993-2003 arası Hürriyet'te çalışan Tözer, birçok dizi röportaja imza attı. Tözer, GazetePazar ve Hürriyet Yazı İşleri'nde editörlük de yaptı. 2003'te edebiyat dergisi Picus'un Genel Yayın Yönetmeni oldu. Bir çocuk annesi olan Tözer, Fransızca'dan Türkçe'ye kitaplar çevirdi. 

Cenaze bugün 
Bu kitaplar arasında Gerald Metroz'un 'Kendimi Engelletmem', Anna Gavalda'nın 'Onu Seviyordum', Witold Gombrowicz'in 'Pornografi' adlı eserleri bulunuyor. 
Tözer'in cenazesi bugün öğle saatinde Teşvikiye Camii'nden kaldırılacak. 


</TEXT>
</DOC>
