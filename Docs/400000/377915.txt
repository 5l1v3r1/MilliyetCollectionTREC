<DOC>
<DOCNO> 377915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/ekonomi/eko05.html </URL>
<DATE> 2005/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
1 milyar dolardan 4.1 milyar dolara gelişin öyküsü 
</HEADLINE>
<TEXT>


Finans atölyesi - SONGÜL HATISARU 

Koç - Shell ortaklığı, Tüpraş'ın yüzde 51 hissesine özelleştirme tarihinde Türk Telekom'dan sonra verilen en yüksek ikinci fiyat teklifiyle sahip oluyor. Geçtiğimiz temmuz ayında yapılan özelleştirmede Türk Telekom'un yüzde 55'i 6 milyar 550 milyon dolara Oger Telecom Ortak Girişim Grubu'na satılmıştı. Dünkü Tüpraş özelleştirmesinde ise Koç Grubu yüzde 51 hisse için önerdiği 4.140 milyar dolarlık değerle ipi göğüsledi. 
Bu fiyat aynı zamanda bugüne kadar yapılan özelleştirmelerde bir Türk yatırımcı grubu tarafından verilen en yüksek fiyat olma özelliğine sahip. Tüpraş'ın yüzde 65.76'lık hissesi bundan bir buçuk yıl önce Zorlu ve Tatar şirketi Tatneft ortaklığına önerilen en yüksek fiyat olan 1.3 milyar dolar üzerinden satılmıştı. Ancak satış daha sonra Petrol - İş Sendikası'nın açtığı dava sonucunda Danıştay tarafından iptal edilmişti. Zorlu - Tatneft ortaklığının yüzde 65.76'lık hisse için teklif ettiği 1.3 milyar dolarlık fiyata göre şirketin yüzde 51 hissesine önerilen fiyat ise 1 milyar dolara, Tüpraş için önerilen toplam piyasa değeri ise 2 milyar dolar civarına denk geliyordu. Oysa dünkü ihalede dokuz yatırımcının katılımıyla elemesiz olarak yapılan ilk yazılı turda dahi en yüksek teklif 2.78 milyar dolardı. 

Koç 4 katı ödeyecek 
Koç Grubu aradan sadece bir buçuk yıl geçmesine karşın yüzde 51 hissenin blok satış ihalesinde oldukça çekişmeli geçen açık artırmada 4 milyar 140 milyon dolar önererek ihaleyi kazanabildi. Buna göre Koç Grubu geçen yılki değerine göre Tüpraş için tam 4 kat fazla ödeme yapacak. Tüpraş cuma günü borsada 4.5 milyar dolar piyasa değeri üzerinden işlem gördü. 
Koç Grubu bu teklifiyle Tüpraş için yüzde 81 primle şirkete 8.1 milyar dolar fiyat biçmiş oldu. Peki aradan henüz bir yıl geçmesine karşın Tüpraş'a önerilen yüksek fiyat neyi ifade ediyor Bu süre zarfında Türkiye'de işlerin iyiye gidiyor olmasının etkisiyle İMKB 100 Endeksi 19 binlerden 32 binlere yükseldi. Tüpraş'ın piyasa değeri de geçen süre zarfında 2 milyar dolardan 4.5 milyar dolarlara yükseldi. 
Ancak masadan hiç kalmadan ihale sürecini yürüten Koç Grubu piyasa beklentisi olan 6 milyar doların 2 milyar dolar üzerinde bir fiyatla teklif verdi. 

Türklerde de güven arttı 
Bize göre dün Tüpraş'a önerilen fiyat Türkiye'ye artan güvenin bir göstergesi. Bu güvenin arttığını bankacılık sektörüne ve Türk Telekom'a gelen yabancı ilgisinden ve önerilen yüksek tekliflerden anlıyorduk. Ancak bir özelleştirmede ilk defa bir Türk şirketinin bu kadar yüksek bir fiyata çıkması Türk iş adamlarının da artık ekonomiye güveninin güçlendiğini gösteriyor. 

Rafineri k r marjları arttı 
Bunun yanı sıra bir yıl öncesinde 30 - 35 dolarlarda dolaşan petrol fiyatlarının 60 dolarlara yükselmesi de Tüpraş'ın fiyatının yükselmesinde etkili oldu. 
Petrolde talebin arttığı bir ortamda petrol rafinerisi kapasitesinin sınırlı kalmış olmasının rafineri fiyatlarının hızlı şekilde yükselmesine neden olduğu ise bilinen bir gerçek. 
Dünya piyasalarında arz-talep dengesinin zaman zaman bozulması sebebiyle rafineri k r marjları da artış durumda . AB üyelik umuduyla birlikte Türk mali varlıklarının değer kazanması yanı sıra dünyadaki trendlerinde Tüpraş özelleştirmesine yansıdığı görülüyor. 

Fiyat küçükler için geçerli değil 
Öte yandan Koç Grubu zaten enerji alanında bir süredir faaldi ve enerji sektörünü bundan sonra da önemli bir alan olarak gördüğünü vurguluyordu. Tüpraş'ın alımı Koç Grubu'nun bu stratejisini pekiştirici önemli bir adım olacak. 
Özelleştirmelerde çağrı muafiyeti var olduğu için Tüpraş'ı alan Koç - Shell ortaklığı küçük yatırımcılara çağrı yapma zorunluluğunda değil. Bu nedenle Tüpraş'a önerilen 8.1 milyar dolarlık fiyat küçük yatırımcılar için şu aşamada geçerli değil. Ancak bu fiyat yatırımcılar için bir referans fiyat olacaktır. 


</TEXT>
</DOC>
