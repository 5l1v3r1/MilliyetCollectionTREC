<DOC>
<DOCNO> 399334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sonsiy24.html </URL>
<DATE> 2005/11/30/ </DATE>
<TIME> 23.10 </TIME>
<AUTHOR>  </AUTHOR>
<HEADLINE>
İran - Türkiye ilişkileri ilerleyecek... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, İran Dışişleri Bakanı Manuçehr Mütteki ile bir araya geldi. 
     Dışişleri Konutu'nda yapılan ve yaklaşık 2,5 saat süren görüşmenin ardından düzenlenen ortak basın toplantısında iki bakan, ilişkilerde yeni bir dönem açmak için gerekli siyasi iradenin mevcut olduğunu belirttiler. 
     Dışişleri Bakanı Gül, dost ve komşu İran'ın dışişleri bakanını Türkiye'de ağırlamaktan dolayı mutlu olduklarını söyleyerek, Türkiye ile İran'ın yüzyıllarca yan yana yaşamış, ortak tarihi bulunan dost iki ülke olduğunu kaydetti. 
     İki ülke arasındaki sınırın 1639 yılında çizildiğini hatırlatan Gül, bu sınırın hala aynı olmasının iki ülke arasındaki ilişkilerin önemini gösterdiğini bildirdi. 
     Görüşmelerde ikili ilişkileri gözden geçirerek, güvenlik konularında yapılacak işbirliği ve yapılan çalışmaları ele aldıklarını anlatan Gül, terörle mücadele konusundaki ortak arzularını bir kez daha tekrarladıklarını kaydetti. 
     Gül, İran'ın PKK'yı terör örgütü olarak gören ülkeler arasında yer aldığını ve bu terör örgütüyle belli bir mücadelenin verildiğini de belirtti. 
     Ekonomik ilişkileri de gözden geçirdiklerini ifade eden Gül, mevcut 4 milyar dolarlık ticaret hacminin geliştirilmesi için büyük fırsat olduğunu söylediklerini ve yatırımların karşılıklı teşviki konusunda anlayış birliği içinde olduklarını kaydetti. 
     Dışişleri Bakanı Gül, İran'dan gaz alımı konusunu da gözden geçirdiklerini bildirdi. 
     Gül, Irak gibi bölgesel konularla uluslararası konuları da ele aldıklarını söyleyerek, sözlerini şöyle sürdürdü 
     ''İlişkileri daha da geliştirme konusunda siyasi iradenin mevcut olduğunu gördük. Türkiye komşularıyla ilişkilerini geliştirmek, komşu ülkelerle yakın işbirliği içinde olmak politikası içindedir. Bu çerçevede halklarımızın ve işadamlarımızın daha yakın bir işbirliği içinde olması her iki ülkenin de çıkarınadır. 
     
     KONUK BAKAN MÜTTEKİ 
     İran Dışişleri Bakanı Mütteki de Türkiye'de gördüğü ilgiden dolayı teşekkür ederek, dışişleri bakanı olarak ilk ziyaretlerinden birini Türkiye'ye yaptığını söyledi. 
     İki ülke sınırlarının uzun süreli dostluk ve barış sınırları olduğunu belirten konuk bakan, Ankara'ya İran'daki yeni yönetimin ilişkileri geliştirmek arzusu içinde olduğu mesajını iletmek için geldiğini kaydetti. 
     Mütteki, ''İki ülke ilişkilerini geliştirecek tüm etkenler desteklenmeli, zedeleyecek olanlar ise bir kenara bırakılmalı'' diye konuştu. 
     Mütteki, terör örgütü PKK veya Halkın Mücahitleri örgütlerinin iki ülke halklarının yararına olmadığını ifade ederek, görüşmelerde iki ülke ilişkilerini gözden geçirdiklerini bildirdi. 
     Türkiye ile İran arasında iyi bir ticari potansiyeli bulunduğunu belirten Mütteki, ticaret hacminin 5 milyar doları aşmasını amaçladıklarını kaydetti. 
     Konuk bakan, ticari alandaki bazı sorunlar için ilgili yetkililer arasında daha sıkı bir işbirliğine gidilmesini kararlaştırdıklarını belirterek, özellikle İran'dan gaz alımı ve TAV konularında iki ülke yetkililerinin bir araya gelmesini kararlaştırdıklarını ifade etti. 
     İran Cumhurbaşkanı Mahmud Ahmedinejad'ın İran'daki bazı tesislere diğer ülkelerden şirketlerin de yatırım yapma projesini gündeme getirdiğini hatırlatan Mütteki, bu çerçevede Türk şirketlerini de bu projeye katılmaları için davet ettiklerini bildirdi. 
     Mütteki, iki ülke ilişkilerinde çok boyutlu bir şekilde ve bütün alanlarda olumlu gelişmeler olacağına inandıklarını da söyledi. 
     
     AB İLE GÖRÜŞMELER 
     Mütteki, AB ile nükleer enerji konusundaki görüşmelerin ne zaman başlayacağının sorulması üzerine, bu görüşmelerin iki hafta içinde başlayacağını açıkladı. 
     Görüşmelerin yerinin belli olmadığını, Ancak başkentlerde ya da başka bir yerde yapılabileceğini söyleyen Mütteki, ön görüşmelerde ilk etapta yetkililerin bir araya gelerek gündem belirleyeceğini, daha sonra da bakanların görüşeceğini kaydetti. 
     Bir başka soru üzerine, gündemlerinde ABD ile görüşme konusunun bulunmadığını belirten Mütteki, böyle bir görüşme olacağı yönünde çıkan haberlerin ABD iç politika dengelerinden kaynaklandığını ifade etti. 
     Irak konusundaki tutumlarının açık olduğunu vurgulayan Mütteki, Irak'la ilgili önlerinde iki seçenek bulunduğunu belirtti. Mütteki, bunlardan birincisinin Irak'taki yeni siyasi oluşumun devam ederek, Irak'ın toprak bütünlüğünün korunması, ülkenin geleceğinin kendi halkına bırakılarak yabancı güçlerin ülkeyi terk etmesi olduğunu, ikinci seçeneğin de terör ve istikrarsızlığın devam ederek, işgalin sürmesi olduğunu belirtti. 
     Mütteki, İran olarak başından beri ikinci seçeneği seçtiklerini ifade ederek, Irak'taki yeni siyasi süreç sonunda işgalin biteceğine inandıklarını söyledi. 
     Dışişleri Bakan Gül de terörle mücadeleye ilişkin soru üzerine, bu konunun her iki ülkeyi de yakından ilgilendirdiğini belirterek şunları kaydetti 
     ''Her sahada işbirliği önemli, ama güvenlik konusuna özellikle de terörle mücadeleye çok önem veriyoruz. İran'ın da önem verdiğini gördük. Şu anda zaten yapılanlar var. Terörle mücadele konusunda bütün birimlerimiz gerekli temasları kuracak ve gerekli işbirliğini yapacaklar.'' Gül ve Mütteki, basın toplantısının ardından yemeğe geçtiler. 
     
</TEXT>
</DOC>
