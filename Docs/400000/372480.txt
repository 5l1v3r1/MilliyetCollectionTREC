<DOC>
<DOCNO> 372480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/soneko39.html </URL>
<DATE> 2005/08/24/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Hyundai Accent Admire yenilendi... 
</HEADLINE>
<TEXT>

     Hyundai'nin İzmit'te 1997 yılında üretilmeye başlanan Accent modeli otomobili, zenginleştirilen donanımı ve 1.6 modeli için yenilenen yüzüyle satışa sunuldu. 
     Hyundai Assan'dan yapılan açıklamaya göre, Accent Admire'ın, 85 HP gücündeki 1.3 litre hacimli motoru kullanan versiyonunda, bir önceki modele göre koltuk kumaşları değiştirildi ve yeni desenlere yer verildi. Accent Admire 1.3'te uzaktan kumandalı merkezi kilit ve alarm, gecikmeli sönen iç aydınlatma, dijital bilgi ekranı, yükseklik ayarlı sürücü koltuğu ve ön sis farları da artık standart donanımda yer alıyor. 
     Ayrıca 1.6 lt benzinli ve 1.5 CRDi dizel motora sahip versiyonlardaki 185 60 R14 ölçüsündeki lastikler yeni Accent Admire 1.3'te de sunuluyor. Accent Admire 1.3'ün peşin alım kampanyalı anahtar teslim fiyatları 20 bin 707 YTL ile 23 bin 907 YTL arasında değişiyor. 
     Accent Admire'ın 82 HP maksimum güç üreten 1.5 CRDi dizel motora sahip versiyonunda ise bir önceki modele göre yeni koltuk kumaşları, uzaktan kumandalı merkezi kilit ve alarm, dijital bilgi ekranı ve yükseklik ayarlı sürücü koltuğu artık standart donanımda yer alıyor. 
     Metal görünümlü orta konsol ile satılmaya başlayan Accent Admire 1.5 CRDi'de, bir de yeni eklenen baz versiyon bulunuyor. Bu araçla birlikte Accent Admire 1.5 CRDi fiyatları da 24 bin 612 YTL ile 28 bin 612 YTL arasında değişiyor. 
     
     EN BÜYÜK YENİLİK 1.6 MOTORLU OTOMOBİLDE 

     2006 model Accent Admire'daki en büyük yenilik ise 1.6 litrelik motora sahip modelde yapıldı. 
     Bir önceki araçtan ve donanımı zenginleştirilen yeni 1.3 lt benzinli ve 1.5 CRDi versiyonlarından farklı olarak 105 HP gücündeki 1.6 litrelik motora sahip Accent Admire'larda, artık gövde renginde ve artı şeklinde bir ızgara kullanılıyor. Dizel motora sahip araçta olduğu gibi Accent Admire 1.6'da da metal görünümlü orta konsol yer alıyor. 
     Accent Admire 1.6'nın kampanyalı anahtar teslim fiyatları ise 23 bin 902 YTL ile 26 bin 452 YTL arasında değişiyor. 
     
</TEXT>
</DOC>
