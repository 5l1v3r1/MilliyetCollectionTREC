<DOC>
<DOCNO> 366872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/guncel/gun06.html </URL>
<DATE> 2005/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak elçiliği kasalarında 4 Kalaşnikov 
</HEADLINE>
<TEXT>


TÜRKER KARAPINAR Ankara 

Ankara'da Irak Büyükelçiliği'nin sattığı mallar arasında bulunan iki çelik kasadan, el bombaları ve Kalaşnikov marka silahlar çıktı. Irak Büyükelçisi Sabah Cemil Ümran, polisin el koyduğu bombalardan haberdar olmadığını söyledi. 
Ulus İtfaiye Meydanı'nda ikinci el eşya alım - satımı yapan Merve Ltd. Şti. firmasının ihbarı üzerine harekete geçen polis, kasada bulunan 4 el bombası, 4 Kalaşnikov marka silah, bu silahlara ait 96 mermi, 4 şarjör, şarjör çantası, 4 pasaport, eski Irak Devlet Başkanı Saddam Hüseyin'in iki fotoğrafı ve Irak Bankası'na ait çeklere el koydu. Firma sahibi İsa Aktaşdoğan, ifadesine başvurulmak üzere Ankara Emniyet Müdürlüğü Terörle Mücadele Şubesi'ne götürüldü. Şirket ortağı Ahmet Özkan, Milliyet'e şunları anlattı "40 gün önce Irak Başkonsolosluğu'nda çalıştığını söyleyen Hasibe isimli bir kadın, büyükelçilikte Saddam döneminden kalan 2 kamyon malı satmak istediğini söyledi. Biz de malları 2 bin YTL'ye satın aldık. Birkaç gün önce kasaların 400 YTL'ye alıcısı çıktı. Müşterinin isteği üzerine çelik kasaları açtırmak için çilingir çağırdık ve açtırdık. Birinin içinden bu cephanelik çıktı." 
Irak Büyükelçisi Ümran ise bombalar ve silahlardan haberi olmadığını belirtti. 


</TEXT>
</DOC>
