<DOC>
<DOCNO> 351430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sondun04.html </URL>
<DATE> 2005/06/13/ </DATE>
<TIME> 00.05 </TIME>
<AUTHOR>  </AUTHOR>
<HEADLINE>
Christina Aguilera'lı işkence... Köpek gibi havla, domuz gibi hırla .. 
</HEADLINE>
<TEXT>

     ABD'nin Küba'daki deniz üssü Guantanamo'da, bir Suudi mahpusun sorgulanması için kullanılan yöntemler ayrıntılarıyla açığa çıktı. 
     Time dergisinin yarın piyasaya çıkacak sayısında, Amerikalıların 11 Eylül saldırılarının olası ''20. hava korsanı'' olduğuna inandıkları ve Afganistan'da tutuklanan Muhammed El Kahtani'nin sorgu yöntemlerinin yer aldığı zabıtlar yer alıyor. 
     Dergi, 84 sayfalık bu zabıtlarda, Kahtani'nin Kasım 2002 ile Ocak 2003 arasındaki 50 günlük sorgulamasının ayrıntılarının yer aldığını belirterek, Suudi tutukludan, ''köpek gibi havlaması ve teröristlerin fotoğraflarının önünde domuz gibi hırlamasının'' istendiği yazıyor. 
     En uzun süreli sorgulardan birisine maruz kalan Suudi tutuklu uyukladığında, Amerikalı askerlerin kafasından aşağı su döktüklerini veya pop yıldızı Christina Aguilera'nın şarkılarının dinletildiğini belirten Time, kafası ve sakalları tıraş edilen Kahtani'nin, 11 Eylül kurbanlarının resimleri, Amerikan bayrakları ve kırmızı ışıklar bulunan yeni bir sorgu odasına alınarak burada Amerikan ulusal marşını ayakta dinlemeye zorlandığını kaydediyor. 
     Sorgu kayıtlarına göre, bir süre sürekli bir kadın sorgucu ile birlikte bulunmaya mecbur bırakılan Kahtani, daha sonra soyundurularak köpek gibi havlamaya veya domuz gibi hırlamaya zorlanıyor. 
     Boynuna çıplak kadın resimleri de asılan Kahtani'nin sonunda intihar etmek ve vasiyetini yazmak istediğini belirten Time dergisi, Suudi tutuklunun yanına kendisini tutuklu süsü vermiş Arapça bilen bir Amerikan askerinin dahi yerleştirilerek güveninin kazanılmaya çalışıldığını yazıyor. 
     Kısaca ''Gitmo'' denilen Guantanamo'daki sorgu tekniklerinin, ABD Savunma Bakanı Donald Rumsfeld tarafından da onaylandığını belirtiliyor. 
     
</TEXT>
</DOC>
