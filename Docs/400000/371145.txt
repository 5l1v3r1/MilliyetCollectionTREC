<DOC>
<DOCNO> 371145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/soneko02.html </URL>
<DATE> 2005/08/19/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Nüfusun 13.9 milyonu günlük 1.3 milyona besleniyor 
</HEADLINE>
<TEXT>

     Türkiye nüfusunun 13.9 milyonluk bölümünün günlük 1.3 milyon liralık gıda harcaması yapabildiği belirlendi. Nüfusun en yoksul kesimini oluşturan bu kesimde yer alan bir kişinin günlük gıda harcamasının iki simit ve iki çaya bile yetmediği belirlendi. 
     Devlet İstatistik Enstitüsü’nün 2004 yılı hanehalkı tüketim harcamaları araştırmasındaki gelir gruplarına göre harcama tutarları ile 2003 yılına ilişkin gelir dağılımı anketindeki yüzde 20’lik dilimlere düşen nüfus esas alınarak alınarak yapılan hesaplamaya göre, en yoksul yüzde 20’lik dilimde yer alan 13 milyon 925 bin 731 kişinin günlük harcama tutarının 2.5 doların altında kaldığı belirlendi. 
     İkinci yüzde 20’lik dilimde yer alan 13 milyon 925 bin 731 kişi için günlük harcama tutarı da 3.31 dolar oldu. 
     Üçüncü yüzde 20’lik dilimde yer alan 14 milyon 428 bin 206 kişilik kesimde 4.26 dolar olan kişi başına düşen günlük harcama tutarı, dördüncü yüzde 20’lik dilimde yer alan 14 milyon 715 bin 335 kişi için 5.51 dolara çıktı. En zengin yüzde 20’lik dilimde yer alan 14 milyon 787 bin 117 kişinin her biri için günlük ortalama harcama tutarının ise 7.7 dolardan 9.2 dolara çıktığı belirlendi. 
     
     SATINALMA GÜCÜNE GÖRE KİŞİ BAŞINA HARCAMA 
     Bu hesaplama satınalma gücü paritesine göre yapıldığında ise en zengin yüzde 20’lik kesim dışında yer alan 4 dilimdeki kişi başına düşen ortalama günlük harcama tutarlarının 2004 yılında yaklaşık 1’er dolar artış gösterdiği saptandı. Böylece en yoksul kesimde 2.57 dolar olan kişi başına düşen ortalama günlük harcama tutarının ikinci yüzde 20’lik dilimde 3.68 dolar, üçüncü yüzde 20’lik dilimde 4.72 dolar, dördüncü yüzde 20’lik dilimde 6.11 dolar olduğu belirlendi. Buna karşın en zengin yüzde 20’lik dilimde kişi başına düşen ortalama günlük harcama tutarı 1.77 dolar artışla 10.17 dolar oldu. 
     
     GÜNLÜK KİŞİ BAŞINA TÜKETİM ORTALAMADA 1 MİLYON LİRA ARTTI 
     DİE’nin hanehalkı tüketim harcamaları ve gelir anketlerinden yapılan belirlemeye göre, Türkiye’de kişi başına günlük ortalama tüketim harcaması 2004 yılında yalnızca 1 milyon lira artarak 7 milyon liraya yükseldi. En yoksul kesimde günlük kişi başına tüketim harcamasının 3 milyon 298 bin lirada kaldığı belirlendi. Buna göre, 13 milyon 925 bin kişi günlük 1 milyon 319 bin liralık gıda harcamasıyla beslenmeye çalışıyor. Bu kesimde yer alan bir kişi günlük 910 bin lira da elektrik, su gibi harcamaların yer aldığı konut ve kiraya ayırmak zorunda kalıyor. En yoksul kesimdeki bir kişinin ortalama 3 milyon 298 bin lirasından gıda ve konut harcamaları düşüldükten sonra geriye kalan 1 milyon 68 bin liradan sağlığa 77.5 bin lira, eğitim hizmetlerine yalnızca 17.4 bin lira ayırabiliyor. En yoksul kesimdeki bu kişi giyim ve ayakkabı için günlük 170 bin lira, alkollü içecek, sigara için 168 bin lira, ulaşım için 140 bin lira harcıyabiliyor. 
     En zengin yüzde 20’lik dilimde yer alan 14 milyon 787 bin 117 kişi için kişi başına düşen günlük ortalama harcama tutarının 11.5 milyon liradan 13 milyon 36 bin liraya çıktığı görülüyor. En zengin kesimde kişi başına düşen günlük ortalama harcamasının 2.5 milyon lirasını gıdaya, 3 milyon 291 bin lirasını konut ve kiraya, 1 milyon 735 bin lirasını ise ulaşım için yaptığı belirlendi. Kişi başına günlük giyim ve ayakkabı harcaması da bu kesimde 942.4 bin liraya, alkollü içecek ve sigara harcaması 460.9 bin liraya, sağlık harcama tutarı 309.4 bin liraya yükseliyor. 
     
     ZENGİN ve YOKSULUN HARCAMA FARKI 
     En zengin kesimde yer alan kişinin günlük eğitime ayırdığı ortalama harcama tutarının ise 425.7 bin lira ile en yoksul kesimdeki bir kişinin ortalama günlük eğitim harcama tutarının 24.4 katına ulaştığı belirlendi. Kişi başına günlük harcama tutarında en zengin ile en yoksul kesim arasındaki ikinci büyük farklılığın 12.4 katla ulaşım harcamalarında gerçekleştiği saptandı. Gıda harcamasında 1.9 kat olan harcama farkı, alkol ve tütün harcamasında 2.75 kat, giyim ve ayakkabıda 5.5 kat, konut ve kirada 3.6 kat, sağlıkta 4 kat olarak gerçekleşti. 
     
</TEXT>
</DOC>
