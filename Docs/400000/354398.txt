<DOC>
<DOCNO> 354398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/soneko45.html </URL>
<DATE> 2005/06/22/ </DATE>
<TIME> 19.15 </TIME>
<AUTHOR>  </AUTHOR>
<HEADLINE>
Seramikçilere destek... 
</HEADLINE>
<TEXT>

     TBMM Plan ve Bütçe Komisyonu, 1 Haziran 2003’den, 31 Aralık 2005 sonuna kadar olan sürede doğalgaz alamayan seramik üreticilerine maliyet farklarının ödenmesine ilişkin teklifi kabul etti. 
     Teklife göre, bu işletmelere 2005 yılı içinde doğalgaz verilmesi halinde, maliyet farklarına ilişkin hesaplama ve ödemeler, doğalgazın verildiği tarihten önceki dönemle sınırlı olacak. 
     Görüşmeler sırasında komisyona teklif sahibi olarak bilgi veren AK Parti Grup Başkanvekili Faruk Çelik, daha önce çıkan yasalar uyarınca devletin doğalgaz hizmetini henüz götürmediği firmalara 2003 yılı Mayıs ayı sonuna kadar destek verdiğini anımsattı. Ancak, verilen sözlere karşın doğalgazın tüm firmalara verilemediğini belirten Çelik, bu nedenle doğalgaz yerine LPG ve LNG kullananlar aleyhine büyük bir haksız rekabet oluştuğunu ifade etti. 
     Çelik, bu haksızlığın giderilmesi bakımından bu teklifi getirdiklerini bildirdi. Aslında, Bazı Kamu Alacaklarının Tahsili ve Terkini Hakkında Kanun Tasarısı’nda buna ilişkin düzenleme bulunduğunu belirten Çelik, ancak bu yasama döneminde tasarının yasalaşamayacağının anlaşıldığını, dolayısıyla 2 yıldır haksız rekabet koşulları altında yaşama mücadelesi veren 8 firma açısından bu haksızlığın bir an önce giderilmesi için teklif olarak getirmeye ihtiyaç duyduklarını söyledi. 
     Komisyon bilgi veren Maliye Bakanlığı Müsteşarı Hasan Basri Aktan, yürürlükteki kanun uyarınca zarar eden firmalara en fazla 30 trilyon liralık bir ödeme, eğer zarar toplamı bu rakamın üzerinde ise oran ölçüsünde paylaşım yapılacağını belirtti. 
     CHP milletvekilleri ise doğalgazın ulaştırılamaması dolayısıyla başka sektörlerde de haksız rekabet koşulları oluştuğunu ancak onlara destek verilmezken, sadece seslerini çıkardılar için seramik sektörüne destek verilmesinin adil olmadığını belirttiler. 
     CHP milletvekillerinin, bu haksızlığın ortadan kaldırılması için tüm sektörlerdeki enerji maliyetlerindeki farkın giderilmesi ve desteklenecek bu sektörlerin belirlenmesi konusunda Bakanlar Kurulu’na yetki verilmesi yönündeki önerisi ise komisyonda kabul görmedi. 
     Görüşmeler sırasında CHP İstanbul Milletvekili Ali Kemal Kumkumoğlu’nun, "Hiçbir maliyet hesabı yapılmadan ’30 trilyon vereceğiz’ diye geliniyor. Bir yandan maliyet farklarının yüzde 100’ünün ödeneceğinden söz ediliyor, diğer yandan ’ödeme 30 trilyon 
     lira ile sınırlı olacak’ deniyor. Bürokratlar, burada yanıltıcı bilgi veriyorlar" dedi. Bu sözler üzerine Maliye Bakanlığı Müsteşarı Aktan söz alarak hangi sözlerinin yanıltıcı bulunduğu sordu ve kısa bir dönem Ulaştırma Bakanlığı da yaptığı, bunca yıllık kamu görevlisi olarak hiçbir zaman yanıltmaya yönelik tavır içinde olmadığını dile getirdi. Kumkumoğlu, daha önceki ifadelerini yinelerken, CHP’li Kemal Kılıçdaroğlu ise zaman zaman bürokratların tutumunu kendisinin de eleştirdiğini ancak, bugün komisyona bilgi veren bürokratların böyle bir tutum içinde olduğunu, yanıltıcı bir bilgi verdiğini tahmin etmediğini söyledi. Komisyonda görüşmelerin ardından teklif kabul edildi. 
     
     "SÖMÜRGE ÜLKE Mİ " SORUSU 
     Komisyonda, söz konusu teklifin görüşmelerine geçilmeden önce söz alan CHP İstanbul Milletvekili Kılıçdaroğlu, tüm üyelere dağıtılan "T.C. Başbakanlık İnsan Hakları Başkanlığı 2005" başlıklı kitapçığı göstererek, şunları söyledi 
     "48 sayfalık bu kitapçığın arka sayfasında ’Bu kitabın basımı ve dağıtımı İngiltere Büyükelçiliği tarafından desteklenmiştir’ ifadesi yer alıyor. Burası bir sömürge ülke mi Bu ülkenin paraları, Başbakanlığın paraları 48 sayfalık bir kitapçığı basmaya yetmiyor mu 
     Kim bunları TBMM çatısı altında dağıtıyor AK Parti iktidarının ülkeyi bu duruma düşürmeye hakkı var mı Yeri gelince Mercedes alıyorsunuz 
     Elbette Türkiye Cumhuriyeti Devleti’nin de bir onuru var. Bu korunmalı. Hadi bilboardlara ilan veriyor ama TBMM çatısı altında bunların dağıtılmasını kabul etmiyoruz." Kılıçdaroğlu’nun bu sözlerine, AK Partili komisyon üyeleri, "Bunun AK Parti ile ne ilgisi var " diye itiraz etti. 
     Kılıçdaroğlu ise kitabın Başbakanlık bünyesindeki İnsan Hakları Başkanlığı’na ait olduğunu anımsattı ve Komisyon Başkanı Sait Açba’ya seslenerek, "Lütfen bu kitapları toplatın ve İngiltere Büyükelçiliği’ne de komisyonun hassasiyetini iletin" dedi. 
     Komisyon Başkanı Açba, "Hassasiyetinizde haklısınız. Bu kitabı Başbakanlık dağıtılmak üzere gönderdi. Ben de kitabın son sayfasına dikkat etmedim" dedi. 
     
</TEXT>
</DOC>
