<DOC>
<DOCNO> 389419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/yazar/guclu.html </URL>
<DATE> 2005/10/25/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Ağrı, Kars, Başbakan'ın iftarı ve Çelik 
</HEADLINE>
<TEXT>


Baba Beni Okula Gönder kampanyası çerçevesinde pazar günü uzunca bir yolculuk yaptık. Önce Ankara'ya uğrayıp Bakan Çelik'i aldık. Ardından da Ağrı Hamur'a gidip kız öğrenci yurdunun açılışını yaptık. Çok mutlu oldular. İlçede 5 lise dengi okul olmasına karşın kızların kalacağı tek öğrenci yurdu yoktu. Bu yüzden de öğrenimlerine devam edemiyorlardı. Söz verdiler. Sadece liseyi bitirmekle kalmayıp, üniversiteyi de kazanıp doktor, öğretmen, kaymakam olacaklar. Gözlerinde bunun heyecanı, coşkusu ve kararlılığı vardı... 
Ağrı'dan sonra ikinci durağımız, bu yıl çok ziyaret ettiğimiz Kars'tı. Karslıların her zamanki dostane konukseverlikleri bu kez de fazlasıyla kendisini hissettirdi. Kışları ne kadar sertse, gönülleri de o kadar sıcak. Sarıkamış'taki kız öğrenci yurdu da tıpkı Ağrı'daki gibi önümüzdeki yıllarda binlerce kız öğrencinin eğitim çıtasını daha yükseklere tırmandırmasına olanak sağlayacak. 
Milli Eğitim Bakanı Çelik, "Biz 78 kişilik yurtlarda liseyi bitirdik" dedi. Oysa onların yurtları 6 kişilik. Üstelik bilgisayar donanımlı, pırıl pırıl etüt odaları da var. Sıcak suları da öyle eskiden olduğu gibi haftada bir akmayacak. Sürekli olacak. Yemekhanelerinde de hep sıcak yemekleri bulunacak. Çamaşırhanelerinde çamaşır makineleri, kütüphanelerinde de güncel kitapları olacak. Yakında VCD ve DVD'leri de olur... 
Yurtları, İstanbul'daki pek çok öğrenci yurdundan daha donanımlı. Keşke tüm bunlar çok önceki yıllarda gerçekleşseydi. Keşke barınacak yurt olmadığı için eğitimini yarım bırakan hiç çocuğumuz kalmasaydı. Ama yurdumuzun her köşesinde daha yüz binlercesi var. Çocuklar ve aydınlık Türkiye için bir mum da siz yakmak istiyorsanız geç kalmayın. Baba Beni Okula Gönder kampanyasına yapacağınız her kuruş en iyi şekilde değerlendirilecektir... 

Çelik'in Van yorumu 
Milli Eğitim Bakanı Çelik'in kızgınlık katsayısı son haftalarda iyice yükselmişti. Nedeni ortaya çıktı. Meğerse bir süredir perhizdeymiş. Beş kilo vermiş. 10 kilo daha verecekmiş. Tüm perhizdekiler gibi onun da üzerinde büyük bir gerilim var. Bir an önce bitse de normale dönse... 
Van'daki gücünün fazlasıyla farkında. Ama ne rektörün tutuklanmasında ne de diğer rektörlerin ziyareti sırasında yaşanan olaylarla uzaktan yakından hiçbir ilgim yok diyor. Yüzüncü Yıl Üniversitesi'nin bütçesinin azaltılmasını da Dünya Bankası'na olan borcun bitmesine bağlıyor. YÖK ise böyle bir durumun olmadığını söylüyor . Başbakan Erdoğan'ın Müsteşarı Ömer Dinçer konusundaki sert çıkışlarını ise yıllarca önce kapanan bir yaranın kasıtlı olarak kaşınmasına tepki olarak görüyor. Medya, TÜSİAD, barolar ve benzeri kurumların tepkilerini ise kimse bizi yönlendiremez, yönetemez şeklinde değerlendiriyor... 

Başbakan ve gençler 
Başbakan Erdoğan'a üniversitelerin ilgisi sınırlı oldu. AKP İstanbul İl Başkanlığı tarafından düzenlenen iftarda daha çok partili öğrencilerle, çok az sayıda üniversite yöneticisi vardı. Gençlerle diyaloğu iyiydi. Onlara hitap ederken gözlerinin içi gülüyor, günlük siyasete ya da YÖK'le ilgili konulara yöneldiğinde ise bir anda yüzü geriliyor, ses tonu yükseliyor ve savaşa hazır komutanın ruh hali içerisine giriyordu. 
Özel üniversite ve ev okulu konusunda belli ki h l bilgilendirilmemiş. Özel üniversitenin anayasal değişiklik gerektirdiğini, okulun da sadece öğretimle sınırlı olmadığını danışmanları ona bir kez daha anlatmalı. Tabii eğer eğitime ideolojik açıdan değil de pedagojik açıdan bakan bir danışmanı varsa .. 
Özetin özeti Görünen o ki Başbakan Erdoğan, gençleri de eğitimi de fazlasıyla seviyor. Ama gizli bir gündemi olmadığı konusunda h l tereddüdü olanlar var. Hem de sayıları giderek artıyor. Onlara kızmak yerine samimiyetine inandırmalıdır... 



</TEXT>
</DOC>
