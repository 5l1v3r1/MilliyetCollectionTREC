<DOC>
<DOCNO> 387200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/guncel/gun05.html </URL>
<DATE> 2005/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Baraja 'kir' darbesi 
</HEADLINE>
<TEXT>


İstanbul'un su kaynaklarından Alibey Barajı'nın suyu kirli çıktı. İSKİ yetkilileri, barajın suyunun boşaltılacağını, beklenen yağmurlarla temiz ve taze su tutulmasının sağlanacağını belirtti 

MEHMET DEMİRKAYA 

İstanbul'a içme suyu sağlayan İSKİ'nin su kaynaklarından biri olan Alibey Barajı'nın suyu kirlilik nedeniyle boşaltılıyor. 
İSKİ yetkilileri, Alibey baraj suyunda meydana gelen çürüme sonucu bir kirlilik oluştuğunu bunun için eskiyen suyun boşaltıldığını söyledi. 

Amonyak ve mangan 
Alibey barajında, yazdan kalan ihtiyaç fazlası suda çürüme nedeniyle yüksek oranda amonyak ve mangan oluştuğunu belirten İSKİ yetkilisi "Yağmur mevsimi başlıyor. Barajın temiz, taze su tutması için eski suyu boşaltıyoruz" dedi. 
İSKİ şu açıklamayı yaptı "Alibey Barajı'nda su seviyesinin düşmesiyle birlikte, mevcut suda amonyak ve mangan konsantrasyonları yapılan tahliller sonucunda yüksek çıkmıştır. Amonyak, mangan gibi parametreleri yüksek konsantrasyonlarda olan mevcut suyun, bundan sonraki yağışlarla beraber gelecek olan su kalitesini etkilememesi ve barajın daha verimli kullanılabilmesi için, su deşarjı yapılmaktadır. Alibey Deresi yatağının taşıyabileceği miktarda suyun kontrollü olarak deşarjı, su kalitesi açısından uygun görülmüştür." 


</TEXT>
</DOC>
