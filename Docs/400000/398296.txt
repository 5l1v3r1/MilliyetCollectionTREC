<DOC>
<DOCNO> 398296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/guncel/agun.html </URL>
<DATE> 2005/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretmenlere abluka 
</HEADLINE>
<TEXT>


Kızılay'da yapılacak basın açıklaması için yola çıkan öğretmenlerin Ankara'ya girişine izin verilmedi. Başkentte de arbedeler yaşandı 

ANKARA Milliyet 

Eğitim ve Bilim Emekçileri Sendikası'nın Eğitim-Sen "Büyük Eğitimci Yürüyüşü", Ankara Valiliği'nin izin vermemesi nedeniyle öğretmenlerin hırpalandığı görüntülere sahne oldu. 
Eylem için yaklaşık 4 bin polisi görevlendiren, Kızılay'daki trafik polislerine bile 'kalkan' veren emniyet yetkilileri, valilikten izin alınmadığı gerekçesiyle, basın açıklaması izni vermedi. 
Polis ve jandarma, eylemin yasadışı olduğu gerekçesiyle yaklaşık 7 bin öğretmeni taşıyan otobüsleri İstanbul, Konya, Samsun, Eskişehir yollarında durdurarak Ankara'ya girişini engelledi. Sendika yöneticileri ile birlikte Güvenpark'ta bekleyen 300 öğretmen de ablukaya alındı. Bu sırada slogan atan ve polis kordonundan çıkmak isteyen bir gruba polis müdahale etti. Arbedede 2 kişi yaralandı. 

Sert müdahale 
Güvenpark'ın çeşitli yerlerine dağılan öğretmen gruplarını bir araya getiren ve çevrelerinde barikat oluşturan polis, öğretmenleri 17.00'ye kadar burada tuttu. Öğretmenler polisin ve hükümetin tavrını "Susurluk, Şemdinli, işte çete devleti", "AKP halka hesap verecek" sloganlarıyla protesto ettiler. 
Bu sırada şehre sokulmayan öğretmenler de, İstanbul ve Konya yollarını trafiğe kapattılar. Konya yolu bir süre sonra açılırken İstanbul yolundaki öğretmenler sert müdahaleyle karşılaştılar. Çıkan arbedede Eğitim-Sen yetkililerinin verdiği bilgiye göre 17 öğretmen yaralandı. Bir öğretmenin ayağının üzerinden panzer paleti geçtiği iddia edildi. 
Güvenpark'taki ablukayı kaldırmayan ve sendikacılardan 'otobüslerin geldikleri kentlere geri gönderilmesini' isteyen polis, 17.00'de öğretmenlerin, Eğitim-Sen Şubesi önünde bekleyen bin kadar öğretmenin yanına gitmesine izin verdi. Burada da panzerlerle barikat kuran polis, öğrenci gruplarının provoke ettiğini öne sürdüğü öğretmenlerden yine dağılmalarını istedi. Öğretmenler buna oturma eylemi yaparak karşılık verdi. 

Gül'le görüştüler 
Eyleme destek veren KESK Başkanı İsmail Hakkı Tombul ve KESK'e bağlı 11 sendikanın başkanı da Başbakanlık'ta oturma eylemi yaptılar. Telefonla Dışişleri Bakanı Abdullah Gül'le görüşen başkanlar, Gül'ün İçişleri Bakanı Abdülkadir Aksu ile görüşerek kendilerine bilgi vereceğini açıkladılar. Bunun üzerine eyleme bugün saat 09.30'da devam edilmek üzere son verildi. Gösterilerde polisin 3 kişiyi, Jandarma'nın ise 8 kişiyi gözaltına aldığı öğrenildi. 

Ne istiyorlar 

Sendika üyeleri ve öğretmenlerin, eğitim sistemindeki sorunları ve talepleri şöyle 
İkili eğitimden tekli eğitime geçilmesi. Sınıfların mevcutlarının azaltılması. Öğretmenlerin özlük haklarının korunması. Öğretmenliğe hazırlık ödeneklerinin artırılması. 2006'da öğretmenler için 50 bin kadro açılması. Okullarda öğrencilerden katkı payı adı altında para alınmaması. İlköğretim okullarında günlük süt dağıtılması. Haftada iki kez sağlık taraması yapılması. Düşük ücretle öğretmen çalıştırılmaması. Ek ders ücretlerinin artırılması. 

Erdoğan Bindirilmiş kıtalar 

Başbakan Erdoğan, engellenen eylemlerini bugün gerçekleştirmeye çalışacaklarını açıklayan öğretmenleri eleştirdi. 18 Aralık'ta Kızılay Meydanı'nda düzenlenen büyük mitingdeki konuşması 'Mitinglere kapalı Kızılay'da izin gösteri' eleştirilerine neden olan Başbakan Erdoğan, aynı bölgedeki eylemleri engellenen öğretmenler için, "Bindirilmiş kıtalar halinde getirilmek istendiler. Güvenlik güçleri hukuk devletinin sınırlarını güvence altına almazsa ülkemiz yol geçen hanına döner" dedi. 
"Tutuklananların hiçbiri öğretmen değil" diyen Erdoğan, "Eh işte anlayın yani. Bundan ne yapılmak istendiğini anlayın" diye konuştu. Erdoğan, polisin görevini 'en az zararla yapmanın gayreti içinde olduğunu' ifade ederek, "Sıkmışsa su sıkmıştır, sıkabilir. En az caydırıcı rollerinden birini oynamıştır" dedi. 



</TEXT>
</DOC>
