<DOC>
<DOCNO> 373036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sondun22.html </URL>
<DATE> 2005/08/26/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Hollanda'da Fas asıllı öğrencilere ayrımcılık... 
</HEADLINE>
<TEXT>

     Hollanda'da işyerlerinin, orta dereceli meslek okullarına devam eden Fas asıllı öğrencilere, staj olanağı sağlanmasında ayrımcılık yaptığı bildirildi. 
     Muhalefetteki Yeşil Sol Partisi tarafından Utrecht Üniversitesi'ne yaptırılan araştırma sonuçlarına göre, en yoğun ayrımcılık inşaat sektöründe görüldü. Bu sektörde Fas asıllı öğrencilerin staj yapabilmesinin çok güç olduğu belirlendi. Üniversitenin, Fas asıllı öğrenciler adına yaptığı staj başvurularının ancak yüzde 15'ine ''görüşme yapmak üzere'' olumlu yanıt verildi. 
     Aynı işyerlerine Hollandalı öğrenciler adına yapılan başvurularda ise yanıtların yüzde 41'i olumlu oldu. Bu durumda Fas asıllı bir öğrencinin inşaat sektöründe staj olanağı yapabilme olasılığının, Hollandalı öğrencilere göre en az üç kat daha az olduğu ifade edildi. 
     Toplam 336 işyerini kapsayan araştırmada diğer alanlarda da Fas asıllı öğrenciler için staj olanağı sağlanmasında ayrımcılık yapıldığı, ancak inşaat sektöründeki işyerleriyle karşılaştırıldığında görülen ayrımcılık düzeyinin daha düşük olduğu belirtildi. Otel, lokanta, kahve gibi işyerlerinde ise Faslı öğrencilerin staj olanağı elde edebilmesinin, Hollandalılarla hemen hemen eşit olduğu kaydedildi. 
     Üniversiteye göre, Faslı öğrencilere inşaat sektöründe bu denli yüksek oranda ayrımcılık yapılması, sektörün az sayıda yabancı kökenli kişi istihdam etmesinden ileri geliyor. Hollanda inşaat sektöründe yabancı kökenli çalışanların oranı yüzde 3 dolayında bulunuyor. 
     Hollanda'da kısa bir süre önce de ''Eşit Muamele Komisyonu'', işyerlerinin, iş başvurularında isim üzerinden yabancılara yönelik ayrımcılık yaptığını açıklamıştı. 
     
</TEXT>
</DOC>
