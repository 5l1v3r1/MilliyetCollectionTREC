<DOC>
<DOCNO> 377233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/siyaset/axsiy01.html </URL>
<DATE> 2005/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıra adım atmada 
</HEADLINE>
<TEXT>


Genelkurmay'la 5 saat terörü konuşan ABD Avrupa Kuvvetleri Komutanı Jones, "PKK büyük mesele. Bazı somut adımlar atılması konusunda verimli görüşmeler yaptık" dedi 

ANKARA Milliyet - Fotoğraf SERDAR ÖZSOY 


Genelkurmay Başkanı Orgeneneral Hilmi Özkök, ABD'li komutanlardan, "Irak'tan Türkiye'ye terörist geçişlerin önlenmesi" talebinde bulundu. Atılacak somut önlemleri açıklamaktan kaçınan ABD Avrupa Kuvvetleri Komutanı James Jones da, Kuzey Irak'taki PKK varlığının büyük bir mesele olduğunu belirterek, "Türk halkı terörle mücadelemize güvensin" dedi. 
Jones ve Irak'taki ABD birliklerini komuta eden Merkez Kuvvetler Komutan Yardımcısı Lance Smith, dün Genelkurmay kararg hında Özkök ve Türk meslektaşlarıyla yaptığı görüşmede yaklaşık 5 saat terörle mücadele konusunu ele aldı. 

Olumlu zemin 
Genelkurmay açıklamasında görüşmelerin olumlu bir zeminde gerçekleştiği vurgulanarak şunlar kaydedildi 
"Görüşmelerde PKK ile mücadele konusunda ortak kararlılık ve işbirliğinin gerekliliği bir kez daha vurgulanmıştır. Terör örgütü faaliyetlerinin sadece Türkiye için değil, uzun dönemde Irak ve bölge için de tehlike oluşturacağı dikkate alınarak sona erdirilmesi, bu bölgeden Türkiye'deki bölücü eylemlere sağlanan desteğin kesilmesi ve hududun Irak tarafındaki kontrol boşluğu nedeniyle terörist geçişlerini önlemek maksadıyla tedbir alınması gerektiği hususları teyit edilmiştir." 

Türk halkına güvence 
Türk askeri makamlarıyla bazı "somut adımlar" atılması konusunda verimli görüşmeler yaptıklarını belirten Jones, Türk kamuoyunda ABD'nin PKK ile mücadelesinin inandırıcılığının sorgulandığının anımsatılması üzerine şu yanıtı verdi "Türkiye ile ABD'nin işbirliğinden gururluyum. Türk halkına mesajım şudur Türkiye ile ABD arasındaki ilişki her zamanki kadar güçlüdür. Kuzey Irak'taki durum şimdi egemen bir Irak devletini de içine alan bir durumdur. Bu spesifik bölgenin geleceği, bölgedeki ülkeler ve hükümetler özellikle de Türkiye, Irak ve yardım edebildiği ölçüde ABD tarafından çözülecektir. Bu öyle küçük bir konu değil, büyük bir meseledir. ABD Merkez Kuvvetler Komutanlığı, Avrupa Kuvvetler Komutanlığı ve TSK'nın bir araya gelmesi, bu meseleye verdiğimiz öneminin büyüklüğünün en somut göstergesi olmalıdır. Bu toplantının, terörle mücadelenin başarıyla sonuçlanacağı konusunda Türk halkına bir güven sembolü olmasını umut ederim." 

PKK konuşuldu 

Genelkurmay Başkanı Orgeneral Özkök, Orgeneral Jones'u askeri törenle karşıladı. Tören kıtasını selamlayan Jones, Genelkurmay Başkanlığı Şeref Defteri'ni de imzaladı. 


</TEXT>
</DOC>
