<DOC>
<DOCNO> 396045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/soneko18.html </URL>
<DATE> 2005/11/18/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
İhlas Holding'den dava açıklaması... 
</HEADLINE>
<TEXT>

     İhlas Holding A.Ş, bir günlük gazetede çıkan haberde belirtilen davanın ''İhlas Holding A.Ş. ile ilgili olmayıp, Bakırköy 8. Ağır Ceza Mahkemesi'nde 3 yıl önce, tasfiye halinde İhlas Finans Kurumu A.Ş. yöneticileri ile ilgili olarak açılmış bir dava'' olduğunu bildirdi. 
     İhlas Holding A.Ş'den basında çıkan habere ilişkin olarak Borsa Başkanlığı'nca istenen açıklamaya cevaben İMKB'ye gönderilen yazıda, günlük bir gazetede çıkan haberde belirtilen davanın, İhlas Holding A.Ş. ile ilgili olmayıp, Bakırköy 8. Ağır Ceza Mahkemesi'nde 3 yıl önce, Tasfiye Halinde İhlas Finans Kurumu A.Ş. yöneticileri ile ilgili olarak açılmış bir dava olduğu kaydedildi. 
     Gerekçeli mahkeme kararının, henüz söz konusu kişilere tebliğ edilmediği belirtilen yazıda, şöyle denildi 
     ''Kararda, Yönetim Kurulu üyelerimizden A. Mücahid Ören ve Genel Müdür Yardımcımız Ali Tubay Gölbaşı haklarında temyiz yolu açık olmak üzere 1 yıl 4 ay hapis cezası olduğu, Yönetim Kurulu Başkanımız Enver Ören hakkında ise beraat kararı verildiği öğrenilmiştir. Ancak, söz konusu mahkeme kararı, gerekçeli kararın tebliğinden sonra, ilgili şahıslar tarafından Yargıtay nezdinde temyiz edileceğinden bahsi geçen karar kesinleşmemiştir.'' 
     
</TEXT>
</DOC>
