<DOC>
<DOCNO> 375837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sontur26.html </URL>
<DATE> 2005/09/05/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Cerrah İstanbul'da bombalama eyleminde bulunan 3 kişi yakalandı 
</HEADLINE>
<TEXT>

     İstanbul Emniyet Müdürü Celalettin Cerrah, bölücü terör örgütüne yönelik çalışmalarda, kentte bombalama eyleminde bulunan 3 kişinin yakalandığını açıkladı. 
     Celalettin Cerrah, İstanbul Emniyet Müdürlüğü’nün Vatan Caddesi’ndeki Yerleşkesi’nde yaptığı basın açıklamasında, 2 Ağustos 2005 tarihinde Terörle Mücadele Şube Müdürlüğü ile İstihbarat Şube 
     Müdürlüğü ekiplerinin bölücü terör örgütüne yönelik çalışmaları sonucu bombalama eyleminde bulunan 3 kişinin yakalanarak gözaltına alındığını kaydetti. Cerrah, şöyle devam etti 
     "Bu kişilerin ev ve işyerlerinde yapılan aramalarda, 1 adet 108 kilogram ağırlığında, 34 santimetre yüksekliğinde, 24 santimetre çapında, parça ve basınç etkili, cep telefonu düzenekli, içerisinde 2 kilo 550 gram plastik patlayıcı madde bulunan silindir boru, 9 adet 13 santimetre yüksekliğinde 8 santimetre çapında boru, 5 kilo 550 gram plastik patlayıcı toplam 8 kilo 100 gram plastik patlayıcı , 3 adet tabanca, bu silahlara ait şarjör ve mermiler, 3 adet elektrikli fünye, 2 adet bomba düzeneği haline getirilmiş cep telefonu, 1 adet bomba 
     düzeneği haline getirilmiş masa saati, bomba yapımında kullanılan elektronik malzemeler ve bomba yapım malzemeleri, örgütle iletişimde kullanılan 1 adet diz üstü bilgisayar, örgütsel içerikli bol miktarda CD ve disketler, çeşitli model ve markalarda cep telefonları ile SIM kartları, bol miktarda örgütsel doküman ve şifreler, sahte kimlikler ve pasaport ele geçirilmiştir." İstanbul Emniyet Müdürü Cerrah, bu kişilerin yakalanmasıyla, 29 Temmuz 2005 günü Sultanahmet At Meydanı yakınında bir ticari araca patlayıcı madde konulması, 7 Ağustos 2005 günü Atatürk Havalimanı Dış Hatlar Terminali geliş katındaki servis yolu üzerindeki ticari araca bırakılan patlayıcı madde eylemlerinin aydınlatıldığını bildirdi. Cerrah, bir soru üzerine, dün İstanbul’da meydana gelen izinsiz gösteriler nedeniyle gözaltına alınan 88 kişiden 68’inin, durumlarının incelenmesinin ardından serbest bırakıldığını, 20 kişinin sorgu ve işlemlerinin sürdüğünü söyledi. Bu arada, terör örgütüne yönelik operasyonda gözaltına alınan 3 kişi, şubedeki sorgu ve işlemlerinin ardından Beşiktaş’taki İstanbul Adliyesi’ne sevk edildi. 
     
</TEXT>
</DOC>
