<DOC>
<DOCNO> 370545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sondun33.html </URL>
<DATE> 2005/08/17/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
AB'den iran'a uyarı mesajı... 
</HEADLINE>
<TEXT>

     AB Konseyi, İran’ın İsfahan’daki nükleer santralinde uranyum faaliyetlerine başlamasını büyük endişeyle karşıladığını açıklayarak Tahran’a tavır değiştirme çağrısında bulundu. 
     İran’dan, uranyum işleme ve zenginleştirme faaliyetlerini askıya almasının defalarca istendiğini, Tahran’ın daha önceki uzlaşmaz tavırları nedeniyle bir güven ortamı oluşması için bunun gerekli görüldüğünü belirten Konsey, bu faaliyetlerin askıya alınmasının, diyalog süreci açısından şart olduğunu ifade etti. 
     İran yönetiminin, Almanya, Fransa ve İngiltere tarafından yapılan önerileri tartışmadan reddetme kararından geri dönmesini isteyen AB Konseyi, bu önerilerin daha iyi ilişkiler ve sağlıklı bir diyalog oluşmasına yol açacağını kaydetti. 
     Açıklamada, İran’da, barışçı ve sivil amaçlarla nükleer program geliştirilmesine karşı olunmadığı, ancak uluslararası topluma güvence yansıtılması gereği görüldüğü mesajı verildi. 
     İran’ın "önemli bir seçim yapmak" durumunda olduğu ifade edilen açıklamada, her türlü uranyum faaliyetinin derhal durdurulması tercihinin benimsenmesi umudu dile getirildi. 
     AB Konseyi’nin bu açıklamasına, aday ülkeler Türkiye, Bulgaristan, Romanya ve Hırvatistan ile Arnavutluk, Makedonya, Sırbistan, İzlanda ve Norveç’in de katıldıkları belirtildi. 
     
</TEXT>
</DOC>
