<DOC>
<DOCNO> 387609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sondun44.html </URL>
<DATE> 2005/10/18/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Pakistan, yardım etmek isteyen Keşmirlilere sınırları açıyor 
</HEADLINE>
<TEXT>

     Pakistan Devlet Başkanı Pervez Müşerref, depremden sonra yeniden yapılanma çalışmalarına yardım etmek isteyen Keşmirlilere sınırın Pakistan tarafına geçmelerine izin vereceklerini bildirdi. 
     Müşerref, basın toplantısında, ''Yeniden yapılanma çalışmalarına yardımcı olacak her Keşmirlinin, Denetim Hattı'nı geçmesine izin vereceğiz'' dedi. 
     Hindistan'dan da Keşmirlilere sınırı geçmelerine izin vermesini isteyen Müşerref, Hindistan kabul ettiği takdirde formaliteler üzerinde çalışılabileceğini belirtti. 
     Bu arada, Hindistan da, kendi denetimindeki kesimde yaşayan Keşmirlilerin, iki hafta için Pakistan'daki yakınlarına telefon etmesine izin vereceğini açıkladı. 
     Hindistan hükümetinden yapılan açıklamada, halkın Pakistan'a doğrudan telefon edebileceği merkezler kurulacağı ve bu merkezlerin yarından itibaren faaliyete geçeceği kaydedildi. 
     Yeni Delhi, Cammu-Keşmir'deki ayrılıkçı ayaklanmayı engellemek amacıyla bu eyalet ile Pakistan arasındaki haberleşmeyi 1990'da kesmişti. Pakistanlılar ise Keşmir'in Hindistan'ın denetimindeki kesimini doğrudan telefonla arayabiliyor. 
     Güney Asya'da 8 Ekim'de meydana gelen depremde, Keşmir'in Pakistan'ın denetimindeki kesiminde onbinlerce kişi ölmüş, bölge büyük zarar görmüştü. 
     
</TEXT>
</DOC>
