<DOC>
<DOCNO> 364021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/sondun15.html </URL>
<DATE> 2005/07/25/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Gazze çekilişinde 60 bin asker ve polis görev yapacak... 
</HEADLINE>
<TEXT>

     Gazze Şeridi'ndeki Yahudi yerleşimcilerin 17 Ağustos'tan sonra mümkün olan en hızlı şekilde tahliye edilebilmesi için İsrail'in 60 bin asker ve polis görevlendireceği bildirildi. 
     İsrail Savunma Bakanlığı kaynakları, tek aşamada tamamlanması planlanan çekilme işlemine etkin biçimde katılacak askerlerin yerini alması için yaklaşık 10 bin kişilik ihtiyat kuvvetinin seferber edileceğini belirttiler. 
     Başbakan Ariel Şaron tarafından onaylanan Gazze Şeridi'nden tek yanlı çekilme planının, burada yaşayan 8 bin Yahudi yerleşimci tahliye edildikten sonra 3 Ekim'deki Yahudi yeni yılına kadar tamamlanması öngörülüyor. 
     Bu tarihe kadar Batı Şeria'nın kuzeyinde bulunan ve birkaç yüz yerleşimcinin yaşadığı 4 tecrit edilmiş durumdaki yerleşkenin de boşaltılması planlanıyor. 
     İsrail Savunma Bakanı Şaul Mofaz ve Genelkurmay Başkanı Orgeneral Dan Halutz, geri çekilme karşıtları ve silahlı Filistinlilerle çatışma riskini asgariye indirebilmek için tahliye işleminin tek aşamada yapılmasının gerekliliğini bakanlar kuruluna ilettiler. 
     Filistin yönetimi de, tahliye işlemi sırasında İsrail güçlerine olası saldırıların önlenmesi amacıyla 5 bin kişilik polis ve diğer güvenlik görevlisini görevlendirmeyi öngörüyor. 
     
</TEXT>
</DOC>
