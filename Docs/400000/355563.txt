<DOC>
<DOCNO> 355563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/spor/spo09.html </URL>
<DATE> 2005/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Nefesler tutuldu 
</HEADLINE>
<TEXT>


Kırkpınar'da başpehlivan unvanı sahibini buluyor. Olaylı geçen müsabakalar sonunda çeyrek finalistler belli oldu 

UFUK TUNCAELLİ 


Sarayiçi Er Meydanı'nda gerçekleştirilen 644. Tarihi Kırkpınar Yağlı Güreşleri'nde baş kategorisi için çayıra çıkan 46 pehlivan arasından çeyrek finalistler belli oldu. 
Başpehlivanlık 3. tur güreşlerinde yapılan müsabakalarda, Ahmet Yavuz Ziya Ünlü'yü, Ekrem Yavuz Mehmet Yılmaz'ı, Ahmet Taşçı Recep Çakır'ı, Şaban Yılmaz Osman Aynur'u, Gökhan Arıcı Vedat Ergin'i, Şükrü Kazan Salih Dorum'u, Hasan Tuna Kenan Şimşek'i ve Nizamettin Akbaş da Sermet Bulut'u yenerek, ilk 8'e kaldılar. 
Çekişmeli karşılaşmaların yaşandığı organizasyonun ikinci tur kura çekimlerinde ilginç gelişmeler yaşandı. Güreş Federasyonu Merkez Hakem Komitesi'nin 2. turda güreşçilerin performansına göre kura çektirmesi, İrfan Şen, Sezgin Yüksel ve Ramazan Yarar gibi başarılı isimlerin itiraz etmesine sebep oldu. İtirazlarının kabul edilmemesiyle Er Meydanı'na çıkmayan pehivanlardan Yarar, performansı iyi olan pehlivanların B kategorisinde güreşmeye mecbur edildiğini belirterek, "5 kez madalya aldım. Halen kötü şartlarda konaklıyoruz. Bunlar mı bize reva görülenler" diyerek tepkisini dile getirdi. 


</TEXT>
</DOC>
