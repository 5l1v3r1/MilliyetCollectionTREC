<DOC>
<DOCNO> 365470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sontur19.html </URL>
<DATE> 2005/07/29/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Adana'da nem oranı yüzde 90'a ulaştı 
</HEADLINE>
<TEXT>

     Adana’da, nem oranının yüzde 90’a, hava sıcaklığı ortalamasının ise 29.7 dereceye ulaştığı bildirildi. 
     AA muhabirinin Meteoroloji Bölge Müdürlüğü yetkililerinden aldığı bilgiye göre, özellikle temmuz ve ağustos aylarında, Adana ve yakın illerde iklim koşullarına bağlı olarak hava sıcaklığı, zaman zaman mevsim normallerinin üzerine çıkıyor. 
     Uzun yıllar ortalamasında 1930-2001 arası Temmuz-Ağustos dönemi hava sıcaklığının 27.8 ile 28.1, nem oranının da yüzde 68 olduğunu bildiren yetkililer, dünkü ölçümlerde gün boyu hava sıcaklığı ortalamasının 29.7 derece, nem oranının ise yüzde 80 olduğunu, nemin akşam saatlerinde yüzde 90’a ulaştığını ifade ettiler. 
     Bölgedeki nem oranının bu kadar yükselmesinde, Seyhan ve Yüreğir ovasındaki tarım alanlarında yapılan sulamayla baraj gölündeki yüksek su hacminin de rolü olduğu belirtildi. 
     Uzmanlar, yüksek hava sıcaklığı ve nem nedeniyle saat 10.00 ile 16.00 arasında zorunlu olmadıkça dışarıya çıkılmamasını, zorunlu 
     durumlarda ise şemsiye ve şapkayla dolaşılmasını ve bol su tüketilmesini öneriyorlar. 
     
</TEXT>
</DOC>
