<DOC>
<DOCNO> 359433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sontur19.html </URL>
<DATE> 2005/07/08/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Ege'de aşırı sıcaklara dikkat 
</HEADLINE>
<TEXT>

     Yaşar ANTER DHA 

      MARMARA Bölgesi ve Kuzey Ege'deki aşırı yağışlar nedeniyle, son bir haftada Güney Ege'de yaklaşık on derece kadar düşen hava sıcaklıkları yeniden yükselmeye başladı. 
     Yağışlı ve serin havanın yurdu terk etmesinin ardından Bodrum'da yükselen hava sıcaklığı 38 dereceyi aşarken, turistler sahillere ve havuzlara akın etti. Deniz suyu sıcaklığının halen 20- 21 derece, nem oranının ise yüzde otuzlarda olduğu Bodrum'da, turistler kendilerini havuzların serin sularına bırakırken, bu yaz ilk kez deniz ve havuzla tanışan minik çocuklar da, anne ve babalarının kucaklarında kulaç atmanın, suda eğlenmenin tadını çıkarıyor. 
     Hava sıcaklığının hafta sonunda 40 dereceyi aşması beklenen Bodrum'da, solunum ve dolaşım rahatsızlığı olanların ve aşırı kiloluların, özellikle öğle saatlerinde güneşte kalmamaları için yetkililer uyarılarda bulundu. 
     
</TEXT>
</DOC>
