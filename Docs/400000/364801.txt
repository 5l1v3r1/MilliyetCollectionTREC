<DOC>
<DOCNO> 364801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sontur18.html </URL>
<DATE> 2005/07/27/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Sahil magandaları faciayı çağırıyor 
</HEADLINE>
<TEXT>

     Yaşar ANTER BODRUM Muğla , DHA 

      BODRUM'un Göltürkbükü Koyu korku denizi haline geldi. 11 yaşındaki çocuğun sürat motoru kullandığı, tatilcilerin yüzdüğü bölgede jet-ski'lerin cirit attığı koyda görevlilerin denetimleri çare olmadı. 
     Gelir düzeyi yüksek, sanat, iş dünyası ve sosyetenin buluştuğu tatil beldesi haline gelen Göltürkbükü, yatların da park yeri oldu. Tatilcilerin gönül rahatlığıyla denizde yüzmesi imkansız hale geldi. Yaklaşık iki hafta önce Dışişleri Protokol Daire Başkanı ve eski Los Angeles Başkonsolosu Hayret Yalav, denizde yüzerken, üzerinden bir teknenin geçmesi sonucu yaralanıp hastanelik olurken, Sahil Güvenlik Komutanlığı ekipleri denetimleri sıklaştırdı. Ancak cennet koyda 11 yaşındaki küçük çocukların, babalarının gözetiminde de olsa, sürat motorlarını kullanması, görenleri hayretler içerisinde bıraktı. 15-16 yaşındaki genç kızların da denizde yüzen insanlara yakın alanda sürat motoru kullanmaları dikkat çekti. Denizde, her an ölüm tehlikesiyle içiçe yüzebilen turistler için tatil kabusa dönerken 30'a yakın sürat motorunun insanların yüzmesi için güvenlik şeritleriyle çevrili alana demirlediği görüldü. 
     
     DENİZİMİZİ ALDILAR 
     Yüzmek için hergün sahile geldiğini belirten Göltürkbükülü 14 yaşındaki Hande Sağlam 12 yaşındaki kardeşim Gizem Sağlam ve arkadaşım 10 yaşındaki Eylem Özolgun ile yıllardır burada denize gireriz. Ancak son bir kaç yıldır, kıyıdan 5-10 metre bile açılamıyoruz. Üzerimize tekne gelir korkusuyla dalmayı, denizaltının güzelliklerini seyretmeyi bile özledik. Denizimizi elimizden aldılar'' dedi. 
     Göltürkbükü sahilinde kıyıya 25 metreye kadar yanaşan yatların ve yatlarda bulunan zodiak botlarla jet-ski'lerin cennet koyda tatili kabusa çevirdiğini, inanılmaz sorumsuzluğun, can almadan önlenmesi gerektiğini belirten 35 yıllık yat kaptanı 57 yaşındaki Sebahattin Topal Dünyanın hiçbir yerinde böyle güvenliksiz bir koy göremezsiniz'' dedi. Topal, sözlerini şöyle sürdürdü 
     Bu yatların her birinin en az bir mil açığa veya marinalara demirlemeleri gerekir. Burası yat parkı değil, tatilcilerin kullandığı bir koy. Aylardır yerinden hareket etmeyen yatların pisliklerinin nereye gittiği bir yana, 11 yaşındaki çocukların ellerine sürat motoru verenler cinayete davetiye çıkarıyor. Bu koyda insanların değeri yok. Sahil güvenlik ekiplerinin önünde yasa dışı hareket etmekte sakınca görmeyenler faciaya neden olduklarında nasıl olsa bir yolunu bulur, kurtuluruz, düşüncesindeler. Cezalar caydırıcı olmadığı sürece, yaşanacak bir faciaya hazırlıklı olmamız gerekiyor. Bu koyda bağıra bağıra Geliyorum’ diyen faciayı yöneticiler nasıl göremiyor, anlayabilmiş değilim.'' Göltürkbükü koyunda insanların rahat denize girmesi için sahil şeridini şamandıralarla ve güvenlik ağlarıyla çevirdiklerini ve su sporlarını sık sık denetlediklerini belirten Göltürkbükü Belediye Başkanı ANAP'lı Halil İbrahim Kaynar, Kıyı Kanunu ve Liman Başkanlığı yönetmeliklerine göre teknelerin sahilden en az 250 metre açığa demirlemeleri gerektiğini, ancak bu kurala uyulmadığını söyledi. Kaynar, Ayrıca gece jet ski ve gelen tanımadığımız yatların sahipleri, personeli ve konukları, koyun kurallarını bilmedikleri gibi uyarıları da ciddiye almıyorlar. Sahil güvenliğin gün içerisinde yaptığı sınırlı denetimler yetmiyor, denetimlerin artması, gerekirse sahil güvenliğin koy içerisinde 24 saat denetimde bulunması şart. Bölgeye en yakın Sahil Güvenlik, 14 mil uzaklıktaki Güllük ile denizden 25 mil uzaklıktaki Turgutreis'te. Şikayet edilip olaya müdahale edinceye kadar tehlikeyi yaratanlar denetimden kolayca kaçmış oluyor. Göltürkbükü'ne Sahil Güvenlik'in yerleşmesi şart'' dedi. 
     
</TEXT>
</DOC>
