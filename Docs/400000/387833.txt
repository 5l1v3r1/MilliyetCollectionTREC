<DOC>
<DOCNO> 387833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/spor/aspo.html </URL>
<DATE> 2005/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Aynı silahları var 
</HEADLINE>
<TEXT>



RIDVAN DİLMEN 
Schalke, Fenerbahçe'nin en iyi yaptığı işi, yani duran topları çok etkili kullanabiliyor. Her atışa 4-5 uzunla geliyorlar 

Sakın kimse Schalke maçını kolay görmesin. Son üç yılda Alman Ligi'ne ağırlığını koymuş, bu yıl da oynadığı dokuz lig maçında hiç kaybetmemiş, beraber oynamaya çok alışkın bir rakiple karşılaşacak Fenerbahçe. 
Geçtiğimiz hafta sahalarında oynadıkları Bayern Münih maçını izledim. Zaaflarını da gördük tabii. Örneğin çizgi halinde oynuyorlar. Savunma ve stoperlerden bir tanesi araya atılan ve seken toplarda kademeye girmeyi bir türlü beceremiyor. Yetmiyor, iki kenar oyuncusu da aynı pozisyonlarda aynı hataları yapıyor. 
Yani Nobre'nin rakip savunma ile boğuştuğu sırada seken toplarda aralara koşu yapacak oyuncular ciddi pozisyonlar bulabilir. Teknik Direktör Daum'un ideal on biri bozacağını sanmıyorum. Ancak Schalke savunması için sanki Tuncay daha uygun gibi. 
Savaşçılar 
Schalke'nin artılarına gelince bir kere inanılmaz savaşıyorlar. İyi de oynasalar, kötü de olsalar istekleri, arzuları ve mücadeleleri hiç bitmiyor. Bir de Fenerbahçe'nin iyi yaptığı işi, duran topları Schalke de mükemmel uyguluyor. Ceza sahası civarında arkası dönük oyunculara faul yapmamak gerekir. Çünkü en az 4-5 uzun ile geliyorlar. Yani kendi silahınla vurulma tehlikesi de var. 
Seyirciye büyük görev düşüyor. Aynı PSV maçında olduğu gibi son derece sabırlı olmak ve sürekli destek vermek gerekir. 

MEHMET DEMİRKOL 
Lincoln de en az Alex kadar nokta vuruş ve paslar yapabiliyor. Serbest vuruşlara Volkan ve savunmanın çok dikkat etmesi lazım 

Fenerbahçe bu maçta PSV karşısında olduğundan daha favori. Şansının yüksek olması Schalke'nin PSV'ye oranla daha az deplasman takımı olması. Farfan ve Beasley gibi hızla rakip kaleye yönelen oyuncu sayısı az. Bu işi en iyi yapabilecek oyuncuları Kobiashvili'nin karşısında Serkan'ın olması, Fenerbahçe için büyük avantaj. 
Oyunun kaderini değiştirebilecek oyunculardan Lincoln karşısında Appiah - Selçuk - Aurelio üçlüsü yeterince sağlam. Schalke kendi evinde oynadığında daha etkili olan bir takım. Deplasmanda da aynı şekilde oynuyor zaten. İki devrede de 10 - 15 dakika kadar rakip kaleyi abluka altına alıp, Kuranyi ve Larsen'i pozisyona sokuyorlar. Fenerbahçe'nin yapması gereken, bu baskıyı kıracak, onların presini etkisiz kılacak sert bir oyun uygulayıp, bir deplasmancı gibi hızla rakip kaleye yüklenmek. Anelka bu yönde Fenerbahçe'nin en önemli silahı. Ona Nobre'nin yerine Tuncay'ı oynatarak yardım etmek lazım. 

Savunma zayıf 
Schalke savunma göbeği takımın en pahalı oyuncularından oluşsa da hızlı forvetler karşısında çaresiz kalabilirler. Bu yöntemle Fenerbahçe aradığı üç puanı alabilir. 
Sarı - lacivertlilerin dikkat etmesi gereken bir başka nokta da duran toplarda en az kendileri kadar başarılı olan Schalke'ye engel olmak. Lincoln de en az Alex kadar nokta vuruş ve paslar yapabiliyor. Serbest vuruşlara Volkan ve savunmanın çok dikkat etmesi lazım. 


</TEXT>
</DOC>
