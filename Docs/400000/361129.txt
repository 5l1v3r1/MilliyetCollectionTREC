<DOC>
<DOCNO> 361129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sontur07.html </URL>
<DATE> 2005/07/14/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Kurtköy'de olaylı yıkım 
</HEADLINE>
<TEXT>

     Pendik Kurtköy’de ruhsatsız yapılan 44 bina ve gecekondunun yıkımı sırasında olaylar çıktı. 
     AA muhabirinin aldığı bilgiye göre, İstanbul Büyükşehir Belediyesi, Kurtköy Cambaztepe mevkiinde bulunan ve ruhsatsız olarak inşa edildikleri belirlenen 44 bina ve gecekondunun yıkılmasını kararlaştırdı. 
     Bu karar üzerine söz konusu kaçak binaların yıkılması için bölgeye, Büyükşehir Belediyesi’ne bağlı çok sayıda zabıta ekibi ile iş makineleri ve kamyonlar, gerekli güvenlik önlemlerinin alınması için de jandarma ekipleri ve zırhlı askeri araçlar ile ambulans gönderildi. 
     Ardından zabıta ekipleri, saat 05.00 sıralarında iş makineleri ile kaçak yapıların yıkımına başladı. 
     Bu sırada evlerini boşaltmak istemeyen bazı kişiler, jandarma ve zabıtalara taş atarak direniş başlattı. 
     Kısa bir süre devam eden olaylar sırasında jandarmanın müdahale ettiği bu gruptan bazı kişiler ile zabıta ve askerlerden hafif yaralananlar oldu. Ayrıca, evleri yıkılan bazı kişilerin baygınlık geçirdiği görüldü. 
     Daha sonra jandarmanın kaçak yapı sahiplerini bölgeden uzaklaştırmasının ardından belediye ekipleri yıkımı sürdürdü. 
     Devam eden yıkım çalışmaları sırasında belediye ekiplerince 20’yi aşkın kaçak yapı yıkıldı. 
     Bu arada basın mensubu olduklarını söyleyerek yıkım sırasında çekim yapan, ancak üzerlerinde basın kartları bulunmayan 2 genç kız ile ekiplere direnen bazı kişiler, jandarma tarafından gözaltına alındı. 
     Öte yandan İstanbul Büyükşehir Belediyesi yetkilileri, söz konusu kaçak yapıların sahiplerine konut vermeyi önerdiklerini ve bunlardan 25’inin teklifi kabul ederek evlerini boşalttığını, 19’unun ise teklifi geri çevirip kaçak yapılarından ayrılmadığını söylediler. 
     
</TEXT>
</DOC>
