<DOC>
<DOCNO> 372472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/soneko31.html </URL>
<DATE> 2005/08/24/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Unakıtan Memur maaşları konusu, hükümet politikası 
</HEADLINE>
<TEXT>

     Maliye Bakanı Kemal Unakıtan, ''faiz dışı fazla hedefini tutturmak, bizim en büyük arzumuz. Ona göre çalışıyoruz'' dedi. 
     Maliye Bakanı Unakıtan, Bakanlık'ta düzenlediği ''Vergi Dairesi Başkanları Toplantısı''nda yaptığı konuşmanın ardından, gazetecilerin sorularını yanıtladı. 
     Bu yıl için öngörülen faiz dışı fazlayla ilgili soru üzerine Bakan Unakıtan, yüzde 6.5'lik faiz dışı fazlanın tutturulması hedefine, bütün Maliye Bakanlığı'nın kitlendiğini söyledi. 
     Sadece Maliye'nin değil diğer bakanlıkların da buna uygun olarak çalıştığını belirten Unakıtan, ''faiz dışı fazla yüzde 6.5'in üzerinde olursa ne olur İyi olur. Ama biz daha fazlasını tutturmanın da peşinde değiliz. Yani bizim hedefimiz, yüzde 6.5 fazlayı elde etmek. Ama bunu yüzde 7 yapalım diye bir gayretimiz de yok. Onu da söyleyeyim'' diye konuştu. 
     Bu konudaki hedeflerini tutturmanın kendileri için kafi olduğunu bildiren Unakıtan, ''daha fazlanın peşinde değiliz. Çünkü onun da bir takım maliyetleri olur Türkiye'ye'' dedi. 
     Gelirler ve kurumlar vergisi ile ilgili çalışmalara ilişkin soruya verdiği yanıtta da Bakan Unakıtan, bu konudaki çalışmaların bütün hızı ile devam ettiğini belirtirken, TBMM'nin gündemine bağlı yetiştirebilirlerse, Eylül veya Ekim ayında bu çalışmayı Meclis'e sunmayı düşündüklerini bildirdi. 
     Unakıtan, Bakanlık çalışanlarının sıcak yaz aylarında izinlerinden bile fedakarlık ederek, bu konuda yoğun bir çalışma içinde olduklarını sözlerine ekledi. 
     
     MEMUR MAAŞ ZAMMI 

     Memurlara yapılacak zamla ilgili soruya karşılık Unakıtan, şunları kaydetti 
     ''Memur maaşları ile ilgili hususa gelince. Biliyorsunuz bu konu Başbakan Yardımcımız Mehmet Ali Şahin Bey'in sorumluluğunda. Zaten şu anda müzakeler var, yürütülüyor ve orada karar verilecek. Bu bir hükümet politikası olduğu için Bakanlığımız sadece yaptığı çalışmaları arz eder. Ona göre hükümet kararını verir. Bu konuda sorumlu arkadaşımız Sayın Devlet Bakanı ve Başbakan Yardımcısı Mehmet Ali Şahin'dir.'' 
     
     MECLİS LOJMANLARI ALANI 

     Bakan Unakıtan, meclis lojmanlarının bulunduğu alana konut yapılması projesiyle ilgili teknik çalışmaların şu anda bitmediğini, halen devam ettiğini anlatırken, bu konuda hukuken Bayındırlık Bakanlığı ile orada oturanların mutabakatının alınmasının gerekli olduğuna dikkati çekti. 
     Orada oturanlardan bir kişi hariç onay alındığını ve o çalışmanın tamamlandığını belirten Unakıtan, bu konuda bir sulh yolunun mutlaka bulunacağını bildirdi. 
     Unakıtan, '' burası herhangi bir çözüm bulunamadığı için böyle kalır demeye de yer yok. Satılacak malın olsun. Onların da satışı içinde çok fazla endişemiz yok dedi. 
     
     BANKALARA VERGİ İNDİRİMİ 

     Bir başka soru üzerine Bakan Unakıtan, bankacılık sektörüne vergi indirimi konusunda herhangi bir çalışma bulunmadığını söyledi. 
     Bu konuda gerekli açıklamayı daha önce yaptıklarını belirten Unakıtan, ''indirim falan söz konusu değil. Fakat onların bizden istediği bazı teknik kolaylıklar olabilir. Onlar üzerinde de gelir idaremiz çalışıyor ve karşılıklı sektör toplantıları yapıyoruz. Bundan sonra da yapacağız'' dedi. 
     
</TEXT>
</DOC>
