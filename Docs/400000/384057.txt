<DOC>
<DOCNO> 384057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/magazin/amag.html </URL>
<DATE> 2005/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk dizileri dış pazarda 
</HEADLINE>
<TEXT>


Yabancı Damat ve Asmalı Konak'la büyük bir izleyici kitlesi yakalayan Yunan kanalları, şimdi de daha önce Kuveyt ve Rusya'ya satılan Haziran Gecesi'nin peşine düştüler 

Bayram Kaygusuz 

Son yılların gözde Türk dizileri, peş peşe dünya televizyon pazarında... 
Önde gelen kanalları Mega TV'nin 'Yabancı Damat'la yakaladığı reyting başarısının ardından, Türkiye'de olay yaratan 'Asmalı Konak'ı ekranlarına taşıyan Yunanlılar, şimdi de 'Haziran Gecesi'nin peşindeler. Özcan Deniz, başrolünü oynadığı, Kuveyt ve Rusya'nın da aldığı dizinin yapımcısı Gold Film'e, Yunanistan ve bazı Ortadoğu ülkelerinden teklif geldiğini söyledi. 
'Asmalı Konak'ta yakaladığı başarıyı pazartesi geceleri Kanal D'de ekrana gelen 'Haziran Gecesi'yle sürdüren Deniz, "Son anda bir aksilik çıkmazsa Asmalı Konak'tan sonra 2. bir diziyle Yunan televizyonlarında olacağız" dedi. 

Yabancı Damat'ın yeri ayrı 
Deniz, Yunanistan'da Asmalı Konak'ın ilk başlarda Yabancı Damat kadar yüksek reyting alamamasını da şöyle yorumladı 
"Yabancı Damat, Yunanlılara daha yakın bir proje. Gelen bilgiler, 'Asmalı Konak'ın reytinglerinin yükseldiği yönünde. Şu anda televizyon eleştirmenleri olumlu yazılar yazıyor. Ama henüz 'Yabancı Damat'la kıyaslanamaz. Yavaş yavaş bir tırmanış olacak. Türkiye'de de 5-6 bölümden sonra ilgi çekmişti." 


</TEXT>
</DOC>
