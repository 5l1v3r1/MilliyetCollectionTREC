<DOC>
<DOCNO> 353947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sondun28.html </URL>
<DATE> 2005/06/21/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Asya ve Ortadoğu ülkelerinden İsrail ve Filistin'e Anlaşmazlığı çözün 
</HEADLINE>
<TEXT>

     Asya ve Ortadoğu ülkeleri, İsrail ve Filistin'den, bölge barışı için aralarındaki anlaşmazlığa son vermesini istedi. 
     Asya-Ortadoğu Diyaloğu için Singapur'da bir araya gelen 40 ülkeden bakan ve üst düzey yetkililer, toplantıda, terörizm, kitle imha silahlarının yok edilmesi, enerji politikaları ve ticari ilişkileri ele aldılar. 
     Filistin Dışişleri Bakan Yardımcısı Abdullah Abdullah'ın bölgede süren şiddet olayları konusunda bilgi verdiği toplantıda, Suudi Arabistan'ın siyasi işlerden sorumlu bakan yardımcısı Prens Turki bin Muhammed Suud El Kebir, dünyanın herhangi bir bölgesindeki gerginlik ve istikrarsızlığın, diğer bölgelere yansıdığına ve kalkınma çabalarını engellediğine dikkat çekti. Prens Turki, İsrail-Filistin anlaşmazlığının, Ortadoğu'da arzu edilen kalkınma hedeflerine ulaşılmasına engel teşkil ettiğini belirtti. 
     Ürdün Kralı Abdullah da toplantıya gönderdiği mesajda, İsrail ile Filistin arasında anlaşmazlığa çözüm bulunmasının, bölgenin güvenliğine katkıda bulunabileceğini kaydetti. 
     Kral Abdullah, Ortadoğu'nun geleceğinin, bu statükonun devamıyla anlaşılamayacağını ifade etti. 
     Malezya da toplantıda, İslam ve Müslümanlar ile terörizm arasında bir bağlantı olmadığının gösterilmesi için daha fazla çaba sarf edilmesi çağrısında bulundu. 
     Asya-Ortadoğu Diyaloğu'nun gelecek toplantısının, 2007'de Mısır'ın başkenti Kahire'de yapılması planlanıyor. 
     
</TEXT>
</DOC>
