<DOC>
<DOCNO> 383004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/guncel/axgun01.html </URL>
<DATE> 2005/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Başbakan'da bilgi eksiklikleri var' 
</HEADLINE>
<TEXT>


Prof. Teziç, Erdoğan'ın YÖK'ü özel sektör üniversitesi açılmasına izin vermemekle suçladığını belirterek, "Bilgi eksikliğinden kaynaklanan hususu danışmanları değerlendirecektir" dedi 

ANKARA Milliyet 

Yükseköğretim Kurulu YÖK Başkanı Prof. Erdoğan Teziç, araştırma görevlisi alımlarını izne bağlayan Başbakanlık genelgelerinin yürürlüğünü Danıştay'ın durdurduğunu belirterek, "Danıştay kararını etkisiz kılabilmek için yeni genelge çıktı. Danıştay kararı gereği, başlamış işlemlerin devamı zorunluluktur. Siyasi sorumluluk taşıyanlar, Anayasa'nın 138. maddesi uyarınca yargı kararlarını gecikmeksizin yerine getirmek zorundadır. Tekrar tekrar yapılan düzenlemeler, akademik hayata siyasi müdahale anlamına gelir" dedi. 

'Yasakçı değiliz' 
Üniversitelerarası Kurul toplantısının ardından açıklama yapan Teziç, Başbakan Erdoğan'ın Bahçeşehir Üniversitesi'ndeki konuşmasında, YÖK'e ağır ithamlarda bulunduğunu savundu. Erdoğan'ın YÖK'ü, özel sektör üniversitesi açılmasına izin vermemekle suçladığını belirten Teziç, şöyle konuştu 
"Hiçbir ülkede üniversiteler tu kaka edilerek açılmamalı. Anayasa'nın 130. maddesi, devlet ve vakıf üniversitesinden söz eder. Özel üniversite kurulması yönündeki ifadenin yer almaması karşısında yasaklayıcı olmamız düşünülemez. Bilgi eksikliğinden kaynaklanan hususu danışmanları daha iyi değerlendirecektir." 
Anayasa'nın 6. maddesinde "Hiçbir kişi ve organın kaynağını anayasadan almayan devlet yetkisini kullanamaz" ifadesi olduğunu hatırlatan Teziç, sözlerini şöyle sürdürdü 

Gerginlik ortamı 
"Yetkimiz olmayan alanda, yetki kullanılmasını istemek, hukuka uygun işlem yapmamayı teşvik anlamına gelir. Siyasi sorumluluğu yüklenmiş biri, bizi hukuksuz alana itme ihtiyacı hissediyorsa, yolu bu değildir. Yeni düzenleme yapılır, ama çözüm istenmesi hukuk devleti anlayışıyla bağdaşmaz. Üniversitelere tahsis edilen kadrolarla ilgili engellerle karşılaştık. Yargı yoluna başvurduk." 

Anayasa'nın 130. maddesi 

Anayasa'nın 130. maddesinde, kamu tüzelkişiliğine ve bilimsel özerkliğe sahip üniversitelerin devlet tarafından kanunla kurulacağı, vakıflar tarafından da, kazanç amacına yönelik olmamak amacıyla devletin gözetim ve denetimine tabi yükseköğretim kurumları açılabileceği hükmü yer alıyor. 


</TEXT>
</DOC>
