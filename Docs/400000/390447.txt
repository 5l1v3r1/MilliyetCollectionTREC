<DOC>
<DOCNO> 390447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sonsiy01.html </URL>
<DATE> 2005/10/28/ </DATE>
<TIME> 04.25 </TIME>
<AUTHOR>  </AUTHOR>
<HEADLINE>
Erdoğan ''Tarihimizde soykırım yok'' 
</HEADLINE>
<TEXT>

     
     Hilal YILMAZ LONDRA İngiltere , DHA 

     
İngiltere'nin başkenti Londra'da düzenlenen Avrupa Birliği AB Gayriresmi Hükümet ve Devlet Başkanları Zirvesi'ne katılan Başbakan Recep Tayyip Erdoğan, London School of Economics'de LSE kurulan Türk Çalışmaları Kürsüsü'nün açılışını yaptı. 
     Başbakan Eroğan, dünyaca ünlü devlet ve fikir adamları yetiştirmiş bir üniversitede, Türk kürsüsünün açılmasının Türk milleti adına büyük bir mutluluk olduğunu ifade ederek, böylelikle Türkiye'nin Avrupalı olduğunun bir kez daha kanıtlanmış olduğunu belirtti. Erdoğan, Aslında bu kürsü, ülkemizin Avrupa'ya aidiyetinin bir sembolü olacaktır. Türkiye Avrupa kurumlarıyla her alanda sürdürdüğü işbirliğini Akademik alanda da sürdürecektir.'' dedi. 
     
     FARKLILIKLARIMIZ ZENGİNLİKLERİMİZ OLMALIDIR’ 

     LSE'de açılan Türk çalışmaları kürsüsünün sadece Osmanlı dönemine yoğunlaşan diğer İngiliz üniversitelerindeki kürsülerden farklı olduğuna değinen Erdoğan, Bu sayede yabancı kamuoyu Türkiye'nin Cumhuriyet dönemi hakkında daha objektif ve daha bilimsel bilgiye sahip olacaktır. Özellikle terörizmin küreselleşme çabasında olduğu bir dönemde, barışın nasıl küreselleşmesi gerektiği konusunda çalışmalar yapacak bu kürsünün önemi çok büyüktür. Avrupa ile aramızda inanç, tarih ve hatta kültürel kimlikler gibi giderilemeyecek farklılıklar olabilir. Ancak hepimiz aynı gök kubbenin altında yaşıyoruz. İnsanlık temeline indirgediğimizde hepimiz biriz. Şiddet ve çatışma kültürü bizim bu ortak dünyamızı tehdit etmektedir. Farklılıklarımız bizler için zenginliklerimiz olmalıdır. Ben bunu başarmanın tek yolunu biliyorum. O da karşılıklı önyargılardan kurtulmaktır. Önyargılardan sıyrılabilirsek birbirimizi daha iyi anlayabilecek ve birbirimize olan saygımız artacaktır.'' diye konuştu. 
     
     BU FİKİR 15 YILDIR GÜNDEMDE’ 

     Bu fikrin 1990'lı yılların başından beri gündemde olduğunu belirten Başbakan Erdoğan, bu kürsünün hayata geçirilmesinde emeği geçen, LSE yetkililerine, Merkez Bankası'na Türkiye Odalar ve Borsalar Birliği'ne ve Doğan Medya Grubu'na teşekkür etti. Toplantıya, Doğan Medya Grubu'nu temsilen ve aynı zamanda LSE mezunu olan Milliyet Gazetesi İcra Kurulu Başkanı Hanzade Doğan ve Doğan Yayın Holding Yönetim Kurulu Başkanı Aydın Doğan'ın kızı Begüm Doğan, Türkiye Büyükelçisi Akın Alptuna, Ekonomiden Sorumlu Devlet Bakanı ve Baş müzakereci Ali Babacan, Başbakan Yardımcısı Abdüllatif Şener ve Merkez Bankası Başkanı Süreyya Serdengeçti katıldı. Açılışın ardından düzenlenen resepsiyonda LSE yetkilileri Başbakan Erdoğan'a bir hediye verdi. 
     Başbakan Erdoğan, Hanzade Doğan, Begüm Doğan, Londra Büyükelçisi Akın Alptuna ve Elçilik yetkilileriyle fotoğraf çektirdi. 
     
     EK PROTOKOL İLE İLGİLİ KARARI VERMEKLE, VERMEMEK ARASINDAYIZ’ 

     Erdoğan, Reuters'in Ek Protokol'ün genişletilmesi onaylanacak mı'' sorusuna, Eğer Rum yönetimi Kuzey Kıbrıs'a uygulanan izolasyonu kaldırırsa, biz de liman ve havayollarını kapsayan ambargomuzu kaldırırız. Ek Protokol'ün genişletilmesinin parlamentoda onaylanmasıyla ilgili henüz kesin bir karar verilmedi. Kararı vermekle, vermemek arasındayız. Komisyonla yapacağımız görüşmenin ardından karar vereceğiz.'' dedi. 
     
     GÜNEY KIBRIS'IN AB'YE ÜYE OLMASINI ANLAMAKTA ZORLANIYORUZ’ 

     Kuzey Kıbrıs'a uygulanan ambargoları eleştiren Erdoğan, Türkiye Kuzey Kıbrıs'ın kazanılmış haklarını feda etmeyi pazarlık masasına yatırmaz.'' dedi. 24 Nisan referandumunda Ada'da barışın sağlanması adına Annan Planı'na Evet’ diyen Kuzey Kıbrıs'ın bu testi başarıyla geçtiğini belirten Erdoğan, buna rağmen Güney Kıbrıs'ın AB'ye dahil edilmesini eleştirdi. Erdoğan, Güney Kıbrıs Rum kesiminin Annan Planı'na Hayır’ demesine rağmen bir hafta sonra AB'ye üye olmasını anlamakta zorlanıyoruz. AB müktesebatı içinde sınır sorunu olan bir ülke birliğe üye olmaz. Eğer bugün Ada'da hala BM güçleri bulunuyorsa, burada Kuzey Kıbrıs Cumhuriyeti ile Güney Kıbrıs Yönetimi'nin var olduğunu gösterir.'' dedi. 
     
     KENDİLERİNE GÜVENİYORSA ERMENİLER DE ARŞİVLERİNİ AÇSIN’ 

     BBC'nin, Bu kürsü Ermeni soykırımı iddiaları gibi çalışmalar yapacak mı'' sorusu üzerine Erdoğan, Türk tarihi asla soykırım tarihi değildir. Tarihimizde soykırım hiçbir zaman olmamıştır. Ne inancımız, ne de medeniyet anlayışımız bu soykırıma müsaade eder.'' dedi. Sözde Ermeni soykırımı iddialarının bu konuda uzman tarihçi, arkeolog ve hukukçular tarafından incelenmesi gerektiğini belirten Erdoğan, LSE'deki Türk Çalışmaları Kürsüsü bu kadar spesifik çalışma konularına indirgenmemelidir. Olayı 1915 Ermeni olaylarına indirgersek, bu kürsünün varlığının anlamını küçültmüş oluruz. Biz olaya, Türkiye'nin ve Türk milletinin geçmişine ve geleceğine yönelik tüm doğruların ve varsa yanlışların ortaya çıkarılması olarak bakıyoruz.'' dedi. Aynı olumlu tavrı Ermeni hükümetinden de beklediklerini belirten Erdoğan, Biz tüm arşivlerimizi açtık. Eğer kendilerine güveniyorlarsa Ermeniler de arşivlerini açsın. Eğer tarinin sorgulanması gerekiyorsa biz onu da yaparız. Aynı olgunluğu Ermeni hükümetinden de bekliyoruz.'' dedi. 
     
     BAZI AVRUPA HÜKÜMETLERİNİN SÖZDE ERMENİ SOYKIRIMINI TANIMASI ÇOK YANLIŞ’ 

     Erdoğan, basit lobi faliyetleri yürütmelerinin Türk Hükümeti açısından büyük bir anlam ifade etmediğini belirterek, kimi Avrupa hükümetlerinin Ermenilerin bu lobileri sonucunda sözde Ermeni soykırımını tanıma kararı almasının çok yanlış olduğunu söyledi. Erdoğan, bu devletlerin 1915 olaylarını bilmediklerini söyledi. 
     
     HANZADE DOĞAN İNŞALLAH ÜLKEMİZE HAYIRLI OLUR 

     AB Gayrıresmi zirvesine katılmak için İngiltere'nin başkenti Londra'ya gelen Başbakan Recep Tayyip Erdoğan'ın London School of Economics'deki Türk Çalışmaları Kürsüsü’nün açılışına, Doğan Medya Grubu adına katılan Milliyet Gazetesi İcra Kurulu Başkanı Hanzade Doğan, İnşallah ülkemize hayırlı olur'' dedi. 
     Açılışın ardından DHA muhabirinin sorularını yanıtlayan Hanzade Doğan, London School of Economics'deki Türk Çalışmaları Kürsüsü’nün açılışından dolayı çok mutlu olduğunu ifade etti. Doğan, London School of Economics'in, dünyadaki, ekonomi, politika ve sosyal bilimler alanında en önde gelen akademik kurumlarından biri olduğunu söyledi. Doğan, Bu kürsünün Türkiye'nin AB sürecinde çok önemli olduğuna inanıyorum. Çünkü Türkiye hakkında yayınlanan raporlar hep belli bir şablona oturtuluyor. IMF'nin raporları, OECD'nin raporları hatta büyük yatırım bankaları bile Türkiye'ye bakarken, gelişmekte olan ülkeler diye bir şablonları var, o şablonla bakıyorlar. Ben bu şablonun Türkiye'ye uyduğunu düşünmüyorum. Dolayısıyla bu kürsü modern Türkiye'ye özel bakacak. Türkiye'nin kendine özgü dinamikleri, kendine özgü kültürü, kendine özgü sosyal yapısı ve kendine özgü politik yapısı. O gözle bakıp Türkiye hakkında raporlar yayınlayacağı için çok faydalı olacağına inanıyorum.'' dedi. 
     Doğan, kürsünün Brüksel ile de yakın ilişkileri içinde olacağını belirterek, İnşallah ülkemize hayırlı olur'' dedi. London School of Economics'den mezun olduğunu söyleyen Hanzade Doğan, 11 yıl önce mezun olmuştum. O günden sonra ilk defa geliyorum, benim için ayrı bir mutluluk.'' dedi. 

     
</TEXT>
</DOC>
