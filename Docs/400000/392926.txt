<DOC>
<DOCNO> 392926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/guncel/axgun02.html </URL>
<DATE> 2005/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Barış zirvesine Bush'tan mesaj 
</HEADLINE>
<TEXT>


Prof. Bardakoğlu'nun açılışını yaptığı İstanbul'daki 'Barış Konferansı'na ABD Başkanı mesaj gönderdi "Türkiye, kültürler arasında köprüdür" 

TAHSİN AKSU İstanbul 

İstanbul'da düzenlenen "2. Barış ve Tolerans Konferansı"na mesaj gönderen ABD Başkanı George Bush, "Türkiye kültürler arasında köprü kuran bir ülkedir" dedi. 
AB Komisyonu Başkanı Jose Manuel Barosso, Fener Rum Patriği Bartholomeos ve merkezi New York'ta bulunan Appeal Of Conscience Vakfı'nın Başkanı ve Başhahamı Arthur Schneier'in himayelerinde düzenlenen konferans, dün Swissotel'de başladı. Diyanet İşleri Başkanı Ali Bardakoğlu, yaptığı açılış konuşmasında, "Dini liderler olarak, dinin şiddeti haklı göstermediğini güçlü bir şekilde açıklamalıyız. Dinin, terörizmin aktörlerince kullanılamayacağının altını çizmek bizim görevimiz olmalı" dedi. 

'İslami terör terimi hata' 
"Ekümenik patrik" sıfatıyla yer alan Fener Rum Patriği Bartholomeos da, iki topluluğun çatışmasında dini liderlerin tarafsızlığını korumasına dikkat çekti. Konferansa katılan ABD'nin Ankara Büyükelçiliği Maslahatgüzarı Nancy McEldowney de, "İslami terör" teriminin bir hata olduğunu söyledi. 
ABD Başkanı Bush'un mesajında ise şu ifadeler yer aldı "Biz tüm insanların bir arada, barış içinde yaşamasını istiyoruz. İnsanlar arasındaki kini işbirliğiyle yok edebiliriz. Dini hoşgörü ABD'nin temelini oluşturan öğedir. Bizce, böyle bir diyaloğa ev sahipliği yapacak Türkiye'den daha ideal bir ülke olamazdı. Çünkü Türkiye, kültürler arasında köprü kuran bir ülkedir." 





</TEXT>
</DOC>
