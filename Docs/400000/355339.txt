<DOC>
<DOCNO> 355339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/spor/spo15.html </URL>
<DATE> 2005/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Inter, Kayseri'ye geliyor 
</HEADLINE>
<TEXT>


Ünlü İtalyan takımı, renktaşı Erciyespor'un özel maç yapma teklifini kabul etti 

M.ALİ SABUNCU 


Ligin yeni takımı Erciyesspor, renklerini aldığı İtalya'nın ünlü Inter kulübü ile Kayseri'de özel maç oynayacak. 
Gerekli yazışmalar sonucunda Inter, 31 Temmuz'da Kayseri'ye gelmeyi kabul etti. Daha önce 21 Temmuz için planlanan hazırlık maçı tarihi Kayseri Büyükşehir Belediyesi'nin raylı sistem ihalesini kazanan şirketin İtalyan olması ve temel atma töreni nedeniyle 31 Temmuz tarihine alındı. Bu tarihte İtalya Başbakanı Silvio Berlusconi'nin de Başbakan Recep Tayyip Erdoğan'ın davetlisi olarak şehre geleceği, temel atma töreninden sonra da birlikte maç seyredecekleri öğrenildi. Kayseri Erciyesspor Basın Sözcüsü Aşkın Genç, "Inter'in tüm uçak ve otel masraflarını biz karşılayacağız" dedi. Bu arada Kayseri Erciyesspor bu hazırlık maçı anısına INTERCİYES isimli forma ve bayrakları 31 Temmuz'da satışa çıkaracak. Ayrıca şehir Mavi - Siyah bayraklarla süslenecek. 


</TEXT>
</DOC>
