<DOC>
<DOCNO> 391968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/son/soneko13.html </URL>
<DATE> 2005/11/03/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Sanko Holding'in yılsonu ciro hedefi 3.3 katrilyon lira 
</HEADLINE>
<TEXT>

     Zeynep Yücetaş AA 

TMSF ihalesinde Uzan Grubu şirketlerinden Bartın Çimento ve Gaziantep Çimento'yu en yüksek teklif vererek satın almasıyla dikkat çeken Sanko Holding, 2005 sonunda 3.3 katrilyon lira ciro hedefliyor. 
     Sanko Holding Yönetim Kurulu Başkanı Abdülkadir Konukoğlu, AA muhabirine yaptığı açıklamada, inşaat sektörünün canlanması, mortgage sisteminin çıkması, Irak, İran ve AB ülkelerine büyük miktarda çimento ihracatı olmasının çimento fabrikalarına ilgiyi artırdığını belirterek, ''Arz-talep dengesinden dolayı çok talep geldi. Fiyatlar gerçek değerlerinin çok üzerine gitti'' dedi. 
     Bartın çimento fabrikasında yenileme ve ilave yatırım, Gaziantep çimento fabrikasında da modernize ve yenileme yatırımı yapacaklarını ifade eden Konukoğlu, 128 milyon dolara aldıkları Gaziantep çimento fabrikasında minimum 20-25 milyon dolarlık yatırım gerektiğini kaydetti. Yeni satın aldıkları fabrikalarla Türkiye'de çimento sektöründe paylarının arttığını ifade eden Konukoğlu, ''Adıyaman fabrikası 500 bin ton klinker, Gaziantep 500 bin ton klinker, Bartın ise 200 bin ton klinker üretim kapasiteli. Bizim kapasitemiz çok küçük. Türkiye'de payımız yüzde 2.5-3 oldu galiba'' dedi. 
     Abdülkadir Konukoğlu, Sanko Holding olarak amiral gemileri tekstilde küçülme olmayacağını ifade ederek, şöyle devam etti 
     ''Tekstilde küçülmemiz yok. Holdingin içerisinde tekstilin payı azalacak. Holding her gün büyüyor. Büyüdükçe başka alanlara da yatırım yapıyor. Tekstilde de belirli yatırımları yaptık, orda sadece modernize yatırımı yapıyoruz. Ama, yeni ek bir kapasite artırmıyoruz. 
     Ek bir kapasite artırmadığınız için holdingin içerisindeki payı yavaş yavaş düşüyor. Bizim hesaplarımıza göre 15 yıl içerisinde holding içerisinde tekstilin payı yüzde 40'a düşecek. Çimentonun da tahmin ediyorum yüzde 10'lara çıkacak, şu anda çimentonun payı yüzde 3-4'tür.'' 
     
     İSTİHDAM VE İHRACAT ARTACAK 
     Konukoğlu, yeni yatırımlarla istihdamlarının artacağına işaret ederek, ''Holdingin istihdamı 14 bin, ama 20 bini hedefliyoruz. İstihdam sayımız çimentoyla biraz yükselecek. Yeni iki fabrikanın alınmasıyla çimento ihracatımız da artacak. Bizim hem ytong, hem çimento ihracatımız var. Irak'ın yanında Kıbrıs'a ihracat yapıyoruz, ayrıca bizden alıp götüren bayiler yoluyla dolaylı yolla ihracatımız var'' dedi. 
     2005 yılının faaliyet gösterdikleri tüm sektörlerde tekstil hariç iyi geçtiğini kaydeden Konukoğlu, Holding'in yıl sonu ciro hedefinin 3 katrilyon 300 milyar lira olduğunu bildirdi. 
     Sanko Holding Başkanı Konukoğlu, emlak sektöründeki gelişmeleri değerlendirirken, fiyatların çok yükseldiğine dikkat çekerek, enflasyon düşüşlerinde bu durumun görüldüğünü, emlak fiyatlarının zirve yaptığını ve sonra inişe geçtiğini anlattı. 
     Konukoğlu, ''Şu anda emlak fiyatları biraz daha zirve yapar. Ama, nereye kadar gider Şu anda gerçek değerinin üzerinde. Mortgage sistemi bir yerde arz-talebi düşürür'' dedi. 
     
</TEXT>
</DOC>
