<DOC>
<DOCNO> 377614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/ekonomi/eko01.html </URL>
<DATE> 2005/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Turkcell, İran'ı Güney Afrikalılar'a kaptırdı 
</HEADLINE>
<TEXT>


İran'da ikinci operatör olmayı planlayan Turkcell'in yerini konsorsiyumda Güney Afrika şirketi MTN aldı. İrancell Yönetim Kurulu Üyesi Mahmudzade, "Turkcell'in verilen sürede hiçbir şey yapmadığını" söyledi 


İran cep telefonu piyasasında ikinci operatör olmayı planlayan İrancell konsorsiyumunda, en fazla paya sahip olan Turkcell'in yerine ikinci en iyi fiyatı veren Güney Afrika Şirketi MTN'nin getirildiği bildirildi. İran devlet televizyonun haberine göre, konsorsiyumda yüzde 49 hisseye sahip olan Turkcell'in büyük bir fırsat kaçırdığı belirtilerek, bundan sonra görüşmelerin Güney Afrika şirketi MTN'yle yürütüleceği ifade edildi İrancell Yönetim Kurulu Üyesi İbrahim Mahmudzade, yaptığı açıklamada, "Turkcell'e çeşitli tarihlerde süre verdiklerini, ancak Turkcell'in bu süre içinde hiçbirşey yapmadığını" öne sürdü. 
Turkcell'in para yatırmadığını ve kendilerine garanti vermediğini iddia eden Mahmudzade, şunları söyledi "Turkcell bugüne kadar hiçbir belgeyi resmi olarak imzalamadı. Ama bazı konularda aramızda anlaşmalar vardı. Bu nedenle tekrar bize katılmasını istedik ve kendilerine son kez 4 Eylül'e kadar süre verdik. Sözlü olarak bizden iki gün daha süre istediler, bu süreyi de verdik, ama şu ana kadar para yatırılmadı. Maalesef Turkcell bu fırsatı kaçırdı" dedi. 
Turkcell başkanlığındaki konsorsiyum, Şubat 2004'te cep telefonu lisansı ihalesini kazanmış, ancak meclisteki muhafazakar milletvekilleri Turkcell'in İrancell anlaşmasındaki payını yüzde 70'den yüzde 49'a çekmişti. Bütün bu gelişmelere rağmen Turkcell, temmuz ayında yeni koşulları kabul ettiğini ve projeye katılacağını açıklamıştı. 

Kasımda çalışma izni alacaktı 
İranlı ortaklarla Turkcell arasında eylül ayının ilk günlerinde yapılan görüşmelerde hisse oranları dahil, lisans ve diğer detaylar hakkında anlaşma imzalandığı bildirilmiş, İrancell Genel Müdür Yardımcısı ve Turkcell Koordinatörü İrfan Ünver, sorunların çözüldüğünü ve 21 Kasım'a kadar çalışma izni alacaklarını söylemişti. 

Fırsat kaçırdılar İran GSM pazarı devletin kontrolündeki tek operatörden oluşan 6 milyon aboneye sahip. 70 milyon nüfus ile dünyada doymamış nadir pazarlardan biri olan İran GSM pazarına girmek, Turkcell için önemli hedefti. Pazarın bu yapısı Turkcell için büyük avantajdı. Bu arada Turkcell İran'da iş yapmanın zorluğunu biliyor olmasına rağmen cazip pazar koşullarından dolayı istekli oldu. Bu yüzden Turkcell'in İran pazarına giremeyişi firma için beklenilmedik bir gelişme oldu. 


</TEXT>
</DOC>
