<DOC>
<DOCNO> 364332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sondun21.html </URL>
<DATE> 2005/07/26/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Kırgızistan'dan ABD'ye üs izni çıktı 
</HEADLINE>
<TEXT>

     Şanghay İşbirliği Örgütü'nün ŞİÖ Kırgızistan'da çekilme tarihinin belirlenmesini istediği Amerikan hava üssü Gansi , bu ülkedeki varlığını sürdürecek. 
     Kırgızistan Devlet Başkanı Kurmanbek Bakiyev, iki günlük çalışma ziyareti kapsamında Bişkek'te bulunan ABD Savunma Bakanı Donald Rumsfeld'i kabul etti. Bakiyev, Rumsfeld'i kabulünde ABD'nin her zaman Kırgızistan'ın yanında olmasından dolayı teşekkür etti. 
     Bakiyev, ülkesinin önemli bir dönüm noktasından geçtiğini, 10 Temmuz'da devlet başkanlığı seçiminin yasalara uygun bir şekilde gerçekleştirildiğini söyledi. ''Seçimlerin demokratik kurallara ve AGİT standartlarına uygun yapıldığını uluslararası gözlemciler de açıkladı'' diyen Bakiyev, 24 Mart'ta yaşanan iktidar değişikliğiyle başlayan yeni sürecin, devlet başkanlığı seçiminin yapılmasıyla son bulduğunu belirtti. 
     Kırgızistan Devlet Başkanı Bakiyev, seçimlerin demokratik ve yasalara uygun yapılmasında ABD'nin önemli katkısının olduğunu vurgularken, ''Kırgızistan'ın bağımsızlığına kavuşmasından bu yana ABD yönetimi ülkemizde demokrasinin gelişmesi ve ekonomik kalkınma için yardımı hiç esirgemedi'' diye konuştu. 
     ABD Savunma Bakanı Rumsfeld de, görüşmede, 10 Temmuz seçiminin hem Kırgız halkının, hem de Bakiyev'in zaferi olduğunu belirterek, ''Yolsuzlukla mücadeledeki kararlılığınız ve demokrasinin gelişmesi yönünde yaptıklarınız için halkınız ve dünya kamuoyu size anlayış gösterecektir'' dedi. Rumsfeld, ABD yönetiminin demokrasinin gelişmesi için Kırgızistan'a desteğinin daima süreceğini vurguladı. 
     
     'AFGANİSTAN'DA HENÜZ İSTİKRAR SAĞLANMADI' 
     Bakiyev-Rumsfeld görüşmesinin ardından Kırgızistan Savunma Bakanı İsmail İsakov ile ABD Savunma Bakanı Rumsfeld, ortak basın toplantısı düzenlediler. 
     İsakov, Bakiyev-Rumsfeld görüşmesi hakkında bilgi verirken, görüşmede askeri, siyasi ve ekonomik konuların masaya yatırıldığını söyledi. İsakov, bölgesel güvenlik ve uluslararası terörizmle mücadele konularının da gündeme geldiğini belirtti. 
     İki ülke arasında askeri işbirliğinin 1994'ten beri sürdüğünü ifade eden İsakov, işbirliği konularını, askeri tatbikatların hazırlanması, eğitim, Barış İçin Ortaklık BİO programı çerçevesinde bölgesel güvenlik ve uluslararası terörle mücadelenin oluşturduğunu vurguladı. Kırgız Bakan, iki ülke arasındaki ilişki ve işbirliğinin bundan sonra da süreceğini kaydetti. 
     ABD Savunma Bakanı Rumsfeld ise açıklamasına, Kırgızistan ile birçok konuda işbirliğinin sürdüğünü ifade ederek, ''Aynı zamanda uluslararası aşırı dinci örgütlerle mücadelede de işbirliği yapıyoruz'' dedi. Kırgızistan'ın birçok konuda ilerleme kaydettiğini belirten Rumsfeld, ''Ancak daha birçok konuda da çabalarını sürdürmesi gerekiyor'' diye konuştu. 
     Donald Rumsfeld, bir soru üzerine, Kırgızistan'daki ABD askeri üssünün bölgeye hiçbir zararı olmadığını, bu üssün iki ülke arasında ortak çıkarlar söz konusu olduğu için kurulduğunu söyledi. Askeri üs konusunun çok önemli bir konu olduğunu kaydeden Rumsfeld, ''Gansi Üssü, bölgede uluslararası terör, aşırı dinci örgütler ve uyuşturucu ile mücadelede büyük rol oynuyor'' dedi. Rumsfeld, üssün Afganistan'a sağlık yardımlarının ulaştırılması açısından da önemli olduğunu belirtti. Rumsfeld, ''Şanghay İşbirliği Örgütü'nün ŞİÖ 'ABD üslerinin Orta Asya'dan çekilme tarihi belirlenmeli' şeklindeki kararı hakkında ne düşünüyorsunuz '' sorusunu, ''Biz ŞİÖ üyesi değiliz, toplantıda yoktuk. Neye göre böyle bir karar aldıklarını bilmiyorum'' diye cevapladı. 
     ABD Savunma Bakanı, Afganistan'daki durumun henüz istikrara kavuşmadığını belirterek, Kırgızistan'daki Amerikan üssü konusunda daha ayrıntılı konuşmaya gerek olmadığını, bağımsız ülkelerin kararlarını kendilerinin aldığını ve bunlara kimsenin müdahale edemeyeceğini söyledi. 
     İsakov da, Afganistan'da istikrarın henüz sağlanmadığını, bu yüzden de Amerikan üssünün Kırgızistan'daki varlığının süreceğini söyledi. İsakov, üssün Kırgızistan'dan çekilmesinin, ancak Afganistan'da istikrar oluştuktan sonra gündeme gelebileceğini kaydetti. 
     ŞİÖ liderlerinin Kazakistan'da bu ay başında yaptığı zirvenin kapanışında yayımlanan deklarasyonda, Orta Asya'daki Kırgızistan ve Özbekistan'da Amerikan üslerinin çekilme tarihinin belirlenmesi konusu gündeme getirilmiş, bu konu daha sonra bölge ülkelerinde de sıkça dile getirilmişti. 
     ABD Savunma Bakanı Rumsfeld'in ziyaretinin de, bu konunun gündemden çıkarılmasını ve üslerin varlığının devamını sağlamayı amaçladığı belirtiliyor. 
     
</TEXT>
</DOC>
