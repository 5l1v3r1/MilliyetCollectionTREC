<DOC>
<DOCNO> 358912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sondun27.html </URL>
<DATE> 2005/07/07/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
İspanya basını Prens Albert, Paris'in casusu gibi çalıştı... 
</HEADLINE>
<TEXT>

     Singapur'da yapılan, 2012 Olimpiyatları'nın düzenleneceği kentle ilgili seçimlerde, Monako Prensi Albert'in aday kentlerden Madrid için ''terörizme karşı güvenlik'' ile ilgili sorusu İspanyolları kızdırdı. 
     İspanyol basınında bugün yer alan haberlerde, İspanyol heyetinin bu soruya çok sinirlendiği belirtildi ve Monako Prensi Albert ile dalga geçen ifadelere yer verildi. 
     ''2 kilometrelik bir ülkenin lideri'' yakıştırmasını yapan El Pais gazetesi, aynı zamanda Uluslararası Olimpiyat Komitesi üyesi olan Prens Albert'in kendi çıkarlarından dolayı 2012 Olimpiyatları'nın Paris'te yapılmasını istediğini, bu yüzden adeta ''Paris'in casusu'' gibi çalıştığını iddia etti. 
     İspanyol gazetelerinde ''Bir devlet lideri bu şekilde soru soramaz'' ifadesi ön plana çıkarken, babasının ölümünün ardından devletin başına geçen Prens Albert'in, İspanya Kraliçesi Sofia, Başbakan Jose Luis Rodriguez Zapatero, Dışişleri Bakanı Miguel Angel Moratinos, ana muhalefet Halk Partisi'nin lideri Mariano Rajoy ve Madrid Belediye Başkanı Alberto Gallardon'dan oluşan İspanyol heyeti önünde ''uygun olmayan'' bir soru sorduğu kaydedildi. 
     İspanyol heyeti ise kızgınlığını ''Herkes dilediği soruyu sorabilir, ama bir devletin başındaki birinin sorduğu soruya dikkat etmesi gerekiyor'' diyerek dile getirdi. 
     Singapur'da aday kent olarak Madrid'in tanıtımından sonra Prens Albert'in ''2 hafta önce Olimpiyat Stadı'nda meydana gelen patlamadan sonra ETA'nın Madrid'de düzenlediği saldırı Madrid ne tür bir güvenlik sunacak '' şeklinde yönelttiği soruya Başbakan Zapatero, ''Kesinlikle Olimpiyat Oyunları'nın güvenliğini garanti ediyorum. Hükümet olarak önceliğimiz sporcuların, delegasyonların ve halkın güvenliğidir. Adaylığımıza zarar vermeyi deneyen bu terörizmin sonuna gelindiğine ikna olmuş bulunmaktayım'' yanıtını vermişti. 
     
</TEXT>
</DOC>
