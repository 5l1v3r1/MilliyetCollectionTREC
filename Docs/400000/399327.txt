<DOC>
<DOCNO> 399327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sonsiy17.html </URL>
<DATE> 2005/11/30/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Askerli diplomasinin kırmızı pasaport çekişmesi 
</HEADLINE>
<TEXT>

     ANKARA ANKA 

Pasaport Yasası’nda değişiklik yapılması için yaklaşık 2 yıl önce TBMM’ye gelen tasarının görüşüldüğü İçişleri Komisyonu’nda, askerlerle Dışişleri Bakanlığı temsilcisi arasında kırmızı pasaport çekişmesi yaşandı. Kabul edilen önergeyle, Genelkurmay Başkanı’nca NATO’da daimi göreve atananlara yeniden kırmızı pasaport verilmesi uygulamasına geri dönüldü. Ancak tasarının 9 maddesinde çalışmaya ara verilerek görüşmeler ertelendi. 
     Pasaport Yasası’nda değişiklik öngören tasarı 16 Ocak 2004’te Meclis’e gönderildi. İçişleri Komisyonu 3 Kasım 
     2004’te altkomisyona havale ettiği tasarıyı bugün nihayet 
     gündemine alarak görüşmeye başladı. Ancak tasarının Diplomatik pasaportları düzenleyen 3’üncü maddesine gelindiğinde yoğun görüş farklılıkları ortaya çıktı. 
     
     ASKERLER KIRMIZI PASAPORTUN DEVAMINI İSTEDİ, ALDI 
     MSB temsilcileri, tasarıyla kimi durumlarda askerlere verilen kırmızı pasaport uygulamasının kaldırılmasının, NATO’da görevli subayların Barış Gücü de dahil olmak üzere kimi operasyonlar için görev yapılan yabancı ülkeden bir diğerine gidildiğinde sınırda sorun yaşanmasına yol açtığını belirtti. Dışişleri Bakanlığı Protokol Genel Müdür Yardımcısı Hayri Hayret Yalav ise NATO’da bu şekilde kırmızı pasaport verilen başka bir AB ülkesi olmadığını belirtirken, NATO’da görevlilerin ikiye ayrılmasını gerektiğini, ilk grupta daimi temsilcilikte çalışanların zaten kırmızı pasaportu bulunduğunu söyledi. "Bu pasaportun ayrıcalıkları var, aynen diplomat gibidirler. İkinci gruptakilere, Türkiye dışında kırmızı pasaport veren başka ülke yok. Türkiye’nin, turistik seyahatte karşılaşan güçlükler için kırmızı pasaport vermesi doğru değil. Zaten bu askerlerin NATO Seyahat Kartı var" dedi. 
     MSB temsilcileri ise Türkiye’nin NATO’ya üye olmasından bu yana 50 yılı aşkın süregelen uygulamanın devamını istedi. 
     Dışişleri temsilcisi Yalav ise "Önemli olan diplomatik pasaportun saygınlığının devam etmesi. Bir ülkedeki telsiz başçavuşuna seyahat kartı varken kırmızı pasaport vermek olmaz. Yurt dışında çalışan polisler, maliyeciler de var hepsine verirsek kırmızı pasaportun anlamı kalmaz" diye konuştu. Yalav, ANAP İstanbul Milletvekili Göksal küçükali’nin "Dışişleri görevlileri kendilerinden başkasına kırmızı pasaport verilmesini istemez" sözlerine ise "Kıskanç davrandığımız iddiasını kabul etmemiz mümkün değil" diyerek yanıtladı. Küçükali ise askerlerin turistik ziyaret şeklinde gösterdiği görevleri de olabileceğini vurguladı. Ancak AKP Adana Milletvekili Ali Küçükaydın ve arkadaşlarının "Genelkurmay Başkanınca NATO ve diğer uluslararası kuruluşların daimi görev kadrolarına atama şeklinde belirtilen personele görevleri süresince geçerli olmak üzere" kırmızı pasaport verilmesi önergesi kabul edildi. Böylece şimdiki uygulamanın devam etmesi benimsenmiş oldu. 
     Komisyon’da on yıllık avukata yeşil pasaport önerisi benimsenmedi. 
     
     DIİŞLERİ YEŞİL PASAPORT DA DARALTILMALI 
     Avrupa Konseyi ülkelerinin vizesiz giriş olanağı sağladığı yeşil pasaport da komisyonda tartışma yarattı. 
     İçişleri Bakanlığı temsilcileri de halen 1 milyon 100 bin civarında yeşil pasaport bulunduğunu, tasarının bu haliyle kabul edilmesiyle 2 ve 3’ncü derecedeki devlet memurlarına artık verilmemesi durumunda sayısının 700 bine düşeceğini söyledi. Ancak gelen önergelerle yeşil pasaportta eskiye dönerek kapsamın genişletilmesi istendi. Dışişleri temsilcisi Yalav da buna tepki olarak, "Bir vize sorunumuz var, durum böyle olunca vatandaşlarımız bunu aşmaya çalışıyor. İnşallah AB’ye girdiğimizde veya girmeden anlaşmalarla bunu çözeriz de buna gerek kalmaz. Bunu genişleterek uluslararası saygınlığımızı kaldırıyoruz. Neredeyse normal pasaportun yarısı kadar yeşil pasaport oldu. Muhakkak bunun daraltılması lazım. Yakında buna da vize getirilmesi söz konusu zaten" şeklinde konuştu. 
     
</TEXT>
</DOC>
