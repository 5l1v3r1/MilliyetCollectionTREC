<DOC>
<DOCNO> 380148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/siyaset/siy04.html </URL>
<DATE> 2005/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlete göre 900, cemaatlere göre 2570 parça 
</HEADLINE>
<TEXT>


ÜMRAN AVCI İstanbul 


Türkiye, iki azınlık vakfını hazineye geçirdiği için dün Avrupa İnsan Hakları Mahkemesi'nde AİHM kendini savunurken, cemaatler, el konulan varlıklarının devletin açıkladığından çok daha fazla olduğunu öne sürüyor. Azınlık hukuku konusunda uzman avukat Murat Cano'nun yaptığı araştırmaya göre, 160 gayrimüslim vakfın 2570 parça gayrimenkulüne devlet tarafından el konuldu. Ancak devletin açıkladığı rakam 900. 
Fener Rum Patriği Bartholomeos'un danışmanı Avukat Kezban Hatemi, cemaatlerin söz konusu malları padişah fermanlarıyla, bağışlarla aldığını, anadan, atadan kalan mallar olduğunu belirterek, "Vakıflar Kanunu tasarısı şu an Meclis'te. Bu haliyle çıktığı zaman AB tarafından çok büyük reaksiyon alır. Yasa tasarısı hukuka uygun şekilde, hazinenin vakıfların elindeki cemaatlere ait bütün mallar geri dönmek zorundadır. Yoksa binlerce dava AİHM'ye gidecek" diye konuştu. 

Devlet eksik açıklıyor 
Avukat Murat Cano'nun cemaatlerin dini üst kurumları ve vakıf kuruluşlarının her birinden tek tek aldığı bildirimlerle yaptığı çalışmaya göre, gayrimüslim vakıf sayısı 160. Bunların 1974'ten sonra geri alınan mal sayısı 2570. Devletin bu rakamı 900 olarak açıkladığını hatırlatan Cano, "Sanıyorum mülkiyeti devlete, hazine veya Vakıflar Genel Müdürlüğü'ne geçenleri açıklıyor. Mirasçılara geçen, eski bağış yapan, vasiyet edenlere geçenleri, 'bana geçmedi' diye açıklamıyor. Ayrıca 80 civarındaki Rum vakıf kuruluşlarından bu yolla geri alınan taşınmaz sayısı ise Türkiye ölçeğinde 1471 olarak hesaplanmakta" dedi. 


</TEXT>
</DOC>
