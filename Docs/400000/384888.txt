<DOC>
<DOCNO> 384888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/sontur06.html </URL>
<DATE> 2005/10/07/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Kayınpederini korumak isterken öldü 
</HEADLINE>
<TEXT>

     
     Mehmet BULUT GAZİANTEP, DHA 
     
GAZİANTEP’te, 28 yaşındaki Orhan Demir, kayınpederi 55 yaşındaki Nebi Kuş’u, alacak yüzünden kavga ettiği kişilerden korumak isterken açılan ateş sonucu yaşamını yitirdi. 
     Çağlayan Mahallesi’nde oturan Nebi Kuş ile evine gelen Cemal K., Mehmet K., Sinan K. ve Serdar K. kardeşler arasında alacak- verecek meselesi yüzünden tartışma çıktı. Bu sırada Nebi Kuş’un evinin karşısında oturan damadı Orhan Demir tartışmayı yatıştırmak için eve geldi. Tartışma kavgaya dönünce kardeşlerden biri tabancayla rasgele ateş edince Orhan Demir, vuruldu. Ağır yaralanan Demir kaldırıldığı Özel Sani Konukoğlu Tıp Merkezi’nde hayatını kaybetti. Kayınpederini korumak isterken canından olan Orhan Demir’in 4.5 aylık hamile eşi Filiz Demir sinir krizi geçirdi. 
     Polis olaydan sonra Mehmet K., Cemal K. ve Sinan K.’yı gözaltına alırken Serdar K. kayıplara karıştı. 
     
</TEXT>
</DOC>
