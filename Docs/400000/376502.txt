<DOC>
<DOCNO> 376502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sontur14.html </URL>
<DATE> 2005/09/07/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Patlamada ölen uzman çavuşun ailesine 164 bin YTL’lik tazminat şoku 
</HEADLINE>
<TEXT>

     
     Kadir ÇELİK İSLAHİYE Gaziantep , DHA 
     
İÇİŞLERİ Bakanlığı, 2001’da Mardin Jandarma Komando Özel Hareket Tabur Komutanlığı’nda meydana gelen patlamada yaralanan uzman çavuşa ödediği 164 bin 469 YTL tazminatı, aynı olayda ölen ve kusurlu bulunan Uzman Çavuş Şahin Çetin’in eşi ve hiç görmediği 4 yaşındaki kızından talep etti. 
     Mardin Jandarma Komando Özel Harekat Tabur Komutanlığı’nda, 26 Şubat 2001’de meydana gelen olayda, iddiaya göre Uzman Çavuş Yakup Bülbül, bir başka uzman çavuş Ramazan Öncel’in kendisine verdiği Türk Silahlı Kuvvetleri envanterinde bulunmayan Çin malı parça tesirli el bombasını oyuncak zannederek Uzman Çavuş Şahin Çetin’e verdi. Spor dönüşü elbiselerini değiştirmek için dolapların yanına gelen Şahin Çetin, oyuncak zannettiği el bombasını kurcalarken patladı. Patlama sırasında 24 yaşındaki Şahin Çetin hayatını kaybederken, 6 uzman çavuş yaralandı. 
     Patlamadan yaralı olarak kurtulan Ramazan Öncel ve Yakup Bülbül hakkında Diyarbakır 7’inci Kolordu Komutanlığı Askeri Savcılığı tarafından Ruhsatsız el bombası bulundurmak ve büyük zararlar veren emre itaatsizlikte ısrar’ suçlamalarıyla dava açıldı. Bu dava devam ederken, olayda yine yaralı kurtulan Uzman Çavuş Ramazan Özyön, Askeri İdare Mahkemesi 2’inci Daire Başkanlığı’na başvurarak İçişleri Bakanlığı’ndan maddi ve manevi tazminat talebinde bulundu. Mahkeme, İçişleri Bakanlığı’nı 88 bin 800 YTL maddi, 5 bin YTL de manevi tazminat ödemeye mahkum etti. Bakanlık, mahkemenin kararı gereği işleyen faiz ve yargılama gideriyle birlikte Uzman Çavuş Ramazan Özyön’e 18 Haziran 2004’de 164 bin 469 YTL tazminat ödedi. 
     Bakanlığın başvurusu üzerine mahkeme, hak sahibi davacıya yapılan ödeme nedeniyle meydana gelen hazine zararının, olayda hayatını kaybeden ve patlamada kusurlu olduğu belirtilen Şahin Çetin’in mirasçıları olan eşi Neslihan Çetin ve 4 yaşındaki kızı Fatma ile diğer davalılar Ramazan Öncel ve Yakup Bülbül’den kusurları oranında, yasal faiziyle birlikte tazmin edilmesine karar verdi. Ayrıca, tüm mal varlıklarına da ihtiyati tedbir koydu. Ramazan Öncel ve Yakup Bülbül’ün yargılaması sonucunda ortaya çıkacak kusur oranına göre ailelerden 164 bin 469 YTL’nin ödenmesi istenecek. 
     
     ÖDEMEMİZ MÜMKÜN DEĞİL'' 
     Gaziantep’in İslahiye İlçesi’nde oturan ve eşi öldüğünde 3 aylık evli ve 20 günlük hamile olan 22 yaşındaki Neslihan Çetin, mahkemeden gelen tebligatla şoke oldu. Kızı Fatma ile yaşam mücadelesi veren Neslihan Çetin, ölen eşinin kusurlu görülerek kendilerinden istenen tazminatı ödemelerinin mümkün olmadığını söyledi. Eşinin öldüğünde kendisine 29 bin YTL tazminat ödendiğini anlatan Neslihan Çetin, devlet büyüklerinin sorunu çözmesini istedi. 
     Oğullarının İslahiye Mezarlığı’ndaki mezarı başında gözyaşı döken Şahin Çetin’in babası Bekir Çetin ile annesi Fatma Çetin, Evladımı şehit bile saymadılar. Şimdi de olayda kusuru olduğu gerekçesiyle yaralı arkadaşına ödenen tazminatı bizden istiyorlar. Olacak şey değil. Bu parayı ödeme imkanımız yok'' diye konuştu. 
     
</TEXT>
</DOC>
