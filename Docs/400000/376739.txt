<DOC>
<DOCNO> 376739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/soneko41.html </URL>
<DATE> 2005/09/08/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Turkcell Çağrı sonlandırma ücretleri henüz belirlenmedi 
</HEADLINE>
<TEXT>

     Turkcell, referans ara bağlantı ücretlerine ilişkin Telsim'in müracaatı üzerine Telekomünikasyon Kurumu nezdinde başlayan uzlaştırma sürecinin tamamlanmadığını ve her iki şirket arasında uygulanacak çağrı sonlandırma ücretlerinin ne olacağına da henüz karar verilmediğini bildirdi. 
     Turkcell'den Borsa'ya gönderilen açıklamada, 29 Ağustos 2005 tarihinde, Telsim'in, Telekomünikasyon Kurumu tarafından belirlenen referans ara bağlantı ücretlerinin Turkcell tarafından uygulanmadığı iddiası ile 1 Ağustos 2005 tarihinden itibaren geçerli olacak şekilde, Telekomünikasyon Kurumu tarafından üst sınır olarak onaylanan ücretten daha yüksek ara bağlantı ücreti tahakkukunun durdurulması yönünde ihtiyati tedbir kararı verilmesi ve ana para, faiz ve gecikme cezası toplamı olan 26.1 milyon YTL'nin şirketten tahsili talebiyle bir dava açıldığının duyurulduğu anımsatıldı. 
     Aynı açıklamada belirtildiği gibi şirketin Telsim'e uyguladığı çağrı sonlandırma ücretlerinin, Telsim ile imzalanan ve halen yürürlükte olan sözleşmede öngörüldüğü belirtilen açıklamada, ''Telsim'in müracaatı üzerine Telekomünikasyon Kurumu nezdinde başlayan uzlaştırma süreci henüz tamamlanmamış ve her iki şirket arasında uygulanacak çağrı sonlandırma ücretlerinin ne olacağına henüz karar verilmemiştir. Yürümekte olan bu süreç tamamlanmadan Telsim tarafından açılan davada şirketimiz, gerekli hukuki girişimlerde bulunacaktır'' denildi. 
     Açıklamada, Telsim'in İstanbul Asliye 10. Ticaret Mahkemesi'nde konu ile ilgili açtığı davada yapılan tedbir duruşmasında, davacının tedbir isteminin bu aşamada reddine karar verildiği bildirildi. 
     
</TEXT>
</DOC>
