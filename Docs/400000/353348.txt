<DOC>
<DOCNO> 353348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/dunya/adun.html </URL>
<DATE> 2005/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye gibisi yok 
</HEADLINE>
<TEXT>


İsrail'in popüler İstanbul Başkonsolosu Amira Arnon, 5 yıl görev yaptığı Türkiye'den ağustosta ayrılıyor. Sempatikliği ve çalışkanlığı ile tanınan Arnon, Milliyet'e Türkiye'nin kendisinde bıraktığı izleri anlattı 

Kadri Gürsel 


İsrail'in İstanbul Başkonsolosu Amira Arnon, ağustosta Türkiye'deki beşinci görev yılını da tamamlayarak ülkesine dönecek. Arnon, bizim de gazeteci olarak yakından izlediğimiz bu beş yılı boyunca, İsrail - Türkiye ilişkilerinin her boyutta gelişmesi için canla başla çalıştı, ülkesinin tanıtımı için hummalı bir mesai içinde oldu. Kendisi, İstanbul'daki en aktif birkaç başkonsolostan biriydi. Başkonsolosluk görevinin tanımını genişletti. Arnon'un Milliyet'e verdiği veda söyleşisi, başarısındaki sırrı da açıklıyor. Arnon sadece mesleğini değil, görev yaptığı Türkiye'yi de çok seviyor. 

'EN HARİKA YILLARIMI TÜRKİYE'DE GEÇİRDİM' 

'Türkiye'de geçirdiğim 5 yıl benim herhangi bir yerde geçirdiğim en harika yıllarımdı. Türkiye'ye gelen biri, dünyadaki her şeyi değişik yüzleriyle barındıran bu ülkenin gerçek ve harika resmini elde etmek istiyorsa, bu ülkeyi ve insanlarını öğrenmeye yeterli zamanı harcamalı. Türkiye'nin herhangi bir diplomat için en iyi okul olduğunu düşünüyorum. Burası insanı çok zorlayan bir ülke anlamak istiyorsanız köküne kadar inmelisiniz. 
Bu ülkenin en önemli zenginliği insanı... İnsanlarının karakteri, mükemmel konukseverliği, sıcaklığı, terbiyesi ve yüksek yetkinlik potansiyeli ve bilgisi... Motivasyonu yüksek genç bir nesil, hayatı güzelleştirmek ve ülkeyi modernleştirmek için atılım içinde. Türkiye halkına çok büyük bir teşekkür sunuyorum. 
Türkiye'nin daha iyi bir geleceğe doğru atılım yaptığı bir sırada burada olup gelişmeleri izlemiş olmaktan ötürü kendimi çok şanslı hissediyorum. Burada insanlar biz İsrailliler kadar çalışkan bizler kadar yüksek bir motivasyona sahipler.' 

'5 YILDA BÜYÜK İŞLER YAPTINIZ' 

'Son beş yılda Türkiye'de çok büyük bir değişime tanık oldum. En önemlisi Türkiye'nin gerçekleştirdiği reformlar, ekonominin liberalizasyonu, modernleşme, açılım... Türkiye'nin pek de sağlam olmayan bir zeminde birdenbire çehresini değiştiren reformları gerçekleştirmeye başlayarak, öteden beri gündeminde duran ama geçmişte ulaşılması için böylesine mücadele edilmemiş olan hedeflerine varmak için harekete geçmesini ve yavaş yavaş hak ettiği saygıyı kazanmasını izlediğim için kendimi şanslı hissediyorum. 
Türkiye düşmanlarını en aza indirmek ve komşularıyla ilişkilerini sıcaklaştırmak için pek çok adım attı. Yunanistan'la da geleneksel husumeti yok etmek için önemli atılımların gerçekleştirildiğini gördüm. 
Son 5 yılda Türkiye kendisini geçmiştekinden daha iyi yapılandırdı. Türkiye, yavaş ama kesin olarak kendisini hem Doğu, hem de Batı için politik, ekonomik ve stratejik bakımdan dünyanın bu bölgesindeki en önemli varlık olarak konumlandırıyor.' 

'İNİŞ-ÇIKIŞLARA RAĞMEN İLİŞKİLER MÜKEMMEL' 

'Büyük resme bakalım. Son beş yılda inişler ve çıkışlar gördüm ama Türkiye ve İsrail arasındaki ilişkiler sağlamdır. Çünkü biz bu bölgedeki iki demokrasiyiz. Türkiye ve İsrail, son 10 yıldır aynı kaderi paylaşıyorlar ve aynı tehdit ile karşı karşıyalar. 
Son 5 yılda İsrail ve Türkiye arasındaki iş ve ticaret hacminde bir patlama yaşandı. 2 milyar dolardan bahsediyoruz ve burada denge Türkiye lehinde. Turizmi, elmas ticaretini ve askeri işbirliğini hesaba katmazsak Türkiye İsrail'e, İsrail'den aldığından daha fazla mal satıyor. Ekonomi ve ticaret ilişkilerimizin temel direğidir ama bu bölge ve Ortadoğu barış süreci hakkında da aynı görüşü paylaşıyoruz.' 

UNUTAMADIKLARI 

Körfez depreminden bir yıl sonra Yalova'da katıldığı anma töreninde, İsrail'in yaptığı yardımlar için kendisine teşekkür eden depremzede kadının şükran dolu bakışları. 
2001'in şubat ayında birlikte kahvaltı masasındayken gelen ekonomik kriz haberi üzerine parasal yatırımlarının değerinin yarısını bir anda yitirdiklerini anlayan Türk arkadaşlarının yaşadıkları çöküşün yüzlerine yansıyan acı ifadesi. 
Türk Milli Takımı'nın 2002 Dünya Kupası'nda Japonya'yı elemesinin ardından Taksim'de yaşanan bayram havası. 
Fenerbahçe - Galatasaray maçları... Türkiye'de çok sayıda futbol ve basketbol maçına gitmiş. "Türk futbol takımlarının maçlarını, stadyumdaki o festival havasını izlemek bu ülkede yaşadığım en büyük olaylardan biriydi" diyor. 
Türkiye'nin 17 Aralık 2004'te AB'den "tarih" alması. "Atatürk'ün gösterdiği hedef doğrultusunda atılmış tarihi bir adım..." 

YENİ MİLLİYETÇİLİK GEÇİCİ BİR OLAY 

Türkiye'de anti - semitizm Avrupa'da olduğu gibi halkın zihninde kök salmış değildir, Türk tarihinin ve kimliğinin bir parçası haline gelmiş bir ideoloji değildir. Türkiye'de anti - semitizmden bahsettiğimiz zaman toplumun kenarında yaşayan çok küçük parçalarına atıfta bulunmak lazımdır. 
Anti - semitizmi bir zaman dilimi içinde konumlandırmak gerekirse, bunun son 5 - 6 aydır seslendirilmeye başlandığını söyleyebilirim. Daha önce çok düşük düzeydeydi. Anti - semitizm, ana akımda saymadığım İslamcı gazeteler tarafından seslendiriliyor, özellikle de buralardaki sürekli aynı sözleri tekrarlayan bazı yazarlar tarafından. Bu, ya Avrupa'da Hitler'le başlayan ırkçılığın parçası olan teorilerden ya da Arap dünyasındaki İslamcı gazetelerden ödünç alınmıştır. 
Son dönemde anti - Amerikancılık ve anti - semitizm şeklinde bir yeni milliyetçiliğin yükselişini görüyoruz. Ama bu da diğer fenomenler gibi yok olup gidecektir. Bir şekilde yüzeye çıkıyor ve sonra inişe geçiyor. Ben size uzun erimli sürece bakın, detaya değil derim... Türkiye'yi tanıyorsanız, komplo teorilerinin birden ortaya çıktıklarını ve ortaya çıktıkları gibi bir süre sonra yok olduklarını bilirsiniz. 
Erdoğan'ın İsrail'de çeşitli kereler dediği gibi, 'Anti - semitizm insanlığa karşı bir suçtur' demişti anti - semitizmle mücadele etmemiz gerekir. Başbakan Erdoğan demişse, bunun kamuoyuna güçlü bir şekilde ifade edileceğine inanıyorum. Anti - semitizmi benimseyenlerin toplumdaki yüzdesi çok düşüktür ama buna rağmen mücadele edilmeli ve yok edilmelidir. 

Halefinin kökleri Türkiye'de 

ÖVGÜ PINAR Kudüs 

Ağustos ayında İsrail'in İstanbul Başkonsolosluğu görevini devralacak olan Mordehai Amihai'nin kökleri Türkiye'ye dayanıyor. Büyükbabası İzmirli olan Amihai'nin büyük büyükbabası da, henüz Osmanlı yönetimi altındayken Selanik'te doğmuş. Halen İsrail Dışişleri Bakanlığı'nda Güney ve Güneydoğu Asya Departmanı Direktörlüğü yapan Amihai, Türkiye'nin İsrail için yalnızca bu bölgede değil, tüm dünyada önemli bir ülke olduğunu söyledi. Amihai, İstanbul Başkonsolosluğu görevinin kendisini heyecanlandırdığını belirtti. 
Daha önce Paris, Madrid ve Tokyo'daki İsrail temsilciliklerinde görev yapan 27 yıllık diplomat Amihai, 1996 yılından bu yana İsrail Dışişleri Bakanlığı'nın Kudüs'teki merkezinde görevli. 


</TEXT>
</DOC>
