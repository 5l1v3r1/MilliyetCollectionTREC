<DOC>
<DOCNO> 388481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/yazar/guclu.html </URL>
<DATE> 2005/10/21/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Bandırma, tavuk ve rektörler 
</HEADLINE>
<TEXT>


Genç Bakış için önceki gün Bandırma'daydık. Bandırma, tavukçuluğun ve yumurta sektörünün başkenti. Kuş gribinden sonra, son durumu yerinde tartışalım istedik. Hatırlanacağı gibi, ilk vaka Manyas'ta ortaya çıkmış ve bölge karantinaya alınmıştı. 
Bandırma'ya gidinceye kadar tavuk yemek konusunda tedirgindik. En yakınlarımız bile, "Aman ha Şimdi sırası mı oraya gitmenin " uyarılarında bulundu. Ama gittik ve gördük ki iç rahatlığı ile tavuk ve yumurta yemeye devam edilebilir. 
Kuş gribi konusu da tıpkı depreminki gibi. Fırtına şimdilik geçti ama her an yeni dalgalar gelebilir deniliyor. Onun için de deprem konusunda olduğu gibi sürekli teyakkuz durumunda olmamız gerekliliği ortaya çıktı. Ama şunu gönül rahatlığıyla söyleyebilirim ki tavuk hastalıkları konusunda alınan tedbirler, kesinlikle depreme karşı alınan önlemlerden çok daha fazla. 
Önceki gece çok hararetli tartışmalar oldu. Beni en çok etkileyen, Mersin'den arayan bir izleyiciydi. "Hastalık Bandırma'da çıktı, biz burada perişanız, binlerce tavuğum günlerdir aç. Bir kısmı ölmeye başladı. Ne satabiliyorum, ne yem verebiliyorum ne de kredi bulabiliyorum. İflasın eşiğindeyim ama ilgilenen bir makam bulamıyorum" dedi. 
Çaresizdi. Perişandı. Ağlamaklıydı. Hükümet ve sektör temsilcileri, sağlık açısından gereken önlemleri belki fazlasıyla almışlar. Ama ekonomik tedbirler maalesef yetersiz kalmış. Dün ortaya çıkan tablo bu yöndeydi. 
Hükümet bir an önce, acil bir fon yaratıp mağdur durumdaki üreticilere kaynak yaratmalıdır. Vatandaş olarak bizler de tavuk ve yumurta yememe inadından vazgeçip bir an önce piyasayı canlandırmalıyız. Yoksa birkaç ay sonra yumurtayı da tavuğu da çok daha yüksek fiyatlarda yemeye mecbur kalabiliriz. 

Balıkesir Üniversitesi 
Balıkesir Üniversitesi, gelişmekte olan üniversitelerimizden biri. Ama 1992'de kurulan diğer üniversitelere göre bir hayli gerilerde kalmış. Devlet desteği sınırlı, halk desteği ise neredeyse yok gibi. Balıkesir ile Bandırma'ya gelince, aralarında hiç bitmeyen bir horoz dövüşü var. Bandırma il haline gelse her ikisi de rahatlayacak ve bu işten k rlı çıkan da Bandırma olacak. 
Öğrenciler, program arasında tavuklara verilen değer bize verilmiyor serzenişinde bulundular. Çünkü kalacak bir yurtları bile yok. Kampus inşaatları da yarım kalmış. Ama mutlular. Necatibey Eğitim Fakültesi, Türkiye'nin en iyi öğretmen okullarından biri. 100 yıllık geçmişe sahip. Turizm Yüksekokulu'nun 30 yıllık geçmişi var. Meslek Yüksekokulu ise Dünya Bankası'nın desteklediği sayılı okullardan. Tıbbi bölümlerin olmaması hem avantaj hem de dezavantaj. 

Rektörler Van yolunda 
Rektörler 10 gündür işi gücü bırakıp Van krizine kilitlendiler. 10 gün içerisinde, Van'da üçüncü kez bir araya gelecekler. Özel uçakla toplu ulaşım pahalıya geldiği için, herkes başının çaresine bakacak. Kimi aktarmalı uçaklarla kimi de karayoluyla Van'a ulaşacak. En büyük tedirginlikleri ise güvenlik. Bu konuda kulaklarına hoş olmayan duyumlar gelmiş. 
Rektörlerin Van ziyareti sırasında en ufak bir provokasyon, Türkiye'ye çok sıkıntılı günler yaşatabilir. Daha önceden olduğu gibi bundan sonra atılacak adımlarda da kimse önünü görmüyor ya da görmek istemiyor. 
Bu gerginliğin daha fazla tırmandırılmasının kimseye bir faydasının olmayacağını artık birileri anlamalı. İş işten geçtikten sonra atılacak adımlar boşuna olur. 
Özetin özeti Hükümetle YÖK arasındaki kriz, Türkiye'ye pahalıya mal olabilir. Çankaya artık devreye girmeli ve tansiyonu düşürmelidir. 



</TEXT>
</DOC>
