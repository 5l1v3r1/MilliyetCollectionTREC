<DOC>
<DOCNO> 359088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sontur23.html </URL>
<DATE> 2005/07/07/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Acil servise koşacağına, kameramanı kovaladı 
</HEADLINE>
<TEXT>

     Zafer SAMANCI DHA 

      KONYA'da dün gece meydana gelen trafik kazasında Zeki Topaloğlu ve amcasının oğlu Ramazan Topaloğlu yaşamını yitirirken, yaralı olan diğer akrabaları Menderes Topaloğlu ile Reşat Yıldız tedavi altına alındı. Kazadan sonra hastaneye getirilen ve alkollü olduğu gözlenen yaralı 50 yaşındaki Reşat Yıldız, ambulanstan inip basın mensuplarına saldırdı. 
     Dün saat 23.30 sıralarında 35 yaşındaki Ramazan Topaloğlu yönetimindeki 42 BE 384 plakalı otomobil, Altınekin İlçesi'nden Konya yönüne giderken, şehir merkezine 40 kilometre kala, aşırı hız ve dikkatsizlik nedeniyle şarompole yuvarlandı. Kazada araç sürücüsü Ramazan Topaloğlu ve 39 yaşındaki amcasının oğlu Zeki Topaloğlu ambulans ile Konya Numune Hastanesine getirilirken yolda yaşamını yitirdi. Ağır yaralanan 41 yaşındaki Menderes Topaloğlu ise başka bir ambulans ile Meram Tıp Fakültesi Hastanesine götürüldü. Zeki ve Ramazan Topaloğlu'nu Konya Numune Hastanesine getiren ambulansın içinde bulunan başından hafif yaralı Reşat Yıldız, hemşire eşliğinde ambulanstan iner inmez, kazayı görüntülemeye çalışan basın mensuplarına saldırdı. 
     Aşırı alkollü olduğu gözlenen ve ayakta durmakta bile güçlük çeken Reşat Yıldız, yakınlarının öldüğünden habersiz bir şekilde, Görüntü çekmezseniz kimse duymaz. Aramızda hallederiz'' diyerek basın mensuplarını kovalamaya başladı. Kolundaki serumu söküp atan Yıldız, kendisini görüntülemeye çalışan bir kameramanı yaklaşık 100 metre kovaladı ama yakalayamadı. Küfürler ederek kamerayı kırmaya çalışan Yıldız'ı olay yerine gelen hastane güvenlik görevlileri kolundan tutup acile götürdü. Ağır yaralı olan Menderes Topaloğlu'nun ise hayati tehlikesinin devam ettiği belirtildi. 
     
</TEXT>
</DOC>
