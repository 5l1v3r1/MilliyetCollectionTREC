<DOC>
<DOCNO> 391487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sonspo28.html </URL>
<DATE> 2005/11/01/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Halilhodziç Benim herhangi bir sistemim yok 
</HEADLINE>
<TEXT>

     Trabzonspor Teknik Direktörü Vahid Halilhodziç, felsefesinin galibiyet olduğunu söyledi. 
     Halilhodziç, Trabzonspor Dergisi'nin Kasım ayı sayısındaki röportajında, her maça takımı galibiyet için hazırladığını belirterek, ''Benim felsefem galibiyettir. Galip gelebilmek için takımı itina ile hazırlamak gerekir. Kazanmak kolay elde edilen bir başarı değildir. Çünkü futbol sahasında hiç kimse size hediye vermez'' dedi. 
     Oyuncularını her fırsatta söylediklerini yapmaları konusunda uyardığını ifade eden Halilhodziç, ''Antrenmanı durdururum, konuşurum. Teknik direktörlüğe ilk başladığım zaman çeşitli futbol ekollerini inceleyip kendi stilimi oluşturdum. Bu stil, İtalyan sistemine daha yakın bir stil. Orada da oyun planı futbolculara uzun uzun anlatılır. Bu nedenle idmanlar da uzun sürer'' diye konuştu. 
     Trabzonspor'da eksik olan mevkileri tespit ettiğini kaydeden Halilhodziç, şöyle konuştu 
     ''Bunları açıklamak için şimdi doğru zaman değil. Transfer dönemi yaklaştıkça bu konu da şekillenecektir. Benim gördüğüm, oyuncu sayıları ile mevkiler arasında bir dengesizlik var. 7 savunma oyuncusuna karşılık bir forvet oyuncusu ile antrenman yaptığımız oldu. Diğer bir sorulması gereken soru da, kulübün maddi durumunun transfer yapmaya elverişli olup olmadığı. Biz de politikamızı buna göre şekillendireceğiz.'' Trabzonspor'un oynayacağı sistemin galibiyetin gelmesini sağlayacak bir sistem olacağını ifade eden Halilhodziç, ''Oyuncuların yapısı ve kalitesi sistemimizi oluşturacak. Sistem oyuncuları oluşturmaz. Benim herhangi bir favori sistemim yok. Çünkü oyuncuya göre hareket ederim. Oyuncularımı tanıdıktan sonra sistemimiz oturacak'' diye konuştu. 
     
</TEXT>
</DOC>
