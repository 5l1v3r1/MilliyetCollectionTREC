<DOC>
<DOCNO> 359877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/son/sonspo04.html </URL>
<DATE> 2005/07/10/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Chelsea çıldırdı .. 
</HEADLINE>
<TEXT>

     Rus trilyoner Abramovich’in takımı, Barcelona’nın yıldızı Ronaldinho’dan vazgeçmiyor. İngiliz ekibi şimdi de bonservis için teklifini 144 milyon dolara çıkardı. 
     
     İtalyanlar iddia etti 

     Son iki yıl milyon dolarlık transferler yapan ve Avrupa’nın en pahalı takımı konumuna gelen Chelsea, bu sezon durgunluk yaşarken, yüzyılın rekoruna imza atmaya hazırlanıyor. Shevchenko için Milan’a 85 milyon Euro öneren ancak hayır'' cevabı alan kulübün sahibi Abramovich, bu kez gözünü Ronaldinho’ya dikti. İtalya’nın spor gazetesi Corriere dello Sport, Chelsea’nin, 25 yaşındaki yıldızın bonservisi için 144 milyon dolar teklif edeceğini yazdı. 
     
     Yıllık 17.3 milyon dolar 

     Ronaldinho’ya da sezon başına 17.3 milyon dolardan 9 yıllık sözleşme önerisi yapılacağı öğrenilirken, İspanyol ekibi bu transferi kabul ederse Brezilyalı oyuncu 29 milyon dolarlık maliyetle transfer rekoru kıracak. Ancak Barcelona yönetimi, daha önce Figo’nun Real Madrid’e transferinde gösterilen taraftar tepkisinden korkarken, cazip teklife pek sıcak bakmıyor. Katalanlar, Ronaldinho’ya 5 yıllık imza attırmak için büyük çaba sarfediyor. 

     
</TEXT>
</DOC>
