<DOC>
<DOCNO> 363743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/son/sonyas11.html </URL>
<DATE> 2005/07/23/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Deep Purple En gürültülü seyirci Türkler 
</HEADLINE>
<TEXT>

     Rock müziğin usta isimlerinden Deep Purple Grubu’nun gitaristi Steve Morse, dünyanın pek çok yerinde konser verdiklerini belirterek, "Dünyada en coşkulu, en gürültülü seyirci Türk seyircisi" dedi. 
     Maslak Parkorman’da bu akşam Türk hayranlarıyla buluşacak ünlü rock müzik grubu Deep Purple’ın üyeleri, The Marmara Oteli’nde bir basın toplantısı düzenledi. 
     Grubun solisti Ian Gillan, bir basın mensubunun "grubun dağılıp dağılmayacağı"nı sorması üzerine, "Ayrılmak gibi bir düşüncemiz yok. 
     Zaten albümümüzü daha yeni bitirdik. Turne bittiği gibi de yeni albüm çalışmalarına başlayacağız. Hatta önümüzdeki 2 yılın planını yaptık bile" dedi. 
     Başka bir soru üzerine "live" adı verilen canlı kayıt albümü yapmayı şimdilik düşünmediklerini belirten Gillan, bu akşamki konserde özel bir sahne tasarımı ya da şov düşünüp düşünmediklerine yönelik soruya karşılık da, böyle bir şey hazırlamadıklarını, konserlerinde müziklerini ön plana çıkarmayı tercih ettiklerini söyledi. 
     Bir gazetecinin "30 yılda 10 grup üyesi değişti. Bunun nedeni nedir " şeklindeki sorusuna da Gillan, "Her ailedeki gibi bizde de boşanmalar, tartışmalar, akıl hastalıkları olmuştur. Ama yaklaşık 10 yıldır iyiyiz ve öyle zannediyorum ki bu böyle devam edecek" şeklinde esprili bir yanıt verdi. 
     Daha önce de Türkiye’ye geldiklerini hatırlatarak, Türk izleyicisini nasıl bulduklarını soran bir gazeteciyi de grubun gitaristi Steve Morse yanıtladı. 
     Morse, "Dünyada en canlı, en gürültülü seyirci Türk seyircisi. 
     Ondan sonra ise İtalyan, Brezilyalı ve Bulgar seyirciler geliyor. 
     Yıllar önce çıktığımız turnenin Türkiye ayağını asla unutamadık. O konserdeki seyircideki enerji patlamasını unutamadık. Bugün bile seyircilerle ilgili sohbet ettiğimizde, Türk seyircisini ayrı bir yere koyuyoruz" diye konuştu. 
     Grubun klavyecisi Don Airey ise, yeni kuşak rock müzik yapan sanatçıları nasıl değerlendirdiklerine yönelik bir soruya karşılık, bugün müzikte fazla yetenek sahibi olmaya gerek kalmadığı, müzik konusunda biraz teknik bilgisi olanların albüm çıkarmak istediği eleştirisini yaptı. 
     Yeni kuşak müzisyenlerden System of a Down gibi beğendikleri gruplar da olduğunu anlatan Airey, "Günümüzde görsellik de çok ön plana çıktı. Özellikle müzik kanallarında, kliplerde müzikten önce görselliğe önem veriliyor. Ve de şükürler olsun ki müzikte ’bağırma’ dönemi sona erdi ve gerçek müzik yeniden ortaya çıkmaya başladı" şeklinde konuştu. 
     Deep Purple Grubu, bu akşam Parkorman’da "Bananas" adlı yeni albümlerinin turnesi kapsamında bir konser verecek. Grup, konserinde yeni albümlerinden parçaların yanı sıra "Smoke on the Water", "Soldier of Fortune" gibi klasikleşmiş parçalarını da seslendirecek. 
     
</TEXT>
</DOC>
