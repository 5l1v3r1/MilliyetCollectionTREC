<DOC>
<DOCNO> 388563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/sonsiy06.html </URL>
<DATE> 2005/10/21/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Merkeze alınan Vali Unakıtan'ı böyle suçladı... 
</HEADLINE>
<TEXT>

     LÜTFÜ KARAKAŞ, ALİ ÜMİT ÜLKER Kırklareli DHA 

Bakanlar Kurulu kararıyla 14 Ekim'de merkeze alınan Kırklareli Valisi İsmet Metin, Maliye Bakanı Kemal Unakıtan ve AKP Milletvekili Gökhan Sarıçam'ı suçladı. 
     Unakıtan’ın 2 ay önce kente yaptığı gezide vilayeti ziyaret etmemesine tepki gösterdiğini, o günkü törenler sırasında Sarıçam’ın da kendisine omuz attığını öne süren Metin, Siz oturup valiliği yapın o zaman, veya valilik müessesesini kaldırın. Burası muz cumhuriyeti değil" dedi. 
     Unakıtan'ın ziyaret sonrası İçişleri Bakanı Abdulkadir Aksu'ya kendisini şikayet ettiğini belirten Metin, İki mülkiye müfettişi ilimize gelerek adli ve idari soruşturma yaptı. İçişleri Bakanı'nın hakkımda soruşturma izni verilmesi kararlaştırıldı. Benim emirlerden doğan bir refakat mecburiyetim yok" diye konuştu. 
     Metin, valiliğe Genel Sekreter atanmak istenen bir kişiye karşı çıkması ve Lüleburgaz'da bir binanın Balkanlar ve Orta Asya ülkelerine imam hatip yetiştirmek üzere tahsisi konusunda da Sarıçam'la anlaşamadıklarını ifade etti. Olayların ardından Ankara’ya Kara Kuvvetleri Komutanı Orgeneral Yaşar Büyükanıt’ı ziyarete gittiğini ve Cumhurbaşkanlığı Genel Sekreteri Kemal Nehrozoğlu’nu da ziyaret ettiğini kaydeden Metin, Burada köşke giden kararnamemin Cumhurbaşkanı tarafından uygun görülmediğini ve imza edilmediğini öğrendim. Bir gün sonra yine giderek kararnamemim imzalanmasını talep ettim" dedi. Metin, 2 ay sonra emekli olduktan sonra yargıya gideceğini de sözlerine ekledi. 
     
</TEXT>
</DOC>
