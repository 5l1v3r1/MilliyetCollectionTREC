<DOC>
<DOCNO> 358639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/soneko24.html </URL>
<DATE> 2005/07/06/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
BİM'in halka arzı için talep toplanmaya başlandı... 
</HEADLINE>
<TEXT>

     Perakende alanında faaliyet gösteren BİM'in ortak satış yöntemiyle gerçekleşecek halka arzında talep toplanmasına başlandı. 
     İş Yatırım'ın liderliğinde oluşturulan bir konsorsiyum tarafından yönetilen arzda talep toplama 8 Temmuz Cuma günü sona erecek. 
     Halka arzda fiyat aralığı, 22,4 YTL-28,0 YTL olarak belirlendi. Yatırımcılar, taleplerini tespit edilen fiyat aralığının tavanı olan 28,0 YTL üzerinden yapacaklar. Nihai satış fiyatı, tespit edilen fiyat aralığı içerisinde kalacak ve talep toplama süresinin sonunda gelen talep çerçevesinde belirlenecek. 
     Hisse senetleri Sermaye Piyasası Kurulu kaydına alınan BİM'in hisselerinin yüzde 37,5'i halka arz edilecek. Şirket, halka arzda yeterli fazla talebin gelmesi halinde gerçekleştirilecek ek satışla birlikte ise toplam yüzde 43,1'ini ortak satış yoluyla halka arz edecek. 
     Böylece, 25,3 milyon YTL olan mevcut sermayenin, ek satışla birlikte 10 milyon 910 bin 635 YTL nominal değere sahip kısmı bireysel ve kurumsal yatırımcılara satılmış olacak. 
     Halka arzda, BİM'in yabancı ortakları Merrill Lynch Global Emerging Markets Partners ve BankAmerica Int. Investment Corporation ile Albaraka Türk Özel Finans Kurumu A.Ş. ve Kuveyt Türk Evkaf F.K.A.Ş.'nin hisse satışı gerçekleştirecekleri duyuruldu. 
     Halka arz talep toplama sürecinde, hisse senetleri, küçük bireysel, yurt içi kurumsal, yurt dışında yerleşik yabancı kurumsal yatırımcılar ve yönetici kadrosu olmak üzere dört yatırımcı grubuna satılacak. 
     Halka arz edilecek hisse senetlerinin yüzde 67,5'inin yurt dışında yerleşik yabancı kurumsal yatırımcılara, yüzde 30'unun küçük bireysel yatırımcılara, yüzde 1,5'nin yönetici kadrosuna, geriye kalan yüzde 1'ini ise yurt içi kurumsal yatırımcılara tahsis edilmesi planlanıyor. 
     
</TEXT>
</DOC>
