<DOC>
<DOCNO> 353460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/son/soneko06.html </URL>
<DATE> 2005/06/19/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
188 milyon avroluk hibe, proje bekliyor... 
</HEADLINE>
<TEXT>

     Avrupa Birliği ile mali işbirliği kapsamında gerçekleştirilen bölgesel kalkınma programları çerçevesinde, toplam 27 ilde 188 milyon avro tutarında hibe kullandırılacak. 
     AB-Türkiye Mali İşbirliği kapsamında katılım öncesi fonlardan yararlanmak üzere hazırlanan Doğu Anadolu Kalkınma Programı kapsamında Bitlis, Hakkari, Muş ve Van illeri bulunuyor. 
     Toplam 45 milyon avroluk AB hibesinin kullanılacağı programda 17 milyon avro tarım ve kırsal kalkınmaya, 8.5 milyon avro KOBİ'lere, 9.5 milyon avro da turizm ve çevreye ayrıldı. Ayrıca, program kapsamında sosyal gelişme için 2.5, kapasite geliştirme için de 6.5 milyon avro tutarında hibe verilecek. 
     
     ÇANKIRI, AMASYA, BAYBURT BÖLGELERİ 
     Çankırı, Kastamonu, Sinop, Amasya, Çorum, Samsun, Tokat, Bayburt, Erzincan ve Erzurum illerini kapsayan kalkınma programında ise 40 milyon avrosu AB desteği, 12.3 milyon avrosu da Türkiye katkısı olmak üzere toplam 52.3 milyon avro tutarında hibe kullandırılacak. 
     Program kapsamında yerel kalkınma girişimleri için 9.9 milyon avro, KOBİ'ler için 14.8 milyon avro, küçük ölçekli altyapı için ise 24.7 milyon avro tutarında hibe verilecek. 
     
     AĞRI-SİVAS-KARAMAN-BİNGÖL 
     Ağrı, Ardahan, Iğdır, Kars, Sivas, Kayseri, Yozgat, Karaman, Konya, Bingöl, Elazığ, Malatya ve Tunceli illeri kapsamındaki kalkınma programı çerçevesinde ise 70 milyon avrosu AB katkısı, 20.7 milyon avrosu da Türkiye katkısı olmak üzere 90.7 milyon avro hibe verilecek. Program kapsamında, tarıma 8.2, yerel kalkınma girişimlerine 12.3, KOBİ'lere 24.5, küçük ölçekli altyapıya 36.7 milyon avroluk destek sağlanacak. 
     
     SINIR ÖTESİ İŞBİRLİĞİ KAPSAMINDAKİ İLLER 
     Bunlardan ayrı olarak sınır ötesi işbirliği programları çerçevesinde ise Yunanistan ile gerçekleştirilecek programla Aydın, Balıkesir, Çanakkale, Edirne, İzmir ve Muğla illerine 19.3 milyon avro tutarında kaynak ayrıldı. 
     Edirne ve Kırklareli'yi kapsayan Türkiye-Bulgaristan Sınır Ötesi İşbirliği Programı kapsamında ise 19.5 milyon avro kaynak kullandırımı öngörülüyor. 
     
     HİBELER NASIL KULLANILACAK 
     Bölgesel programlar kapsamındaki illerde, kar amacı gütmeyen kurum ve kuruluşlar hibelerden yararlanmak üzere başvurabiliyor. KOBİ'ler ise doğrudan gelir artırıcı nitelikte olmayan faaliyetleri için hibe isteyebiliyor. 
     Bu niteliğe sahip kurum ve kuruluşlar, sivil toplum kuruluşları ve ilgili tüm yerel inisiyatifler, KOBİ'ler, belediye, il özel idaresi, muhtarlıklar, sanayi, ticaret, ziraat, meslek oda ve kuruluşları, vakıflar, dernekler, sendikalar, kooperatifler, üniversiteler, araştırma enstitüleri ve eğitim kurumları olarak sıralanıyor. 
     Bu arada, Samsun, Kastamonu ve Erzurum Düzey 2 bölgeleri ve Doğu Anadolu Kalkınma Programı için proje teklif çağrıları yapılırken, kullanım ayrıntıları da netleşti. 
     
     KOBİ HİBE PROGRAMI 
     Örneğin, Samsun, Kastamonu ve Erzurum bölgelerini kapsayan program kapsamında KOBİ'lere 10 bin ile 100 bin avro arasında hibe kullandırılabilecek. 
     Hibeler hazırlanan projenin yüzde 50'sini geçemeyecek. 
     
     KÜÇÜK ÖLÇEKLİ ALTYAPI PROJELERİ 
     Program kapsamında, küçük ölçekli altyapı projeleri için ise 90 bin ila 1.8 milyon avro hibe imkanı bulunuyor. 
     Yerel yönetimlerin başvurabileceği bu hibe programı, fuar alanlarına giden yolların inşası, rehabilitasyonu, kanalizasyon ve içme suyu şebeke inşaat ve iyileştirmesi, tarihi ve kültürel eserlerin restorasyonu, sosyal altyapı ile kamu sağlığı altyapı hizmetleri alanlarında kullandırılabilecek. 
     Kar amacı gütmeye sivil toplum örgütleri ile yerel yönetimler ve mesleki eğitim kurumlarının başvurabileceği yerel kalkınma girişimleri programı kapsamında ise 10-90 bin avro hibe veriliyor. 
     Başvuru formları illerdeki Kalkınma Birlikleri, DPT, Avrupa Komisyonu Türkiye Delegasyonu ve Merkezi Finans ve İhale biriminin internet adreslerinden temin edilebiliyor. 
     
</TEXT>
</DOC>
