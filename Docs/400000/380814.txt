<DOC>
<DOCNO> 380814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sondun31.html </URL>
<DATE> 2005/09/23/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Almanya'da koalisyon turları sürüyor 
</HEADLINE>
<TEXT>

     Almanya'da Birlik partileri Hıristiyan Demokrat Birlik ve Hıristiyan Sosyal Birlik CDU CSU ile Birlik 90 Yeşiller eş başkanları, koalisyon ön görüşmeleri için bugün bir araya geldi. 
     CDU Genel Başkanı Angela Merkel ve CSU Genel Başkanı Edmund Stoiber ile Birlik 90 Yeşiller eş başkanları Claudia Roth ve Reinhard Butikofer dörtlü görüşme yaptı. 
     Merkel, görüşmenin açık ve dürüst bir atmosfer içinde geçtiğini belirterek, ''Ancak farklılıklar çok büyük. İkinci bir görüşme yapmayı şimdilik düşünmüyoruz'' dedi. 
     Gerek olduğunda ikinci görüşme yapmak için görüş birliğine vardıklarını belirten Merkel, SPD ile yapacakları ikinci görüşme sonrası Yeşiller ile tekrar ön görüşme yapıp yapmayacaklarına karar vereceklerini söyledi. 
     CSU Genel Başkanı Edmund Stoiber de Merkel'le aynı görüşte olduklarını belirterek, ''Yeşiller, ayrıntıları konuşmak istemediler. Seçim sonuçları konusunda bizden görüşlerimizi değiştirmemizi istediler. Biz bunu kabul etmedik'' dedi. 
     Görüşmeyi olumlu olarak niteleyen Stoiber, bazı yerel yönetimlerde Birlik partileri ve Yeşiller'in birlikte çalıştıklarını belirterek, buradaki gelişmeleri takip edeceklerinin söyledi. 
     Birlik 90 Yeşiller Eş Başkanı Reinhard Bütikofer, görüşmede birlikte hükümet kurma imkanı görmediklerini belirterek, ''Seçim sonuçlarına göre hangi zihniyet değişikliğini yapacakları konusunda Birlik partileri bize cevap vermedi. Biz de yönetimimize yeni bir koalisyon ön görüşmesi yapılmaması yönünde tavsiyede bulunacağız'' dedi. 
     Birlik partileriyle aralarındaki farklılıkların büyük olduğuna dikkati çeken Butikofer, buna rağmen devlet siyasetinin sorumluluğu gereği görüşme denemesi yaptıklarını söyledi. 
     Butikofer, istikrarsız bir hükümet, azınlık hükümeti ya da erken seçime karşı olma konusunda her iki tarafın da aynı görüşleri paylaştıklarını söyledi. 
     Yeşiller'in seçimlerde çoğunluğu sağlayan aracı parti rolü de üstlenmeyeceğini de vurgulayan Butikofer, ''İstikrarlı bir hükümet için içerik konusunda da anlaşma olmalıdır'' dedi. 
     Yeşiller Eş Başkanı Claudia Roth da yaptığı açıklamada, Birlik partileriyle temel konularda büyük farklılıkları bulunduğunu belirterek, ''İstikrarlı hükümet ortak bir program içeriğine dayanır'' dedi. 
     Roth, farklı görüşlere rağmen birtakım tabuların yıkılması için görüşmelerin faydalı geçtiğini söyledi. 
     
</TEXT>
</DOC>
