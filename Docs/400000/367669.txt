<DOC>
<DOCNO> 367669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/son/sontur08.html </URL>
<DATE> 2005/08/06/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Kadıköy'de fidyeci operasyonu 
</HEADLINE>
<TEXT>

     Kadıköy’de, kaçırarak bir süre alıkoydukları kişiden istedikleri parayı almak için buluşma yerine gelen fidyeci, polisin "teslim ol" çağrısına silahla karşılık verince, çıkan çatışmada vurularak öldü. 
     AA muhabirinin aldığı bilgiye göre, Kadıköy’de kuş yemi imalatı işi yapan M.Y.K, birkaç gün önce kimlikleri henüz belirlenemeyen 2 kişi tarafından kaçırılarak, Gaziosmanpaşa’daki bir eve götürüldü. 
     Bir süre evde tuttukları M.Y.K’yı döven bu kişiler, kendilerine 100 bin YTL getirmesini, aksi tekdirde kendisini öldüreceklerini 
     söylediler. 
     Parayı bulması için serbest bırakılan M.Y.K, durumu polise bildirdi. Bunun üzerine harekete geçen Asayiş Şube Müdürlüğü Gasp Büro Amirliği ekipleri, M.Y.K’nın fidyecilerle bağlantı kurmasını sağlayarak, onlara istedikleri parayı vermek için İçerenköy İnönü Caddesi’ndeki boş bir alana gelmelerini söylemesini istediler. 
     Polis, buluşma yeri çevresinde pusu kurarken, M.Y.K, içinde para olduğu sanılan bir poşetle olay yerine geldi. Bir kişinin M.Y.K’dan parayı almak için ortaya çıkması üzerine polis, bu kişiye "teslim ol" çağrısında bulundu. Uyarıya aldırmayan ve polise tabancayla ateş eden bu kişi, bir yandan da kaçmaya başladı. 
     Polislerin de karşılık vermesi üzerine çıkan çatışmada, Emekevleri Camii bahçesine kadar kaçan zanlı, bacaklarından vuruldu. Ateş etmeyi sürdüren bu kişi, çatışmanın sürmesi üzerine, vücuduna isabet eden kurşunlarla hayatını kaybetti. Çatışmada başka ölen ve yaralanan olmadı. 
     Ölen kişinin üzerinde yapılan aramada, kaçırılan M.Y.K’nın nüfus cüzdanı bulundu, ancak zanlının kimliğini belirlemeye yarayacak bir belge bulunamadı. 
     Polis, zanlının kimliğinin belirlenmesine çalışıldığını ve operasyonun sürdüğünü bildirdi. 
     
</TEXT>
</DOC>
