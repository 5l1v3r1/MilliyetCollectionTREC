<DOC>
<DOCNO> 373073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/soneko12.html </URL>
<DATE> 2005/08/26/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Kozmetikte erkekler de artık hedef kitle... 
</HEADLINE>
<TEXT>

     Medine Taşdelen - Kadınlar için vazgeçilmez unsurlardan biri olan kozmetik ve kişisel bakıma erkeklerin son yıllarda artan ilgisi, erkekleri bu sektörün önemli hedef kitlesi haline getirdi. 
     Eczacıbaşı-Beiersdorf Genel Müdürü Hakan Uyanık, AA muhabirine yaptığı açıklamada, pazarın saç, vücut, ağız bakımı ile tıraş ürünleri ve makyaj malzemelerini içerdiğini belirterek, dünyada 150 milyar dolar büyüklüğe sahip pazarın geçen yıl Türkiye'de 1.2 milyar dolar seviyesinde gerçekleştiğini söyledi. 
     Türkiye'de bu alandaki tüketimin Avrupa'da kişi başına yapılan tüketim oranlarının 15'te biri kadar olduğuna işaret eden Uyanık, ''aslında Türkiye'de pazar hala çok küçük. Ülkemizde geçen yıl 8 milyar dolarlık sigara tüketimi yapıldığı göz önünde bulundurulduğunda, ekonomik durum biraz geri planda kalıyor. Bence eğitim ve kültür daha önemli unsurları oluşturuyor'' dedi. 
     Hakan Uyanık, kozmetik ve kişisel bakım pazarının yüzde 70'inin ithal, yüzde 30'unun yerli ürünlerden oluştuğunu kaydetti. 
     
     ''ERKEK ÜRÜNLERİNE ÇOK CİDDİ YATIRIM YAPIYORUZ'' 
     Tüm dünyada olduğu gibi, Türkiye'de de erkeklerin kişisel bakıma verdiği önemin ciddi oranda arttığını dile getiren Uyanık, şöyle devam etti 
     ''Erkekler yeni tüketici kitlesi olduğu için, kozmetik ve kişisel bakım ürünleri satan kuruluşlar pazarlama stratejilerini buna göre değiştiriyorlar. Geçen yıl bayan deodorant pazarı yüzde 5, erkek deodorant pazarı yüzde 18 büyümüş. Son 2 yıldır Nivea'nın erkek ürünlerine çok ciddi yatırım yapıyoruz. 2004 yılından itibaren erkekler için kırışık önleyici kremler ve losyonlardan oluşan cilt bakım ürünleri pazara sunduk. Bu yıl geçen yıla göre 2-3 kat daha fazla satış yapıyoruz. Artık erkekler de, kozmetik ve kişisel bakım pazarında önemli bir tüketici kitlesini oluşturuyor. Türkiye'de bu yıl toplam kozmetik ve kişisel bakım pazarının yüzde 10-20 arasında, erkek pazarının ise yüzde 35 civarında büyümesini öngörüyoruz.'' 
     
     ''SAHTE ÜRÜNLERLE BOĞUŞUYORUZ'' 
     Uyanık bu arada, kozmetikte sahte ürünlerle çok ciddi şekilde boğuştuklarını söyledi. 
     Kendi ürünlerinden Nivea'nın güneş yağında önemli oranda sahtesi yapıldığını belirten Uyanık, sahteciliği önlemek için özellikle Mayıs-Eylül ayları arasında çok sayıda satış noktasına baskınlar yaptıklarını söyledi. 
     Uyanık, ''Ama hala çok ciddi cezalar yok. Ünlü markaların sahteleri Çin'de bile üretilip Türkiye'ye getirilerek satılabiliyor'' diye konuştu. 
     Normal fiyatın yarısı veya üçte birine satılması nedeniyle sahte olduğunu bile bile bu ürünleri satın alan tüketiciler bulunduğunu ifade eden Uyanık, Türkiye'de ölçülebilen 1.2 milyar dolarlık kozmetik ve kişisel bakım pazarının yüzde 30-40'ı civarında kayıt dışı bir pazarın söz konusu olduğunu tahmin ettiklerini söyledi. 
     
     AVON'UN ERKEK ÜRÜNLERİNDE YÜZDE 73'LÜK ARTIŞ 
     Avon Türkiye Pazarlama İletişimi ve Halkla İlişkiler Müdürü Eda Bekem de, yapılan araştırmalara göre gelir ve nüfusta yaşanan artışa paralel olarak 2010 yılında Türkiye'de kozmetik pazarının ikiye katlanacağının tahmin edildiğini belirtti. 
     Erkeklerin cilt bakım ürünü kullanmalarında büyük artış görüldüğünü, bunun da toplam pazarı büyüttüğünü kaydeden Bekem, bu yıl Avon'un erkek bakım ürünleri satışında geçen yıla göre yaklaşık yüzde 73 oranında artış olduğunu bildirdi. 
     Eda Bekem, 2007 yılı için 200 milyon dolarlık ciro hedeflediklerini belirterek, geçen yıl ürün portföylerini geliştirdiklerini ve pazarda açık olduğunu tespit ettikleri ürünlere yatırım yaptıklarını, önümüzdeki yıllarda da bu yöndeki çalışmalara devam ederek ürün portföylerini zenginleştirmeyi planladıklarını kaydetti. 
     
</TEXT>
</DOC>
