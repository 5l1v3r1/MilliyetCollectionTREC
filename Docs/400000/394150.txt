<DOC>
<DOCNO> 394150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sonspo23.html </URL>
<DATE> 2005/11/11/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Gerets, Galatasaray'da futbolculara iki gün izin verdi 
</HEADLINE>
<TEXT>

     Galatasaray, Turkcell Süper Ligi'nin 13. haftasında Çaykur Rizespor ile deplasmanda yapacağı karşılaşmanın hazırlıklarını, bugünkü idmanla sürdürdü. 
     Teknik direktör Eric Gerets yönetiminde, Florya Metin Oktay Tesisleri'nde yapılan antrenmanda futbolcular, ısınma hareketlerinin ardından taktik çalışması yaptı. Antrenman, dar alanda çift kale maçla sona erdi. 
     Gerets, taktik çalışması ve çift kale maçta sık sık oyuncularını uyararak istediklerinin yapılmasını istedi. 
     Milli takımlarda bulunan oyuncuların katılmadığı antrenmana, soğuk algınlığı başlangıcı olan Hasan Kabze de önlem amacıyla çıkarılmadı. Sakatlığı süren Sabri ise koşu yapmakla yetindi. Çift kale maçta 2 kez ayağına darbe alan Ümit, yapılan tedavinin ardından çalışmayı sürdürdü. 
     Milli maçlar nedeniyle bu hafta maç yapmayacak olan Galatasaraylı futbolcular, hafta sonunu dinlenerek geçirecek. Gerets, hafta başından bu yana çalıştırdığı oyuncularına 2 gün izin verdi. 
     
</TEXT>
</DOC>
