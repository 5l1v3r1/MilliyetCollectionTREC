<DOC>
<DOCNO> 378522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/guncel/gun02.html </URL>
<DATE> 2005/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sonbaharın tadı 'filmekimi' ile çıkar 
</HEADLINE>
<TEXT>


İKSV Sonbahar Film Haftası 'filmekimi', 30 Eylül-6 Ekim arasında düzenlenecek. Bu yıl, Aydın Doğan Vakfı'nın desteğiyle, hafta içi gündüz seanslarındaki 15 film, 2.50 YTL'ye izlenebilecek 

Alin Taşçıyan 

İstanbul Kültür Sanat Vakfı, 3 yıldır İstanbul'da sinema sezonunun başlangıcını, galaların peş peşe sıralandığı bir şenliğe dönüştürüyor. 
Sinemanın yüreği Beyoğlu'nun görkemli Emek Sineması'nda o sezon gösterime girecek ödüllü ve önemli yapımların yanı sıra, yılın öne çıkan filmlerinden oluşan bir seçkiyi sinemaseverlere sunuyor. 
Bu yıl 4'üncüsü düzenlenecek 'filmekimi', Aydın Doğan Vakfı'nın desteğiyle 30 Eylül - 6 Ekim tarihleri arasında gerçekleştirilecek. 
Bu destek sayesinde hafta içi gündüz 11.00, 13.00, 16.00 seanslarında gösterilecek 15 film sadece 2.50 YTL'ye izlenebilecek. 

'Destekledik çünkü...' 
'filmekimi' programı, salı akşamı Beyoğlu'ndaki 360 İstanbul'da yapılan bir basın toplantısıyla açıklandı. 
Aydın Doğan Vakfı Yürütme Kurulu Başkanı Candan Fetvacı, "Aydın Doğan Vakfı, ülkemizin kültür ve sanat alanında gelişmesi, uluslararası iletişimin en yüksek düzeyde ve etkin bir biçimde oluşturulması için çaba gösteren bir vakıf. Farklı ülke sinemalarını tanımamızı sağlayacak olan 'filmekimi'ne de bu açıdan yaklaşarak destek veriyoruz" dedi. 
Yeni sezonda izleyeceğimiz bazı filmlerin galaları 21.30 seansında yapılacak. Bunlardan ilki Berlin Film Festivali'nde En İyi Avrupa Filmi Mavi Melek ödülü kazanan "Paradise Now Vaat Edilen Cennet." Film, Filistinli intihar bombacılarını ele aldığı için ahlaki tartışma yaratmıştı. 

'Gizli Saklı' ödüllü film 
"Cehennem Silahı" filmlerinin senaristi Shane Black'in ilk yönetmenlik denemesi "Kiss, Kiss, Bang, Bang"de Robert Downey Jr. ve Val Kilmer'ın oyunları üzerinde özellikle duruluyor. 
"Trainspotting"in yönetmeni Danny Boyle, "Millions Milyonlar"da içi para dolu bir çanta bulan iki küçük kardeşin ailenin hayatını altüst etmesini konu alıyor. 
"Cache Gizli Saklı" Michael Haneke'ye Cannes Film Festivali En İyi Yönetmen Ödülü'nü kazandırdı. Daniel Auteuil ve Juliette Binoche'un başrolleri paylaştığı filmde Haneke, yine Batı burjuvazisini sorguluyor. 

Dogville'in devamı 
Lars von Trier, "Dogville"in devamı "Manderlay" ile ABD eleştirisini sürdürüyor. 'filmekimi'ndeki son gala, Dogma akımının öncülerinden Thomas Vinterberg'in "Dear Wendy Sevgili Wendy"si. 
Biletler 24 Eylül'de Biletix ve Emek Sineması'ndan satışa sunulacak. 
Ayrıntılı bilgiye www.iksv.org sitesinden ulaşabilirsiniz. 


</TEXT>
</DOC>
