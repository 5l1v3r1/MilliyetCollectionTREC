<DOC>
<DOCNO> 397968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sonsiy11.html </URL>
<DATE> 2005/11/25/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Başbakan'ın mitingine yağmur önlemi 
</HEADLINE>
<TEXT>

     Başbakan Recep Tayyip Erdoğan’ın yarın Samsun’da düzenleyeceği miting sırasında olası yağmur için AK Parti Samsun İl Teşkilatı tarafından katılımcılara yağmurluk ve kaşkol dağıtılacağı bildirildi. 
     Edinilen bilgiye göre, Başbakan Erdoğan’ın yarın Cumhuriyet Meydanı’nda saat 13.00’de yapacağı mitingin hazırlıkları devam ederken, miting günü havanın yağışlı olabileceği yönünde duyum alan AK Parti İl Teşkilatı da mitinge katılanlara dağıtılmak üzere 20 bin yağmurluk ve 15 bin kaşkol yaptırdı. 
     AK Parti Samsun İl Başkanı Fuat Köktaş, AA muhabirine yaptığı açıklamada, "Samsun, Başbakan’ı ile buluşuyor" adı altında gerçekleştirilecek miting için parti olarak tüm hazırlıkları tamamladıklarını ve Başbakan Erdoğan’ı beklediklerini söyledi. 
     Miting günü havanın yağışlı olabileceği yönünde Meteoroloji Bölge Müdürlüğü’nden bilgi aldıklarını belirten Köktaş, "Bu nedenle mitinge gelen vatandaşlarımız için 20 bin yağmurlukla 15 bin kaşkol yaptırdık. 
     Yağmurluk ve kaşkoller miting günü partimizin gençlik kolları elemanlarınca vatandaşlarımıza dağıtılacak. Mitinge katılan vatandaşlarımızın yağmurdan ıslanmasını ve üşümesini istemiyoruz" dedi. 
     Dağıtılacak yağmurluklar sarı, mavi ve pembe renklerde yaptırılırken, turuncu renkte hazırlanan kaşkolların üzerinde AK Parti amblemi işlendi. 
     
</TEXT>
</DOC>
