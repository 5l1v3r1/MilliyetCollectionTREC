<DOC>
<DOCNO> 388686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/ekonomi/eko05.html </URL>
<DATE> 2005/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa görüşmesinde Unakıtan tartışması 
</HEADLINE>
<TEXT>


Anayasa Komisyonu'nda Bakan Unakıtan'ın dosyaları tartışıldı. CHP'liler, mali denetim konuşulurken 'Maliye Bakanı'nın kendisi kayıtdışı, illegal' dedi. Maliye Müsteşarı H. Basri Aktan, bakanı savundu 

ANKARA Milliyet 

Anayasa'daki "genel ve katma bütçe" ifadelerini "merkezi yönetim bütçesi" olarak değiştiren ve 3 yıllık bütçe uygulamasına altyapı hazırlayan 6 maddelik öneri dün komisyonda kabul edildi. 
Toplantıya, bağırsak enfeksiyonuna bağlı su kaybı nedeniyle geçtiğimiz günlerde hastanede tedavi gören Maliye Bakanı Kemal Unakıtan'ın yerine Maliye Bakanlığı Müsteşarı Hasan Basri Aktan katıldı. Aktan, artık sistemin "merkezi, mahalli idare ve sosyal güvenlik bütçesi" olarak üç temel başlık altında toplanacağını, daha önce 101 kurumu kapsayan genel bütçede 144 kurumun yer alacağını bildirdi. 
CHP Konya Milletvekili Atilla Kart, öneriyle mali denetimde etkinliğin amaçlandığını vurgulayarak, "Tirajik, ironik olan husus şu bizzat bu uygulamayı yapacak olan Maliye Bakanı'nın kendisi illegal ilişkiler içerisindedir ve kayıtdışı faaliyet içerisindedir" dedi. 

'Mahkemeyi kapattırır' 
Komisyon Başkanı Burhan Kuzu'nun, "Yargı kararı var mı " sorusunu Kart, "150 milyon dolar hayali ihracat yapmıştır, sahte belge düzenlemiştir. Bilirkişi raporları var, Yargıtay kararı var" diye yanıtladı. 
AKP Ankara Milletvekili Ersönmez Yarbay, "Mahkeme kararı olmadan iddiada bulunmak haksızlık olur" deyince, CHP İzmir Milletvekili Yılmaz Kaya, "Maliye Bakanı o aşamaya geldiğinde iddia ediyorum o mahkemeyi kapattırır. Yargı kararı olamıyor ki" ifadesini kullandı. 

'Kendinizi teslim edin' 
CHP'lilerin eleştirisini yanıtlamak isteyen Aktan'a tepki gösteren Kart, "Siz konuşamazsınız, bürokratsınız. Haddinizi ve sınırınızı bilin" dedi. CHP Antalya Milletvekili Tuncay Ercenk de eleştiriyi, "Vergi toplamakla görevli Maliye Bakanı vergi kaçırmaktan, sahte belge düzenlemekten yargılanıyor. AB'de bu yüzden istifalar, intiharlar oluyor" diye sürdürdü. 
Ercenk'in, "Böyle alelacele yasalar gelince altında bir şey arıyoruz" sözlerine Kuzu, "Şeytandandır, şeytandan" karşılığını verdi. 
Ercenk, "2 - B geliyor, güzel. Altında Unakıtan'ın 52 dönüm arazisi çıkıyor. Vergi barışı geliyor, Maliye Bakanı'nın vergi kaçakçılığı maddesi... Güven vermiyorsunuz" diye konuştu. AKP Düzce Milletvekili Metin Kaşıkoğlu da, "Bize güvenin, teslim edin kendinizi" dedi. 


</TEXT>
</DOC>
