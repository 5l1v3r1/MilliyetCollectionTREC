<DOC>
<DOCNO> 384382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/spor/spo05.html </URL>
<DATE> 2005/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
FIFA listesi depremi 
</HEADLINE>
<TEXT>


MHK, önümüzdeki yıl kokart takacak hakemlerin isimlerini Federasyon Başkanı Levent Bıçakcı'nın onayına sundu. Ancak Kuddusi Müftüoğlu ve Metin Aydoğan'ın FIFA listesinden çıkartılması camiada ortalığı karıştırdı 

ÖZEL HABER CEMAL ERSEN 


Merkez Hakem Kurulu, 2006 yılında FIFA kokartı takacak hakemlerin isimlerini belirleyerek, Federasyon Başkanı Levent Bıçakcı'nın onayına sunarken, kokartı alınan ve listeye yeni dahil edilen isimler gündeme bomba gibi düştü. MHK, 4 yıldır FİFA listesinde bulunan Kuddusi Müftüoğlu, geçen yıl listeye alınan Metin Aydoğan ile yaş sınırına gelen ve 1997'den bu yana Avrupa'da maç yöneten Mustafa Çulcu'nun isimlerini listeye almadı. Yedi kişilik yeni listeye Fırat Aydınus, Cüneyt Çakır ve Yunus Yıldırım alınırken, FIFA yardımcı hakemleri arasında da Ankara bölgesinden Ekrem Kan'ın yerine Cem Satman kokarta aday gösterildi. 

Yüksek tansiyon 
Bu yılki listenin belirlenmesi sırasında MHK içinde büyük tartışmalar yaşandığı, önce listeden sadece yaş sınırına gelen Mustafa Çulcu'nun çıkarılmasının gündeme geldiği, ancak daha sonra Başkan Ufuk Özerten'in isteği üzerine sayının üçe çıkarıldığı öğrenildi. Yapılan ilk oylamada Kuddusi Müftüoğlu'nun liste dışı kalmasına 4 üye karşı çıkarken, bazı üyelerin listeye alınması kesin olan Fırat Aydınus'un yanına geçen yıl kıl payı liste dışı kalan Cüneyt Çakır ile Manisa bölgesi hakemi Yunus Yıldırım'ı önerdi. Tartışmaların dozu artınca üyeler inisiyatifi Ufuk Özerten'e bıraktı ve son sözü başkan söyledi. Listede 7 hakemin yanı sıra 10 yardımcı hakem ve 3'ü orta, 7 bayan hakemin isimleri bulunuyor. 

Yenilerin performansı 

FIFA listesine alınan Fırat Aydınus son iki sezondur başarılı performansıyla dikkat çekerken, geçen sezon 19 maçla en çok görev alanlar sıralamasında ilk basamakta yer bulmuştu. Aydınus, bu sezon da Süper Lig'de 4 kez görev yaptı. Cüneyt Çakır ise geçen sezon son anda FIFA listesinin dışında kalmış, bu dönemde 13 maça çıkmıştı. Çakır bu sezon ise üç kez düdük çaldı. Manisa bölgesinin genç hakemi Yunus Yıldırım geçen sezon 16 Süper Lig müsabakasını yönetirken, bu sezon ilk 8 hafta içinde sayı 4 oldu. 


</TEXT>
</DOC>
