<DOC>
<DOCNO> 393174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sontur25.html </URL>
<DATE> 2005/11/08/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Kentbank davasında "reddi hakim" talebi 
</HEADLINE>
<TEXT>

     Tasarruf Mevduatı Sigorta Fonu TMSF tarafından el konulan Kentbank’ın zararından sorumlu tutulan 35 kişinin yargılandığı davanın ilk duruşması, iddianamenin üye Hakim Sevil Tosun’un Cumhuriyet Savcısı olan eşi Fehmi Tosun tarafından hazırlanmasının tarafsızlığını etkileyeceği iddiasıyla yapılan "reddi hakim" talebinin karara bağlanması amacıyla ertelendi. 
     İstanbul 8. Ağır Ceza Mahkemesi’ndeki duruşmada söz alan Mustafa Süzer ve Sami Çakır’ın avukatı Nejat Doğan, Kentbank’ın, TMSF’ye devredilen 22 banka içinde yer aldığını, ancak devir kararının iptal edildiğini bildirdi. 
     Temel işlem iptal edildiği için bundan sonra gelen diğer işlemlerin de hukuki bir değerinin olmadığını savunan Doğan, TMSF ve BDDK’nın davaya katılma taleplerinin reddedilmesini istedi. 
     Mustafa Süzer’in avukatı Dilek Helvacı da, bankanın TMSF’ye devredilmesinin iptal edilmesi nedeniyle bazı başka idari işlemlerin de taraf ehliyeti olmadığı gerekçesiyle iptal edildiğini kaydederek, "Bu da göstermektedir ki, TMSF’nin davaya katılma ehliyeti söz konusu değildir" dedi. 
     Mahkeme heyeti, 5411 sayılı Bankacılık Kanunu’nun 162. maddesi uyarınca TMSF ve BDDK avukatlarının, davaya "katılan avukatı" olarak kabul edilmelerini kararlaştırdı. 
     
     ÜYE HAKİM TOSUN’UN ÇEKİLMESİ İSTEMİ 
     Mahkeme Heyeti Başkanı Mustafa Akın, sanık Sami Çakır’ın avukatı Hasan Ölçer’in dosyaya koyduğu dilekçesinde, dava iddianamesinin üye Hakim Sevil Tosun’un eşi olan Cumhuriyet Savcısı Fehmi Tosun tarafından hazırlandığını belirterek, Hakim Sevil Tosun’un davadan çekilmesini istediğini tutanağa yazdırdı. 
     Talebi hakkında söz alan Hasan Ölçer, Hakim Sevil Tosun’un tarafsız olamayacağını düşündükleri için bu talebi yaptıklarını söyledi. 
     Çekilme talebi konusunda görüşü sorulan Hakim Sevil Tosun, CMK’nın 22. maddesinde hakimin davaya bakamayacağı hallerin sayıldığını, 
     bunların arasında iddianameyi düzenleyen Cumhuriyet Savcısı’nın eş olması durumunda hakimin davaya bakamayacağının yer almadığını kaydetti. Yasa koyucu tarafından bu durumun, tarafsızlığa şüphe düşüreceğinin kabul edilmediğini belirten Tosun, şunları söyledi "Özellikle Anadolu’da görev yapan hakimler, çoğu kez eşleri olan Cumhuriyet Savcıları’nın açtıkları iddianameye istinaden yargılamayı yaptıkları, sadece eş olmanın tarafsızlığa gölge düşürecek bir hal olarak kabulü halinde eş olan hakim ve savcının görev yapmasının imkansız hale geleceği, bu durumun çekilme sebebi olarak ileri sürülmesinin getireceği prosedürün işlemesiyle usul ekonomisi yönünden yargının zarar göreceği ve kötü niyetli davranışlara zemin hazırlayacağı gibi hususlar birlikte değerlendirildiğinde eşim olan Cumhuriyet Savcısı Fehmi Tosun’un iddianameyi düzenleyen savcı olması halini, tarafsızlığımı, objektifliğimi etkileyen bir kriter olarak görmüyorum ve davadan çekilme talebini kabul etmiyorum." 
     
     TALEP İNCELENECEK 
     Bunun üzerine söz alan avukat Hasan Ölçer, dilekçesinde belirttiği gerekçelerle Hakim Sevil Tosun’u reddettiğini söyledi. 
     Sanık Cennet Teker’in avukatı olan İstanbul Barosu Başkanı Kazım Kolcuoğlu da, adil yargılamanın gerçekleşmesi için hakim Tosun’un feragat etmesi gerektiğini düşündüğünü belirterek, hakimi davadan çekilmeye davet etti. 
     Kolcuoğlu’nun talebi üzerine görüşü sorulan Sevil Tosun, tarafsızlığı konusunda en ufak bir şüphesi olmadığından talebi kabul etmediğini belirtti. 
     Vefat eden ve bugün cenazesi toprağa verilecek olan Hasan Süzer’in avukatı Melek Günebak da, müvekkilinin bu davada "sanık olarak duruşmaya gelmektense ölmeyi tercih ettiğini" belirterek, bu konuda Vatan Gazetesi’nde çıkan bir haberi mahkemeye sundu. 
     Mahkeme heyeti, CMK’nın 27. maddesi uyarınca reddi talep edilen hakimin müzakereye katılamayacağı ve bu nedenle heyet oluşamadığı için avukat Ölçer’in reddi hakim talebinin incelenmesi için dosyanın İstanbul 1. Ağır Ceza Mahkemesi’ne gönderilmesine karar vererek, duruşmayı erteledi. 
     Duruşma çıkışında basın mensuplarının sorularını "Cenazeye yetişeceğim" diyerek yanıtlamayı reddeden Hasan Süzer’in avukatı Melek Günebak, "müvekkilinin bu davaya ilişkin kendisine ne söylediği" yönündeki ısrarlı sorular üzerine, "Bu davaya, bu isnatlara muhatap olacağıma öleyim daha iyi. Dayanamıyorum" diye cevap verdi. 
     
     CEZA İSTEMLERİ 
     Davanın 82 sayfalık iddianamesinde, "Kentbank’ın mali yapısının 1995 yılından sonra kötüye gitmeye başladığı, bu kötü gidişte o 
     dönemdeki mali krizlerin de etkisi bulunduğu gibi asıl nedenin bankanın mali kaynaklarının ve öz sermayesinin bilinçli bir şekilde, ticari işlem görüntüsüyle Süzer Grubu şirketlere ve özellikle Mustafa Süzer’e aktarılmasının etkili olduğu" savunuluyor. Bankanın öz sermayesinin belli bir kısmının Süzer Grubu firmalara kredi olarak kullandırıldığı, bu kredilerin geri ödenmediği ileri sürülen iddianamede, "Mustafa Süzer’in emir ve talimatı olmadan bankada hiçbir usulsüz işlemin yapılmasının mümkün olmadığı" anlatılıyor. Sanık olarak yer alan banka yöneticilerinin eylemlere ne şekilde katıldıklarına yer verilen iddianamede, banka yöneticisi ya da personeli olmayan sanıkların da bankadan paranın ticari işlemmiş gibi kendi adlarına ya da yöneticisi oldukları şirkete çıkarılıp ardından Süzer Grubu’na aktarılmasına yardımcı oldukları öne sürülüyor. İddianamede, Kentbank Yönetim Kurulu Başkanı Mustafa Süzer, Genel Müdürler Sami Çakır, Veysel Bilen ve Cevdet Erkanlı, Yönetim Kurulu Üyeleri Mustafa Selçuk, Hasan Kılavuz, Yasin Hilmi Yazan, Mehmet Ercan Targay, Uğur Tevfik Doğan, Taner Berksoy, Kemal Cantürk ve Mete Kılıç, Genel Müdür Yardımcıları Hakan Coşkun ve Barbaros Hayrettin Görkem’in, "zimmet" suçlamasıyla 15’er yıldan aşağı olmamak üzere hapis cezasına çarptırılması isteniyor. Aynı iddianamede, Seyit Şahin, Bülent Haluk Bayülgen, Salih Hakan Özgüz, Mustafa Vuruşkaner, Hasan Süzer, Mehmet Ali Kaya, Cennet Teker, Ömer Yener, Turan Saka, Nurettin Özmen, Uğur Güner Gürses, Turgut Bolu, Ömer Nurhan Azizoğlu, Mehmet Açıkgöz, Önal Necip Yücesan, Osman Altıparmak, Kenan Öztekin, Sabri Şahin Alataş, Servet Bozdağ, Şaban Yem ve Önder Karataş’ın da "zimmet suçuna iştirak"ten dolayı 6’şar yıldan aşağı olmamak üzere hapisle cezalandırılmaları talep ediliyor. 
     
</TEXT>
</DOC>
