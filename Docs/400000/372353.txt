<DOC>
<DOCNO> 372353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/siyaset/asiy.html </URL>
<DATE> 2005/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa hatırlatması 
</HEADLINE>
<TEXT>


Çoğunluğu kabine üyelerinden oluşan Milli Güvenlik Kurulu'nda, "Hükümetin öncelikli görevleri Anayasa'da yazılı hedeflerdir" denildi 

ANKARA Milliyet 


Başbakan Erdoğan'ın "Kürt sorunu" tanımını yaptığı aydınlarla görüşme ile "devletin geçmişte hatalar ve bölgesel ayrımcılık yaptığını" söylediği Diyarbakır konuşmasının ardından toplanan Milli Güvenlik Kurulu'nda MGK , çoğunluğu oluşturan hükümete "anayasal görevleri" anımsatıldı. MGK bildirisinde, "hükümetlerin öncelikli görevlerinin Anayasa'da yazılı hedefler olduğu"nun vurgulanması dikkat çekti. MGK toplantısı dün Cumhurbaşkanı Sezer başkanlığında gerçekleştirildi. 4.5 saat süren toplantının ana gündem maddesini tırmanan PKK terörü ve bu çerçevede sivil ve askeri otoritenin konuya bakışları oluşturdu. 

Öncelikli hedef 
Toplantı sonrası yayımlanan bildiri, "hükümet üyelerinin çoğunluğu oluşturduğu Milli Güvenlik Kurulu'nun hükümete anayasal görev hatırlatması yapmış olduğunu yansıtması" açısından da dikkat çekici bulundu. Bildiride şöyle denildi 
"Türkiye Cumhuriyeti'nin kuruluş felsefesindeki temel düşünceye uygun olarak Anayasa'da Cumhuriyet'in nitelikleri belirtilmiş, ulusun bağımsızlığını ve tümlüğünü, ülkenin bölünmezliğini, demokratik, laik ve sosyal bir hukuk devleti olan Cumhuriyet'i korumak dil, din, etnik köken, cinsiyet ayrımı gözetmeksizin, kişilerin ve toplumun gönenç, huzur ve mutluluğunu sağlamak, devletin temel amaç ve görevleri arasında sayılmıştır. Cumhuriyet hükümetlerinin öncelikli hedefi, Anayasa'da öngörülen görevleri yerine getirerek bu amaca ulaşmaktır. Ulusun bağımsızlığı ve tümlüğü ile ülkenin bölünmezliğinin korunarak bu hedefe ulaşılacağı da kuşkusuzdur." 

Genelkurmay'ın görüşü 
Genelkurmay'ın Güneydoğu'ya ilişkin talepleri de bildiriye şöyle yansıdı 
İller ve bölgeler arası gelişmişlik farklılıklarının giderilmesi için ekonomik, kültürel ve sosyal geliştirme çabalarının artırılmasının, Kurumlar arası ve uluslararası işbirliği sonuna kadar kullanılarak, terörle savaşımın etkinlikle sürdürülmesinin önemi vurgulanmıştır." 
Bildiride, Genelkurmay Başkanlığı'nca Başbakanlık bünyesinde kurulması önerilen "terörle mücadele birimi"ne de atıf yapıldı. 

Sezer damgası 

MGK bildirisine, kullanılan ifadeler ve sözcükler dikkate alındığında Cumhurbaşkanı Sezer'in damga vurduğu gözlendi. Uzun süredir, MGK bildirilerine son şeklinin Cumhurbaşkanı tarafından verildiği kamuoyuna yansımıştı. Son bildiride de, Sezer'in mesajlarında dikkat çeken "öztürkçe" sözcüklere yer verildi. Bildiride, "ülkenin bağımsızlığı ve bölünmez bütünlüğü" ifadesi yerine "Ulusun bağımsızlığını ve tümlüğünü, ülkenin bölünmezliğini" ifadesi yer aldı. Devletin zirvesinde Sezer ile özdeşleşen "gönenç" ve "savaşım" sözcükleri de bildiriye girdi. 

PERDE ARKASI Asker, rahatsızlığını iletti 
'Kürt sorunu demeniz sakınca yaratabilir' 

ELÇİN ERGÜN Ankara 


MGK toplantısında, Başbakan Erdoğan'ın kullandığı "Kürt sorunu" ifadesi de gündeme geldi. Kurulun asker üyeleri, Başbakan'ın çıkışının sakınca yaratabileceğini vurguladılar. 
Toplantının Güneydoğu ve PKK sorununa ilişkin raporların görüşüldüğü bölümünün ardından, askeri kanadın Erdoğan'ın tanımlamasıyla ilgili rahatsızlığını ortaya koyduğu ve "bu ifadenin bazı sakıncalar doğurabileceğini" söylediği öğrenildi. Askerlerin, "Kürt sorunu ifadesi, mücadele edilen terör sorunu bağlamında yanlış anlamalara yol açabilir" görüşünü dile getirdikleri kaydedildi. 

'İtiraz olmadı' 
Toplantının atmosferini aktaran MGK üyesi bir bakan, detaylı görüş alışverişinde bulunduklarını belirterek, "Olumsuz bir hava yoktu" dedi. Aynı bakan, bildirinin hükümete yönelik mesaj ve uyarılar içerdiği yolundaki yorumları değerlendirirken de, "Bildiri hepimizin önüne geldi. Hiçbir üye itiraz etmedi. Sayın Cumhurbaşkanı'nın bildirinin son hali ve yazımı konusundaki işlevi biliniyor. Yine öyle oldu, itiraz gelmedi" diye konuştu. 

Kurula 3 ayrı rapor girdi 

MGK'ya, Milli Güvenlik Kurulu Genel Sekreterliği, askerler ve hükümet tarafından hazırlanan 3 ayrı rapor girdi. 
Hükümetinkinin yanı sıra Genelkurmay'ın hazırladığı "Güneydoğu sorunu", MGK Genel Sekreterliği'nin hazırladığı "PKK terörü Mayıs 2005'te neden harekete geçti, durum tespiti ve buna karşı alınacak önlemler" isimli raporu kurul üyelerine sunuldu. Genel Sekreterliğin 6 sayfalık raporunda yer alan tespitlere göre, PKK terörünün artmasında "örgütün dağılma aşamasına gelmesi" ve "örgütte liderlik sorununun büyük boyutlara ulaşması" etken oldu. 

'Mücadeleyi zaafa uğrattı' 

Aydınlarla görüşmesinde "Kürt sorunu" nitelemesi yapan Erdoğan, Diyarbakır'da da, "Her ülke geçmişte hatalar yaptı. Hataları yok saymak büyük devletlere yakışmaz" demişti. "Geçmişte maalesef ayrımcılık yapıldı" diyen Erdoğan'ın sözleri muhalefet partileri tarafından sert eleştirilere hedef oldu. Erdoğan'a yönelen tepkiler, "Terör odaklarına değil geçmiş hükümetlere ve devlet politikalarına yükleniyor. Bu sözlerle terörle mücadeleyi zaafa uğratıyor, mücadele edenlerin azminin kırılmasına neden oluyor" ifadelerinde odaklandı. 


</TEXT>
</DOC>
