<DOC>
<DOCNO> 372809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sonsiy03.html </URL>
<DATE> 2005/08/25/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Demirel, Seferihisar ve Maçka olaylarını yorumladı Korktuğum oldu 
</HEADLINE>
<TEXT>

     9’uncu Cumhurbaşkanı Süleyman Demirel, 
     Seferihisar ve Maçka’da yaşanan olaylar için "Korktuğum oldu. Seferihisar ve Maçka olaylarına durduk yerde gelinmedi" dedi. 
     Demirel, ANKA’ya yaptığı açıklamada, Seferihisar ve Maçka’da yaşanan olaylarla ilgili olarak "Tedirgin oldum. 
     Yanlış yapıldı ve bunun önlenmesi gerekir. İşte, benim korktuğum buydu. Seferihisar ve Maçka olaylarına durduk yerde gelinmedi. Ama, yapılan yanlışlar bunu ateşledi" dedi. 
     Son aylarda tırmanışa geçen PKK terörü ile Başbakan Recep Tayyip Erdoğan’ın Diyarbakır’daki yaptığı konuşmayı da değerlendiren Demirel, şunları şöyledi 
     
     "PKK DIŞARDAN KAŞINIYOR" 
     "PKK terörü konusunda benim dosyalarım var. Yıllarca yapılan müzakerelerin ve gelişen olayların belgeleri var. Bu olay dışardan kaşınıyor ve bu biliniyor. Türkiye, hassas bir bölgede ama bir büyük devlet, bunu bir yerlere çekmek isteyenler çok oldu ve yine olacaktır. Önemli olan, Türkiye’nin gücünü ayakta tutmaktır. Silahlı Kuvvetler elbette sivil otoritenin kontrolündedir. Elbette, bu otoritenin direktifi ile görevini yapar. Ama, bu ülkede siyasi iktidarın kendi ordusundan şüphe etmesi de söz konusu olamaz. Türkiye Cumhuriyetinin bu konuda engin deneyimi vardır." Son günlerde toplumun gerildiğini belirten Demirel, "Yanlış yaptılar, ben de bu yüzden konuşuyorum. Çünkü benim bu memleket için üst düzeyde görevim var" dedi. Demirel sözlerini şöyle sürdürdü 
     "Yapılan yanlış, memleketin dirliğini sarsabilir. Oysa, Türkiye Cumhuriyetinin en büyük özelliği milletin birliğidir. Kürt kendine Kürt diyebilir, Türkmen kendine Türk diyebilir, diyebilmelidir. Ama, aralarında bir çekişme yaratılmamalıdır. Türk, sözcüğü bir kavramdır. Bir ırk devletinin adı değildir. Bu topraklarda yaşayan her insan bu kavramın içide kendine yer bulur. Eksik mi var, bazı ihtiyaçlar eksik mi Onları düzeltirsiniz, onarırsınız. Ama, ayrı diller, ayrılıkçı yönetimler derseniz, bunun önü alınmaz. Yazık edilir. Ben yıllarca, bu hassas çizgide çok sorun yaşadım. Bunları iyi biliyorum ve yanlış yapıldığını görünce de konuşmak mecburiyetinde kalıyorum" 
     
</TEXT>
</DOC>
