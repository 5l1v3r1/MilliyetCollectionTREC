<DOC>
<DOCNO> 386346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/soneko13.html </URL>
<DATE> 2005/10/13/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Telesis, Rus Pazarı'na girdi... 
</HEADLINE>
<TEXT>

     Kırsal alan telefon santralleri pazarında ağırlıklı faaliyet gösteren ve bugüne kadar 40'ı aşkın ülkeye telekomünikasyon hizmeti veren Türk şirketi Telesis'in Rus pazarına da girdiği ve bu pazarda Çin ile rekabet ettiği bildirildi. 
     Telesis A.Ş. Genel Müdürü Ömer Kara, 2004 yılında Rusya telekomünikasyon cihazları pazarının bir önceki yıla göre yüzde 37'lik artış gösterdiğini, bu artıştan bir Türk firması olarak pay aldıklarını ifade etti. 
     Kara, ''Sayısal telefon santrallerimiz ve 2006 içinde piyasaya sunacağımız 'voip' ürünlerimizle Rusya'da pazarlama faaliyetlerine başladık. Burada Çin kaynaklı ürünlere rakip olduk. Kalite farkımızla pazar payımızı artıracağımızı ümit ediyoruz'' dedi. 
     Telekomünikasyon pazarına yönelik orta ve büyük ölçekli kurumsal sektörün talepleri ve rakiplerin durumlarını yakın takibe aldıklarını kaydeden Kara, şunları söyledi 
     ''X1 ve PX24 model telefon santrallarımız için Rusya büyük bir pazar ve doğal olarak tüm dünyadan gelen üreticilerin iştahını kabartıyor. Türk ürünleri, Rusya'daki şirketlerce üretilen yerli ürünler, batıdan gelen ürünler ve Uzakdoğu kaynaklı ürünler ile rekabet ediyor. Bu rekabette bazen kalitenin ama ağırlıklı olarak fiyatın önemli olacağını biliyoruz. Bu nedenle satış politikalarımızı buna göre geliştiriyoruz.'' 
     
     2.6 MİLYAR DOLARLIK PAZAR 
     Rusya ekonomisinin özellikle petrol fiyatlarının uluslararası piyasalardaki hızlı artışı ile gösterdiği performansın, telekomünikasyon altyapı yatırımlarında ciddi artışları beraberinde getirdiğini kaydeden Kara, şunları söyledi 
     ''2004 yılında sabit telefon abonelerinin sayısı önceki yıla göre yüzde 106'lık artış göstererek 38 milyona ulaştı. Telekominikasyon cihazları pazarı Rusya'da 2.6 milyar dolara ulaştı. Bu pazarın 1.8 milyar dolarlık kısmını ithal ürünler oluşturuyor.'' Rusya'da pazarlama ve teknik destek faaliyetlerini başlattıklarını vurgulayan Kara, Telesis şirketinin Rusya ofisi kuruluş işlemlerinin tamamlandığını ve Moskova'da çalışmaya başladıklarını anlattı. 
     
     YENİ ÜRÜN 
     Kara, İnternet Protokolü IP üzerinden çalışan sistemler üzerinde uzmanlaştıklarını, bu sistemleri tamamen öz kaynaklarını kullanarak tasarlanıp üretilmesi ile ilgili çalışmaların sonuna geldiklerini ifade ederek, ''Gelecek yıl, IP teknolojileri ile donatılmış ürünlerimizi başta Rusya olmak üzere yurtiçi ve yurtdışı piyasaya sunacağız'' dedi. 
     Ömer Kara, gelecek yıl, Rusya pazarında IP ürünlerine büyük bir talebin doğmasını beklediklerini belirterek, konuşmasını şöyle sürdürdü 
     ''Rusya'da 2004 yılı itibariyle 16 milyonun üzerinde olan internet abone sayısı hızla artıyor. Pek çok gelişmiş özellikleri barındıran IP ürünlerimizin özellikle Rusya'daki profesyonel kullanıcıların hizmetine sunmayı planlıyoruz. 
     Katma değeri yüksek son teknoloji iletişim ürünlerini, en uygun fiyatlarla piyasaya sunuyoruz. Koşmaya başlamadan önce ilk adımlarımızı dikkatli atmamız gerekir. Çünkü, Rusya gelenekleri olan ve bu gelenekleri çerçevesinde şekillenmiş pazar kuralları olan bir ülke. Bu kurallar çerçevesinde Rusya pazarında Türk ürünleri çıtasını yükseltme misyonunu taşıyoruz.'' 
     
</TEXT>
</DOC>
