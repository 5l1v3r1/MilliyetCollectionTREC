<DOC>
<DOCNO> 355015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/yazar/oztrak.html </URL>
<DATE> 2005/06/24/ </DATE>
<TIME>  </TIME>
<AUTHOR> Faik ÖZTRAK  </AUTHOR>
<HEADLINE>
Öfkeyle fiyatlar düşer mi 
</HEADLINE>
<TEXT>


Dünya ham petrol fiyatlarının 60 varile yaklaşması endişe yaratıyor. 
2004 sonu itibariyle son on yılda ham petrol tüketimi yüzde 18.4 oranında artmış. Çin ve Hindistan hariç tutulduğunda artış oranı yüzde 12'ye düşüyor. Bu iki ülkenin petrol talebinde son 10 yıldaki artış yüzde 103 olmuş. 
Ancak bir yandan bu talebin petrol üreten ülkeler tarafından kestirilememesi, diğer taraftan rafinaj sektöründe güçlü firmaların azalması nedeniyle yaşanan mali sıkıntılar arzın aynı oranda artışını engellemiş. Ayrıca jeopolitik sıkıntılar da beklentiler yoluyla fiyatlar üzerinde ek bir baskı yaratıyor. Bu nedenle de ucuz ham petrol döneminin artık geri gelmeyeceği düşünülüyor. 
Oysa Körfez Savaşı'ndan sonra petrol fiyatlarında yaşanan düşme Irak savaşından sonra da fiyatlarda benzer bir düşme beklentisine yol açmıştı. Ancak tam aksine o tarihten bu yana fiyatlar ikiye katlandı. 

Hükümetler zorlanıyor 
Bu durum petrol üreticisi olmayan ülkelerde ödemeler dengeleri ve fiyatlar üzerinde baskı yaratmaya, büyüme potansiyelini sınırlamaya başladı. Hükümetler zorlanıyor. Son olarak Arjantin'de hükümet bütçedeki sıkıntılara rağmen petrol ve gaza verdiği sübvansiyonları artırdı. Ekim ayında yapılacak Meclis seçimlerinin bunda önemli etkisi olduğu söyleniyor. Diğer taraftan bizim aksimize Arjantin'in cari işlemler dengesi fazla veriyor. 
Yükselen dünya fiyatları Türkiye'de de hükümeti rahatsız ediyor. Başbakan, partisinin son grup toplantısında bunu açıkça söyledi. Konuşmasının başında özel kesime ve piyasaya duyduğu güveni dile getiren ve özelleştirme ile demokrasi arasında güçlü bir bağ kuran Sayın Başbakan, konuşmasının sonunda, akaryakıtta serbest fiyat düzeninin rant yarattığı şüphesini dile getirdi. "Bizden önceki dönemlerde uygulanan metotları geride bırakma hedefiyle iktidara geldik. Böyle stratejik ürünlerde halka zulmetmeye izin veremeyiz" dedi. Oysa akaryakıtta serbest fiyat sistemi bundan altı ay önce kendi hükümeti tarafından yapılan yasal değişiklikle uygulamaya konmuştu. Başbakan yeni sistemin bu ay sonunda masaya yatırılacağını söyledi. Bu açıklama birçok bakımdan sıkıntı yaratacaktır. 
Akaryakıt piyasasında fiyatlandırma kurallarında yeni bir değişikliğe gidileceği beklentisi yaratılmıştır. Bu ister istemez rafinerilerden elde edilecek gelir projeksiyonlarında da önemli bir belirsizliğe yol açmıştır. Belirsizlik TÜPRAŞ'a olan talebi azaltacak, beklenen özelleştirme geliri düşecektir. Oysa dış piyasaları artan dış açığın finansmanının sorun olmayacağı konusunda rahatlatan unsurlardan biri de bu kuruluşun özelleştirilmesi sonunda beklenen yabancı sermaye girişi idi. 

Akaryakıt vergileri 
Uluslararası petrol fiyatlarındaki artışları tüketiciye yansıtmamanın bir yolu, akaryakıt üzerinden alınan vergileri düşürmektir. Ancak bu yılın ilk yarısında bütçe harcamalarında çok hızlı bir artış eğilimi görülmektedir. Diğer taraftan geçen yıllarda hem ham petrol fiyatlarındaki düşüş, hem de TL'nin değer kazanmasının verdiği imk nla akaryakıttan alınan vergiler tüketici hissetmeden yükseltilebilmiş ve bu, faiz dışı dengenin tutturulmasında önemli rol oynamıştır. Uluslararası ham petrol fiyatlarının artabileceği veya TL'nin değer kaybedebileceği öngörüsü yapılmadan, bu gelirlerin sürekli olacağı varsayımı ile uzun vadeli harcama taahhütlerine girilmiştir. Akaryakıttan alınan vergilerin düşürülmesi bütçe dengesinde önemli bir sapmaya yol açacaktır. Yeni tedbirler alınmadan hükümetin böyle bir uygulamaya gitmesi çok zordur. 
Diğer taraftan dış açık artmaya devam ederken önemli bir ithal kaleminin uluslararası fiyatlarındaki artışların tüketiciye yansıtılmaması ne kadar doğrudur 

Rekabet eksikliği 
Son olarak, bu piyasada bir rekabet eksikliği varsa, TBMM kanunla bunu çözme yetkisini bağımsız Enerji Üst Kurulu'na vermiştir. Kural, bu kurulun gerekli izlemeyi yapması ve tedbir almasıdır. 
Uluslararası konjonktürün olumsuz etkilerinin arttığı dönemlerde hükümet olmak zor iştir. İstediklerinizi sınırlamaya, sürdürülebilirliği korumak için sevimsiz kararlar almaya zorlanırsınız. Önceliklerinizle imk nlarınız arasında yeni dengeler kurmak zorunda kalırsınız. Piyasa düzeninde hükümetlerin öfkelenmesiyle fiyatlar düşmez. 



</TEXT>
</DOC>
