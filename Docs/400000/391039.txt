<DOC>
<DOCNO> 391039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sondun29.html </URL>
<DATE> 2005/10/31/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Bush'tan Yüksek Mahkeme'ye yeni aday Alito 
</HEADLINE>
<TEXT>

     ABD Başkanı George Bush, 9 üyeli ABD Federal Yüksek Mahkemesi'nde emeklilik nedeniyle boşalan bir üyeliğe, 15 yıllık temyiz mahkemesi yargıcı olan İtalyan göçmen Samuel Alito'yu aday gösterdi. 
     Bush, Alito'dan önce, Sandra Day O'Connor'ın emekliye ayrılmasıyla boşalan ABD Federal Yüksek Mahkemesi'ndeki göreve, Texas'tan tanıdığı ve Beyaz Saray'a hukuk danışmanlığı yapan Harriet Miers'ı aday göstermişti. Ancak hukukçu Miers'ın yargıçlık deneyiminin olmayışı ve aşırı muhafazakar görüşleri konusundaki tartışmalar, Senato'dan onay almasının zor olduğunu ortaya koyunca Miers, adaylıktan çekildiğini açıklamıştı. 
     ABD Başkanı Bush'un Federal Yüksek Mahkeme üyeliğine aday gösterdiği Alito, 1914 yılında İtalya'dan ABD'ye göçen bir ailenin oğlu. 
     Bush, Beyaz Saray'da Alito'nun adaylığını duyururken, özellikle deneyimli bir yargıç olduğunu vurguladı. 
     Alito da konuşmasında, Bush'un kendisini aday göstermesinden ve kendisine duyduğu güvenden onur duyduğunu söyledi. 
     Başkan Bush'un eşi Laura Bush'un, Sandra Day O'Connor'dan boşalan yere bir kadın yargıcın atanması yönünde çok ısrar ettiği belirtiliyor. Ancak Harriet Miers'ın mahkeme üyeliği için yeterliliği konusundaki tartışmaların ardından, Başkan Bush'un, yine Miers gibi kuvvetli bir muhafazakar olan Alito'yu atamayı tercih ettiği kaydediliyor. 
     Washington'daki gözlemcilere göre, Miers'ın adaylığına karşı çıkan Demokrat Partili Senato üyelerinin ise Miers konusunun yarattığı tartışmalardan sonra, Bush yönetiminin, Demokrat Partililer ile üzerinde uzlaşma sağlanmış bir yargıcı Federal Yüksek Mahkeme üyeliğine atayacağı düşüncesi de Alito'nun aday gösterilmesiyle boşa çıkmış oldu. 
     Bush yönetiminin ikinci döneminde, ülkede yargının son karar merkezi olan Federal Yüksek Mahkeme'de boşalan üyeliklere yeni yargıçların atanması konusu, yönetimin gücünü sarsan konular arasında yer aldı. Mahkeme başkanı William Rehnquist'in, tiroit kanserinden ölümünün ardından, aşırı muhafazakar görüşleriyle bilinen John Roberts'ın bu göreve Bush tarafından aday gösterilmesi büyük sıkıntı yaratmıştı. Senato'daki Demokrat Partililer, Roberts'ın adaylığının onaylanmasını uzun süre geciktirmeyi başarmıştı. Florida eyaletinde takılan 2000 başkanlık seçiminde Bush'un başkan seçilmesi gibi önemli kararlara imza atan Federal Yüksek Mahkeme'ye atanan üyelerin eğilimleri, ülkenin geleceğini ilgilendiren kilit konuların yönünü belirleyeceği için önem taşıyor. 
     
</TEXT>
</DOC>
