<DOC>
<DOCNO> 380273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/soneko45.html </URL>
<DATE> 2005/09/21/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
IMF Dünya ekonomisindeki büyüme yolunda gidiyor... 
</HEADLINE>
<TEXT>

     Uluslararası Para Fonu IMF , yüksek petrol fiyatlarından kaynaklanan baskıya rağmen, dünya ekonomisindeki büyümenin yolunda gittiğini bildirdi. 
     IMF'nin internet sitesinde yer alan ve bu yıl ikincisi yayımlanan ''Dünya Ekonomik Görünüm Raporu''nda, dünya ekonomisinin bu yıl ve gelecek yılki büyüme tahminlerinin, Nisan ayında yayımlanan birinci rapora göre fazla değişiklik göstermediği belirtildi. 
     Raporda, dünya ekonomisinin şu an için gösterdiği genelde olumlu performansa karşılık, orta vadeli önemli risk unsarlarının gözden kaçırılmaması gerektiği uyarısı yer aldı. 
     Dünya ekonomisinin 2005 ı için Nisan ayında yayımlyanan yılın ilk ekonomik görünüm raporunda yüzde 4.3 büyüme tahmini yapan IMF, ikinci raporda da bu tahmini aynen korurken, 2006 yılı için il raporda yüzde 4.4 olarak yaptığı tahmini, 0.1 puan aşağı çekerek yüzde 4.3'e indirdi. 
     Raporda, yılın ikinci üç ayılk döneminde yüksek petrol fiyatlarının etkisiyle yavaşlama gösteren küresel imalat sanayii ve ticaretin üçüncü üç aylık dönemde yeniden güçlenmeye başladığı ifade edildi. 
     
     BÖLGESEL DENGESİZLİKLER 

     Bu arada IMF raporunda, dünya ekonomisinin büyümesinde gözlenen ''bölgesel eşitsizlik ve dengesizliklerin'', birinci raporun hazırlandığı zamana oranla daha da belirginleştiğine dikkat çekildi. 
     Dünya ekonomisindeki büyümeye Çin ve ABD ekonomilerinin öncülük ettiği vurgulanan raporda, Japonya ve Hindistan istisnasıyla dünyanın diğer ekonomilerinin ise zayıf performans gösterdiği kaydedildi. 
     Raporda, özellikle Avro Kuşağı ekonomisinin zaafiyetinin sürmesinin kaygı verici olduğu ifadesine yer verildi. 
     Raporda ülkeler arasında büyüyen cari hesap dengesizliklerinin, yani bazı ülkeleri cari açıkları büyürken bazı ihracatçı ülkelerin cari fazlalarının artmasının da, orta vadede dünya ekonomisinin önündeki en önemli risk kaynağı olduğu vurgulandı. 
     
     RİSK ETMENLERİ 

     Raporda, dünye ekonomisi için başlıca risk etmenleri de dünya ekonomisindeki bölgesel dengesizlikler, ABD'nin büyüyen cari açığı ile yüksek ve istikrarsız petrol fiyatları olarak gösterildi. 
     Dünya ekonomisindeki bölgesel eşitsizlik ve dengesizliklerin ve gelişmekte ülke piyasalarının artan rekabetinin dünya genelinde korumacı duyguları güçlendirdiği kaydedilen raporda, korumacılık eğilimlerininin güçlenmesinin küresel ekonomik büyüme önünde engel oluşturabileceği belirtildi. 
     Raporda, ABD'nin yıllardır süren cari açığının da bu yıl Nisan ayındaki tahmine göre yüzde 0.3 daha artarak, ABD Gayri Safi Yurtiçi Hasılası'nın GSYİH yüzde 6'sını aşacağı tahminine yer verildi. 
     ABD'nin yüksek cari açığının şimdiye kadar ABD varlıklarına yönelen yabancı yatırımcıları caydırmadığı, yabancıların faiz getirilerinden vazgeçmek pahasına, ABD menkul ve gayri menkul kıymetlerini satın almaya devam ettikleri hatırlatılan raporda, bu durumun sonsuza dek böyle süremeyeceği vurgulandı. 
     Raporda, ABD kıymetlerine yönelik dış talebin birden ve şiddetli bir şekilde düşmesinin piyasalarda sarsıntıya, korumacılık eğilimlerinin güçlenmesine ve bunun sonucunda dünya ekonomisinin durgunluğa düşmesine yol açabileceği uyarısı yer aldı. 
     
     PETROL FİYATLARI, RİSK ETMENİ 

     Raporda ayrıca, yüksek ve istikrarsız petrol fiyatlarının, dünya ekonomisi önünde bir risk etmeni oluşturmaya devam ettiği kaydedildi. 
     
     "TÜRKİYE'NİN CARİ AÇIĞI DAHA DA ARTIYOR" 

     Uluslararası Para Fonu'nun IMF Dünya Ekonomik Görünüm raporunda, Türkiye'nin büyüme hızında yaşanan yavaşlamanın ardından "sürdürülebilir" bir noktaya gelindiğini, fakat cari açığın artmaya devam ettiği belirtildi. 
     Bu yıl ikincisi yayımlanan raporda, "Türkiye'nin büyüme hızı yavaşlayarak sürdürülebilir bir seviyeye geldi, fakat cari açığı daha da artıyor. Bu durumda, ekonomik programın daha sıkı uygulanması gerekiyor" denildi. 
     Türkiye'nin geçen yıl yüzde 8.9 olan gayri safi yurtiçi hasılasındaki GSYH artışın bu yıl yüzde 5'e gerileyeceği ve 2006 yılında da aynı büyüme rakamının sürdürüleceği anlatılan raporda, geçen yılın ikinci yarısında gerileyen iç talebin, düşen faiz oranları ve artan borçlanma kredi imkanlarıyla tekrar yükselmeye başladığı kaydedildi. 
     
     ENFLASYON VE CARİ AÇIK 

     IMF raporunda enflasyonda bu yıl için yüzde 8 olan hedefin "gerçekleşme yolunda" olduğu, bununla birlikte cari açığın endişe kaynağı olmayı sürdürdüğü bildirildi. Raporda, cari açıkla ilgili şu ifadeler yer aldı 
     "Türkiye'ye yabancı sermaye girişinin güçlü şekilde devam etmesine ve bu yıl için planlanan dış borçlanmanın önemli ölçüde gerçekleştirilmesine rağmen, piyasalardaki güvende meydana gelebilecek beklenmedik değişiklikler büyük cari açığın finansmanını tehlikeye sokabilir. Bu durumda hükümetin önlem olarak reform programını sürdürmesi çok büyük önem kazanıyor. 
     Hükümetin ekonomide önceliği, dış açıkları azaltıcı ve piyasalardaki güveni artırıcı politikalar olmalı. Bu kapsamda gayri safi milli hasılanın GSMH yüzde 6.5'i kadar faiz dışı fazla verileceği konusunda güven vermek çok önemli." 

     
</TEXT>
</DOC>
