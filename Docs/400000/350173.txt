<DOC>
<DOCNO> 350173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/guncel/gun04.html </URL>
<DATE> 2005/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Avcı' da KOM'dan gitti 
</HEADLINE>
<TEXT>


Hanefi Avcı'nın KOM Daire Başkanlığı'ndan alınmasına tepki gösteren ve Teknik Şube Müdürlüğü görevinden alınmasını isteyen Şentürk Demiral, başka bir şubeye atandı 

TOLGA ŞARDAN Ankara 

Hanefi Avcı'nın Kaçakçılık ve Organize Suçlarla Mücadele Daire Başkanlığı'ndan KOM alınmasının ardından, söz konusu birimde sular durulmadı. 
Avcı'nın yakın çalışma arkadaşlarından olan Teknik Şube Müdürü Şentürk Demiral, gelişmelere tepki olarak dün görevinden alınmasını istediğini belirterek, yeni Daire Başkanı Ahmet Pek'e başvuruda bulundu. Birçok operasyona imza atan 'Avcı' lakaplı Demiral, Trafik Eğitim Daire Başkanlığı bünyesine atandı. 
Uzanlar ile Avcı'nın da görevden alınmasına neden olan Enerji Bakanlığı'ndaki ihalelerin incelendiği operasyonlarda görev alan Demiral'ın, organize suç örgütü liderleri Alaattin Çakıcı, Sedat Peker ve Sedat Şahin'in yanı sıra uyuşturucu kaçakçılığından aranan eski milletvekili Mustafa Bayram'ın yakalanmasında da başlattığı çalışmalar etkili olmuştu. 
Demiral'ın, birlikte görev yaptığı Hanefi Avcı'nın görevden alınmasıyla başlayan süreç nedeniyle görevden alınmasını istediği belirtildi. 



</TEXT>
</DOC>
