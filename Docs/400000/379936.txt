<DOC>
<DOCNO> 379936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/soneko13.html </URL>
<DATE> 2005/09/20/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
AB fonları için çok ortaklı şirket... 
</HEADLINE>
<TEXT>

     Tolga Albay 

İzmir'de AB fonlarından yararlanmak isteyen kişi ve kurumlara, danışmanlık vermek üzere 70 ortaklı bir şirket kuruldu. 
     Aralarında akademisyen ve işadamlarının da bulunduğu İnno Proje, İletişim, Teknoloji, Özel Eğitim, Danışmanlık A.Ş'nin Yönetim Kurulu Üyesi Burcu Kurcan, AA muhabirine yaptığı açıklamada, Türkiye'nin AB kaynaklarından yeterince yararlanamadığına dikkati çekti. 
     Türkiye'nin AB bünyesinde katıldığı bir çok programda ürettiği projelerin toplam değerinin, programa katılım bedelinin altında kaldığını kaydeden Kurcan, fikir sahipleri ve girişimcileri AB'nin sunduğu fırsatlara yakınlaştırmak için harekete geçtiklerini kaydetti. 
     AB'ye üyelik sürecinde tüm kurumların değişim geçireceğini belirten Kurcan, Türkiye-AB yakınlaşmasını sağlama misyonuyla bir girişim yapma kararı aldıklarını kaydetti. 
     Ağırlığı akademisyen ve işadamlarından oluşan geniş bir kitlenin destek verdiği bir girişim oluşturduklarını ifade eden Kurcan, Türkiye'de bu tip bir amaç için ilk kez ''deneyimli entellektüel sermaye grubu'' oluşturulduğuna işaret etti. Kurcan, devamla şöyle dedi 
     ''Birincil amacımız para kazanmak değil, insanlara proje yapmayı ve çeşitli fonlardan yararlanmayı öğretmek. Türkiye, çok büyük potansiyele sahip olmasına rağmen proje üretilemediği ve var olan projelere nasıl destek sağlanacağı bilinmediği için bu alanda geride kalıyor. AB ile ilgili yapılan tüm toplantılarda bir çok girişimcinin AB kaynaklarından nasıl yararlanırız sorusuyla karşılaştık. Bu konuda bilgisi ve deneyimi olanlarla fikirlerini hayata geçirmek için kaynak arayanları bir araya getirmeyi amaçladık.'' 
     
     ŞİRKETLER, ÜNİVERSİTELER VE BELEDİYELER 
     Kurcan, şirket bünyesinde oluşturulacak proje gruplarının, küçük ve orta büyüklükteki şirketler, belediyeler, üniversiteler, sivil toplum kuruluşları ve değişik alanlardan girişimcilerin iş fikirlerini inceleyeceğini, uygun bulunan fikirlerin proje haline getirilerek AB ve diğer fonlardan kaynak imkanlarının araştırılacağını kaydetti. 
     Projenin destek bulması halinde, proje yürütme işlemini bir süre kendilerinin sürdüreceğini kaydeden Kurcan, şunları söyledi 
     ''Bu süreçleri geçen bir girişimci, AB fonlarından yararlanma konusunda uygulamalı bilgiler edinmiş olacak. Girişimci diğer projeleri için danışmana ihtiyaç duymayacak bir seviyeye gelebilecek. İnno'nun diğer bir amacıysa Türk toplumunun proje yapma yetisini güçlendirmek. Bu alanda tüm kesimleri cesaretlendirici rol oynayacağız.'' Şirketin iş dünyasına yönelik kişisel ve kurumsal gelişim için eğitim programları düzenleyeceğini, arama konferansları organize edeceğini de kaydeden Kurcan, gelecekte Türkiye'nin AB ve uluslararası düzeyde lobi faaliyetlerini yürütmeyi planladıklarını sözlerine ekledi. 
     50 bin YTL sermayeyle kurulan şirketin ortakları arasında Prof. Dr. Mustafa Yaşar Tınar, Prof. Dr. Cengiz Aktar, Doç. Dr. Oğul Zengingönül, Reha Bilge, Tufan Ünal, Onur Soyer, Tunç Soyer gibi akademisyen ve girişimcilerin yanında tiyatro sanatçısı Rutkay Aziz gibi farklı isimler de var. İzmir merkezli kurulan şirketin tüm Türkiye'ye hizmet vereceği bildirildi. 
     
</TEXT>
</DOC>
