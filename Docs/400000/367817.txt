<DOC>
<DOCNO> 367817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/son/sondun21.html </URL>
<DATE> 2005/08/07/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Rehn Türkiye'ye karşı sözlerimizi tutmak zorundayız 
</HEADLINE>
<TEXT>

     AB Komisyonu'nun genişlemeden sorumlu üyesi Olli Rehn, Türkiye'nin AB'ye üyelik süreciyle ilgili olarak, verdikleri sözleri tutmaları gerektiğini söyledi. 
     Almanya'da yayımlanan Bild am Sonntag gazetesine konuşan Rehn, AB'ye üye ülkeleri, verdikleri sözleri tutmaları yönünde uyararak, ''Söz verdiğimiz şeylerde adil olup verilen sözleri tutmalıyız. Eğer Türkiye AB'nin ağır şartlarını yerine getirirse, müzakerelere başlayacağız'' dedi. 
     Türkiye'nin Ankara Anlaşması Ek Protokolü'nü imzalayarak son şartları da yerine getirdiğini kaydeden Rehn, Kıbrıs Rum kesiminin tanınmasının şartlara dahil olmadığını, bu konuda 25 ülkenin devlet ve hükümet başkanlarının, Fransa da dahil olmak üzere, geçen Aralık'ta Brüksel'deki zirvede anlaştıklarını ifade etti. Rhen, ''Eğer bütün AB ülkeleri anlaşmalara sadık kalırsa, ki ben bunu şiddetle tavsiye ediyorum, 3 Ekim'de müzakerelere başlanır'' diye konuştu. 
     Rhen, büyük bir sorumluluk taşıdıklarını belirterek, ''Avrupa'nın istikrarlı, demokratik ve müreffeh bir Türkiye'ye ihtiyacı var. Bu bizim stratejik menfaatimiz. Türkiye'nin AB'ye alınması için yapılacak müzakereler de buna katkı sağlar. İzlenen yol da amaç gibi önemli'' dedi. 
     
</TEXT>
</DOC>
