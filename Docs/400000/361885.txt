<DOC>
<DOCNO> 361885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/son/soneko10.html </URL>
<DATE> 2005/07/17/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
İhracatçılar yüzünü Ortadoğu'ya döndü... 
</HEADLINE>
<TEXT>

     GAP bölgesinden Ortadoğu ülkelerine bu yılın ilk 6 ayında yapılan ihracat, geçen yılın aynı dönemine göre yüzde 77 artarak 279 milyon 148 bin dolara ulaştı. 
     Güneydoğu Anadolu İhracatçı Birlikleri GAİB Genel Sekreterliği verilerine göre, Ocak-Haziran 2005 döneminde Ortadoğu ülkelerine 143 milyon 571 bin dolarlık tekstil ve hammaddeleri, 133 milyon 835 bin dolarlık hububat ve bakliyat, 1 milyon 334 bin dolarlık kuru meyve ve 408 bin dolarlık canlı hayvan, su ürünleri ve mamulleri dışsatımı yapıldı. 
     Ortadoğu ülkelerine geçen yılın aynı döneminde toplam 158 milyon 155 bin dolarlık ihracat yapılabilmişti. İhracatla sağlanan döviz girdisinin 91 milyon 31 bin doları tekstil ve hammaddeleri, 1 milyon 562 bin doları kuru meyve, 64 milyon 697 bin doları hububat ve bakliyat ve 865 bin doları da canlı hayvan, su ürünleri ve mamulleriyle kazanılmıştı. 
     Bu yılın ilk 6 ayında Ortadoğu ülkelerine hububat ve bakliyat ile tekstil ve hammaddeleri ihracatı arttı, kuru meyve ile canlı hayvan, su ürünleri ve mamulleri ihracatı ise geriledi. 
     Bu yılın birinci yarısında bölge illerinden en fazla ihracat gerçekleştirilen ülke grubu Ortadoğu ülkeleri oldu. Geçen yılın aynı döneminde en fazla ihracat gerçekleştirilen ülke grubu Avrupa Birliği AB ülkeleri olmuş, Ortadoğu ülkeleri ikinci sırada yer almıştı. 
     
</TEXT>
</DOC>
