<DOC>
<DOCNO> 388666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/sonyas10.html </URL>
<DATE> 2005/10/21/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
İngiltere'de öğretmenlere 'fiziksel müdahale' yetkisi verilecek... 
</HEADLINE>
<TEXT>

     İngiltere'de okullardaki şiddet ve antisosyal davranışların önlenebilmesi için öğretmenlere, öğrencilerine ''makul sınırlarda kalmak koşuluyla'' fiziksel müdahalede bulunma hakkı tanınacak. 
     Hükümetin, okullardaki disiplinsizliğin önüne geçilebilmesinin tek yolu ve son çare olarak bunu gördüğü belirtildi. Ancak basında yer alan haberlere göre, öğretmenin fiziksel müdahalede bulunabilmesi için ''öğrencinin bir başka öğrenciye ya da okul malına zarar vermek üzere olması'' gerekiyor. 
     Fiziksel müdahale türlerinin somut örnekleri de verildi. 
     Öğretmenlere öğrencinin parmağını bükme izni verilmesi de öngörülürken, öğretmenin öğrenciye arkadan ya da önden sıkıca sarılıp onu en fazla bir dakika süreyle bu pozisyonda tutmasının da ''kabul edilebilir'' fiziksel müdahale yöntemleri arasına alınabileceği belirtildi. 
     Bu arada, 12 yaşındaki bir kız çocuğunun okuldaki bir diğer öğrenciyi bir grup öğrencinin tacizinden kurtardıktan bir gün sonra sınıfta saldırıya uğrayıp yüzünden bıçaklanması da, hükümetin önlem paketini anlamlı hale getirdi. Kız öğrencinin 30 dikiş atılmış yüzünü yansıtan fotoğraflar, gazetelerin ilk sayfalarında yer aldı. 
     
</TEXT>
</DOC>
