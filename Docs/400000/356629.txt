<DOC>
<DOCNO> 356629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/soneko48.html </URL>
<DATE> 2005/06/29/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Hazine'nin alacak stoku içinde en fazla borcu olan kurum TMSF 
</HEADLINE>
<TEXT>

     Hazine'nin 31 Mart tarihi itibarıyla alacak stoku 71 milyar 398.3 milyon YTL olarak belirlendi. 
     Hazine Müsteşarlığı, 31 Mart 2005 tarihi itibarıyla Hazine alacak verilerini açıkladı. 
     Buna göre, Hazine'nin Mart ayı sonu itibarıyla 71 milyar 398.3 milyon YTL alacak stoku bulunurken, bunun 47 milyar 546.1 milyar YTL'si Tasarruf Mevduatı Sigorta Fonu'nun TMSF borcundan oluştu. 
     Hazine'nin TMSF'nden 47 milyar 546.1 milyon YTL olan toplam alacağının 20 milyar 4.9 milyon YTL'si vadesi geçmiş alacaklardan, 27 milyar 541.2 milyon YTL'si de vadesi gelmemiş alacaklardan oluştu. Bu TMSF'ye ikrazen ihraç edilen devlet iç borçlanma senetlerine ilişkin nakit ödemeler karşılığı ortaya çıkan Hazine alacağını gösteriyor. TMSF tarafından vadesi geldiğinde nakit olarak ödenecek tutar faiz hariç 31 Mart tarihi itibarıyla 17.4 milyar YTL oldu. 
     Aynı dönemde Hazine'ye, kamu iktisadi teşebbüslerinin 5 milyar 470.5 milyon YTL, yerel yönetimlerin de 11 milyar 129 milyon YTL'si vadesi geçmiş borç olmak üzere toplam 14 milyar 840 milyon YTL borcu bulunuyor. 
     Kamu İktisadi Teşebbüsleri içinde Hazine'ye en borçlu kurum 2 milyar 71.9 milyon YTL ile Elektrik Üretim A.Ş EÜAŞ olurken, bunu 1 milyar 32.2 milyon YTL ile Toprak Mahsulleri Ofisi TMO ve 1 milyar 18.3 milyon YTL ile Devlet Demiryolları izledi. 
     Yerel yönetimler içinde Hazine'ye en fazla borçlu olan kurum 4 milyar 728.2 milyon YTL ile İzmit Büyükşehir Belediyesi oldu. Hazine'ye İzmir Büyükşehir Belediyesi'nin 1 milyar 417.6 milyon YTL, EGO Genel Müdürlüğü'nün 1 milyar 43.9 milyon YTL, Ankara Büyükşehir Belediyesi'nin 1 milyar 800.5 milyon YTL borcu bulunuyor. 
     
</TEXT>
</DOC>
