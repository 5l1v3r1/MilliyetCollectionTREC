<DOC>
<DOCNO> 370682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sontur15.html </URL>
<DATE> 2005/08/17/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Turizmci 2006 yılını düşünüyor... 
</HEADLINE>
<TEXT>

     Turizmci, gelecek yılın haziran ve temmuz ayları arasında Almanya’da oynanacak Dünya Kupası maçları nedeniyle bu ülkeden gelen turistlerin sayısının düşmemesi için şimdiden çekici kampanyalar düzenlemeye başladı. 
     Profesyonel Otel Yöneticileri Derneği POYD Başkanı Tayfun Zeytinbaş, AA muhabirine yaptığı açıklamada, Dünya Kupası maçları nedeniyle Almanya’da 1 Nisan’dan itibaren 3 ay boyunca izinlerin kaldırıldığını belirterek, "Almanya, Dünya Kupası’na ev sahipliği yapacak. Bu nedenle organizasyonda eksiklik olmaması için izinler kaldırıldı. Türkiye’ye çok sayıda Alman turistin geldiği bu dönemde izinlerin kaldırılması, bizim için iyi olmadı" dedi. 
     2006 yılı rezervasyonlarının şimdiden tamamlanmak üzere olduğuna 
     dikkati çeken Zeytinbaş, gelecek yılın haziran-temmuz ayları arasının ölü bir zaman olacağını, bu dönemi çekici hale getirmek için çeşitli aksiyonlar hazırladıklarını kaydetti. 
     
     "2 KADIN GEL, 1 KİŞİ FİYATI ÖDE" 
     Zeytinbaş, Dünya Kupası’nda erkeklerin kendilerini tamamen maçlara vereceğine işaret ederek, şunları söyledi 
     "Dünya Kupası boyunca evlerinde yalnız kalan kadınları Türkiye’ye çekebilmek için cazip programlar hazırlanıyor. Şu anda ’2 kadın gel, bir kişi fiyatı öde’ gibi bir aktivite ağır basıyor. Amaç, bu dönemde Avrupalı kadınları, tatil için Antalya’ya çekmek. Kadınlar, bu cazip fiyat nedeniyle evde yalnız kalmaktansa, tatile çıkmayı tercih edeceklerdir. Dünya kupası boyunca otel fiyatlarında yüzde 10 gibi bir fiyat indirimine de gidebiliriz. Dünya Kupası sırasında Antalya’ya gelenler için ise kaldıkları otellerde dev ekranlar yapılacak. 
     Turistler, maçları bu ekranlardan izleyebilecek." Antalya’da turizmin bu yıl itibariyle çok iyi gittiğine de dikkati çeken Zeytinbaş, "Turist sayısı açısından çok güzel bir yıl yaşanıyor. Bu güzel yılın ardından gelen 2006’da da sorun yaşamamak için turizmci gerekli tedbirleri aldı. 2006 yılı rezervasyonları şimdiden tamamlanmak üzere" diye konuştu. 
     
</TEXT>
</DOC>
