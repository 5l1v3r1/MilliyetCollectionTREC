<DOC>
<DOCNO> 366455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/sonspo31.html </URL>
<DATE> 2005/08/02/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Olimpiyat Köyü'nde yoğun güvenlik... 
</HEADLINE>
<TEXT>

     23. Dünya Üniversite Yaz Oyunları'na UNIVERSIADE 2005 İZMİR katılacak sporcuların konaklayacağı Oyunlar Köyü'nün yarışmalar sırasında kullanımı ve güvenlik işleyişi, basına anlatıldı. 
     İzmir Büyükşehir Belediye Başkanı Aziz Kocaoğlu, bu akşamdan itibaren köye misafirlerin gelişlerinin başlayacağını ve 21 Ağustos'a kadar görevliler ve kalacakların dışında köye girişlerin yasaklanacağını söyledi. 
     Organizasyon sırasında Gündoğdu Meydanı ve Oyunlar Köyü başta olmak üzere bazı yerlerde çeşitli eğlence aktivitelerinin düzenleneceğini belirten Başkan Kocaoğlu, şöyle dedi 
     ''Üniversite oyunları, spor şemsiyesi altında bir gençlik şölenidir. Şov, konser ve aktiviteler olacaktır. Aktivitelere, İzmirli'leri bekliyoruz. İzmirli'ler meydanları doldursun. Bu tür aktiviteler coşkulu geçsin. Oyunlar boyunca çeşitli konser, şov ve gösteriler yapılacak. izmirli'ler hem bu etkinlikleri hem de salon ve statları doldursun.'' Başkan Kocaoğlu, açılış ve kapanış törenleri sırasında bazı yolların trafiğe kapatılacak olması ve Atatürk Stadı'nda da araç parkına izin verilmeyeceği için İzmirli'lerin toplu ulaşım araçlarını tercih etmesini önerdi. 
     Karşılaşmaların yapılacağı stat ve salonlara ücretsiz otobüs seferleri de konulacağını hatırlatan Başkan Kocaoğlu, açılış ve kapanış törenleri sırasında da bazı merkezlere seferler düzenleneceğini kaydetti. 
     
     KAFİLELERİN GELİŞİ 
     UNIVERSIADE 2005 İzmir Genel Koordinatörü ve İcra Kurulu Başkanı Taha Aksoy ise köye bu akşamdan itibaren konukların geleceğini ve her türlü tedbirin alındığını söyledi. 
     Oyunlar Köyü'nün yarın sporcuların kullanımına açılacağını belirten Aksoy, ''Oyunlar Köyü'nün yarışmalar sırasında kullanımı ve güvenlik çerçevesinde işleyiş planları hakkında bilgi verilmesi amacıyla bugün biraraya geldik'' dedi. 
     Oyunlar Köyü Müdürü Suavi Özcan ise öğleden sonra 10 kişilik ilk kafilenin köye gireceğini, yarın sayının 110'a yükseleceğini söyledi. 
     Köyün ''4 yıldızlı otel'' standardında olduğunu belirten Özcan, sporcuların hiçbir şey almadan gelmesi durumunda dahi her türlü ihtiyacını karşılanacağını bildirdi. Özcan, olimpiyat köyünün 350 dönüm arazi üzerinde kurulduğunu hatırlattı ve 8 bin 300 civarında sporcunun gelmesinin beklendiğini sözlerine ekledi. 
     
     3 BİN GÜVENLİK GÖREVLİSİ 
     Olimpiyat Köyü'nün güvenliğinden sorumlu Balçova Emniyet Müdürü Şemi Albat ise 1,5 yıldır köyde polis ekiplerinin görev aldığını, Oyunlar Köyü'nde 860'ı polis, 3 bin güvenlik görevlisinin çalışacağını söyledi. 
     Köyün üç ayrı bölgeye ayrıldığını belirten Albat, konaklamanın yapılacağı bölgeye sporcular ve çok özel VIP görevlilerinin dışında kimsenin girişine izin verilmeyeceğini kaydetti. 
     9 ''riskli ülke'' sporcuları için farklı güvenlik tedbirleri alındığını belirten Albat, Olimpiyat Köyü'nün 8 kule tarafından gözetleneceğini, ayrıca 114'ü sabit, 16'sı hareketli olmak üzere 130 kamera kullanılacağını bildirdi. Kameraların kişilerin yüz hatlarını dahi çekebileceğini ve 45 saniyede sorgulanabilecek bir sistemin oluşturulduğunu belirten Emniyet Müdürü Albat, 9 ayrı kontrol noktasında köpekli arama yapılacağını, oluşturulacak karakolda 30 personelin görev yapacağını ve hepsinin de yabancı dil bildiğini kaydetti. 
     Şemi Albat, köyün etrafında 3 terörle mücadele, 3 resmi, 1 sivil ve 4 motorlu ekibin görev yapacağını, 147 ülke delegasyonu için de 234 araç tahsis edildiğini sözlerine ekledi. 
     UNIVERSIADE 2005 İZMİR Genel Koordinatör Yardımcısı Macit Toksay ise açılış ve kapanış törenlerinde sporcuların köye ulaşımı ve Atatürk Stadı'ndaki güvenlik önlemleri hakkında bilgi verdi. 
     
     UNIVERSIADE NEDİR 
     UNIVERSIADE sözcüğü, ''üniversite öğrencilerinin olimpiyatı'' anlamına geliyor ve üniversite ile olimpiyat kelimelerinin birleşmesinden oluşuyor. 
     129 ülkenin üyesi olduğu Uluslararası Üniversite Sporları Federasyonu FISU tarafından iki yılda bir düzenlenen UNIVERSIADE, üniversite sporlarının gelişimi, öğrencilerin maddi ve manevi eğitimini, farklı ülkelerden oyunlara katılan öğrencilerin yakınlaşmasını, böylelikle dünya barışına spor yoluyla katkıda bulunmayı amaçlayan önemli ve evrensel bir organizasyon. 
     UNIVERSIADE, birçok spor dalını biraraya getirirken bir kültür ve spor festivali olması nedeniyle dünyanın en önemli spor etkinliklerinden biri. Her iki yılda bir farklı kentlerde düzenlenen ve 17-28 yaş arasındaki üniversiteli sporcuların katıldığı bu oyunlar, yaz ve kış oyunları olmak üzere ikiye ayrılıyor. 
     Yaz Oyunları'nda müsabakalar atletizm, basketbol, eskrim, futbol, jimnastik, yüzme, atlama, su topu, tenis ve voleybol olmak üzere 10'u zorunlu, 3'ü ev sahibi kentin seçeceği toplam 13 spor dalında yapılıyor. 
     Ancak 11-21 Ağustos tarihlerinde İzmir'de yapılacak olan müsabakalar toplam 14 dalda gerçekleştirilecek. 
     
</TEXT>
</DOC>
