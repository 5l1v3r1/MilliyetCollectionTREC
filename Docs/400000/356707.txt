<DOC>
<DOCNO> 356707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sonspo38.html </URL>
<DATE> 2005/06/29/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Beşiktaş, Murat Didin ile sözleşme imzaladı... 
</HEADLINE>
<TEXT>

     Beşiktaş, erkek basketbol takımının antrenörlüğüne Murat Didin'i getirdi. Didin, siyah-beyazlılarla iki yıllık sözleşme imzaladı. 
     Almanya'da geçen sezon başarılı bir sezon geçiren ve Opel Skyliners takımı ile lig ikinciliğine ulaşan Didin, Akaretler'deki kulüp binasında düzenlenen ve yönetici Yahya Kemal Gençer ile şube kaptanı Şenol Demirağ'ın da katıldığı törenle sözleşme imzaladı. Beşiktaş'ın genel kurul üyesi de olan Didin, imza sonrası yaptığı açıklamada, ''Beşiktaş benim aşkım. Gönül bağımın olduğu takıma geldiğim için çok mutluyum'' dedi. 
     Beşiktaş'ın, basketbolda yükselen bir grafik izlediğini kaydeden Didin, şöyle konuştu 
     ''Hedefimiz, saha içinde mücadele edip kazanırken, aynı zamanda takımımızı davranış biçimiyle, basketboluyla, ekolüyle, altyapısıyla Avrupa'da imrenilecek seviyeye getirebilmek. Beşiktaş'ı, saha içinde ve dışında Avrupa standartlarının üzerinde, en iyi takımlardan biri haline getirmeye çalışacağız. 
     BJK Akatlar Spor ve Kültür Kompleksi, herkesin çok büyük bir zevkle izlediği ve bütün kulüplerin sahip olmak istediği bir yapı. Akatlar'a geldiğiniz zaman coşkuyu, başarıyı, çalışmayı, her maçı kazanmaya inanmış savaşan bir takımı, daha da ötesi 5000 kişilik taraftarın desteğiyle 5012 kişilik savunma yapan bir grubu göreceksiniz. Bunu mutlaka gerçekleştireceğiz. Oradaki her maçta tüm taraftarımızı, gerçekten mücadele ederek, onların ruhlarına, savaşma duygularına hitap ederek, kendilerine layık bir takımı izleterek evlerine göndereceğiz.'' Beşiktaş'ın lig, Türkiye Kupası ve Avrupa'da ULEB Kupası'nda mücadele edeceğini hatırlatan Didin, siyah-beyazlı ekibin, kuracakları kadrosuyla, Türkiye ve Avrupa'da tüm kupaları kazanmaya aday olduğunu söyledi. 
     Beşiktaş Kulübü Basketbol Komitesi Başkanı Yahya Kemal Gençer de Murat Didin'in, dünya basketbolunda bir yeri bulunduğunu belirterek, ''Didin daha iyi, daha mücadeleci bir Beşiktaş yaratacak, dolayısıyla Türk basketboluna katkı sağlayacak'' dedi. 
     Şube kaptanı Şenol Demirağ ise Didin'in çok iyi bir Beşiktaşlı olduğunu vurgulayarak, ''Savaşan bir takım kuracağını biliyorum. İnşallah camiamıza hayırlı olur'' diye konuştu. 
     
</TEXT>
</DOC>
