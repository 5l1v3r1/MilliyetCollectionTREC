<DOC>
<DOCNO> 392791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/soneko44.html </URL>
<DATE> 2005/11/07/ </DATE>
<TIME> 18.55 </TIME>
<AUTHOR>  </AUTHOR>
<HEADLINE>
Ford ve Fiat işbirliği 
</HEADLINE>
<TEXT>

     Ford Motor Company ve Fiat Grubu'nun Otomobil Bölümü, Avrupa'daki küçük sub-B sınıfta ortak araç geliştirme ve üretimi amacıyla kesin bir anlaşma yaptıklarını açıkladılar. 
     Ford ve Fiat'tan yapılan ortak açıklamaya göre, proje çerçevesinde, herbir şirketin marka kimliklerine uygun iç ve dış tasarıma sahip, birbirinden çok farklı iki küçük araç piyasaya sunulacak. 
     Ford Ka'nın yeni modeli ve yeni Fiat 500'den geliştirilmesi planlanan iki araç, her iki şirketin Avrupa'daki ürün ailesinde önemli bir role sahip olacak. Üretimde ve yan sanayi parçalarında daha düşük geliştirme masrafı ve büyük ölçekli üretimin avantajlarından önemli oranda yararlanacak Ford ve Fiat, böylece her bir aracın marka özelliklerini koruyarak, müşterileri için daha iyi fiyat ve daha yüksek kalite sunmayı hedefliyorlar. 
     Geliştirilme çalışmaları halen devam etmekte olan yeni otomobiller, şu anki Fiat Panda platformunu temel alacak ve Fiat'ın Polonya'da Tychy'deki fabrikasında üretilecek. Ford mühendislerinin burada kendi modellerinin üretimine katkıda bulunacakları araçlar, Polonya ve İtalya'da üretilen Fiat motorlarını kullanacak. 
     Fiat Grubu ve Fiat Auto üst yöneticisi CEO Sergio Marchionne, Ford ile yapılan bu stratejik işbirliği anlaşmasının, yeni ürünler ve platformlarda mali ve endüstriyel kaynakları paylaşmayı amaçlayan hedefe dönük işbirliklerini öngören stratejilerinde yeni bir dönüm noktası oluşturduğunu belirtti. 
     Marchionne, daha önce PSA Peugeot Citroen ve Suzuki gibi büyük şirketlerle yaptıkları başarılı ortak çalışmalara ve şu an Hint grubu Tata Motors ile yaptıkları görüşmelerin de aynı yönde bir gelişme olduğunu ifade ederek, şunları kaydetti 
     ''Fiat açısından Ford ile ortaklık dört açıdan önemli... Yeni otomobillerin Tychy'de üretilmesinin kararlaştırılması Polonya'daki fabrikamıza olan güvenimizi ve inancımızı açık bir şekilde gösteriyor. Yeni otomobillerin ortak geliştirilmesi son derece başarılı Fiat Panda platformunun esnekliğini gösteriyor. Bu işbirliği her iki taraf için de kazançlı bir endüstriyel fırsat sağlıyor. Ve son olarak, merakla beklenen gelecekteki Fiat 500'ün marka kimliğimizi güçlendireceğini belirtmekten memnuniyet duyuyorum.'' Ford Avrupa Başkanı ve Genel Müdürü John Fleming ise Ka'nın yerine gelecek modelin tasarımını Ford Avrupa Tasarım Müdürü Martin Smith'in yönetiminde yapılacağını belirterek, Ford Avrupa'nın küçük otomobillerin geliştirilmesinde önemli bir tecrübeye sahip olduğunu ve sınıfının lideri sürüş özellikleriyle tanındığını belirtti. 
     Fleming, şunları kaydetti 
     ''Fiat bizim için bu tür bir projede ideal ortağı oluşturuyor. Çünkü onlar da yıllardan beri dünyanın en iyi küçük otomobil üreticilerinden biri olarak kabul ediliyor. Fiat ile bu son derece rekabetçi alanda güçlerimizi birleştirme kararı, bize birim maliyetlerimizi düşürme ve aynı zamanda her bir şirketin marka değerlerine uygun son derece rekabetçi ürünler geliştirme olanağı sağlıyor.'' Yeni ürünler piyasaya 2007-2008 döneminde sunulacak. Planlanan yıllık üretim hacmi 240 bin adet civarında olacak ve iki marka arasında eşit olarak bölüşülecek. 
     
</TEXT>
</DOC>
