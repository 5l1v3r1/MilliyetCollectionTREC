<DOC>
<DOCNO> 380324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sonspo24.html </URL>
<DATE> 2005/09/21/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Galatasaray'da Hasan Kabze sakatlandı 
</HEADLINE>
<TEXT>

     Turkcell Süper Ligi'nde hafta sonunda Samsunspor'la deplasmanda karşılaşacak olan lider Galatasaray'da, 4 forvet oyuncusu da sakat duruma düştü. 
     Vestel Manisaspor maçında sakatlanan Hakan Şükür, Necati Ateş ve Ümit Karan'ın ardından, bugünkü antrenmanda da Hasan Kabze sakat oyuncular kervanına katıldı. 
     Florya Metin Oktay Tesisleri'nde, teknik direktör Eric Gerets yönetiminde gerçekleştirilen akşam antrenmanında, yarı sahada yapılan çift kale maç sırasında Hasan Kabze sol ayak bileğini burkarak bir anda yerde kaldı. Saha kenarında bir süre tedavisi yapıldıktan sonra yeniden oyuna dönen Hasan Kabze, ağrılarının artması üzerine çalışmayı yarıda bırakmak durumunda kaldı. 
     
     İLİÇ SEVİNCİ 
     Antrenmana, sakatlıkları bulunan Hakan, Cihan, Ergün, Necati, Altan, Ümit ve Aykut katılmazken, Sırp futbolcu İliç takımla birlikte çalıştı. 
     Sakatlığı sonrası yaklaşık 4 hafta sahalardan uzak kalacağı açıklanmasına rağmen 2,5 haftalık bir sürede yeniden sahalara dönen İliç, antrenmandaki performansıyla, tamamen iyileştiğinin sinyalini verdi. 
     Kulüp doktoru Murat Çevik, bu oyuncunun beklenilenden daha hızlı bir iyileşme dönemi geçirdiğini ifade ederek, ''Eğer yarın ve cuma günkü antrenmanlarda herhangi bir ağrısı olmazsa, teknik heyet İliç'i Samsunspor maçında kullanabilir'' dedi. 
     Galatasaray, yarın sabah yapacağı antrenmanla Samsunspor maçı hazırlıklarını sürdürecek. 
     Öte yandan, Galatasaray Kulübü Altyapı Sorumlusu Ali Yavaş, dede oldu. Yavaş'ın kızı Seher ile İbrahim Gencer çiftinin, Metropolitan Hastanesi'nde Eylül adı verilen bir kız çocukları dünyaya gelirken, Galatasaraylı futbolcular ile teknik heyet, antrenman öncesi Ali Yavaş'ı kutladı. 
     
</TEXT>
</DOC>
