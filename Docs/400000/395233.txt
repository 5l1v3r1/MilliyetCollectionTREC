<DOC>
<DOCNO> 395233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sontur23.html </URL>
<DATE> 2005/11/15/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Çalınan servis aracı uydu aracılığıyla bulundu 
</HEADLINE>
<TEXT>

     Ankara’da özel bir okula hizmet veren servis aracı, çalındıktan yarım saat sonra uydu takip sistemiyle bulundu. 
     Edinilen bilgiye göre, Pazar gecesi servis aracını Sincan’da evinin önüne park eden şoför Ali İhsan Akan, sabah camdan bakınca aracın yerinde olmadığını gördü. Akan’ın, karakola, ardından da bağlı bulunduğu turizm şirketine ve özel okula haber vermesinden sonra aracın yeri, uydu takip sistemi ile tespit edildi. 
     GPRS sistemi ile takip altında bulunan 06 C 3649 plakalı servis aracıyla ilgili elektronik kayıtlarının incelenmesi üzerine, aracın söz konusu tarihte saat 05.39’da çalındığı belirlendi. 
     Hırsızların saat 06.03’te Ulus’a ulaşmasının ardından servis aracının Ulus Çamlıca Sokak’ta olduğu tespit edilerek emniyet güçlerine haber verildi. Polis ekipleri, çalınan servis aracını, Ulus’ta terk edilmiş halde buldular. 
     Hırsızların yan camın kilit mekanizmasını bozarak arabaya girdikleri ve düz kontak ile arabayı çalıştırarak çaldıkları belirlendi. 
     
</TEXT>
</DOC>
