<DOC>
<DOCNO> 386691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sonsiy09.html </URL>
<DATE> 2005/10/14/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Mumcu Milletvekillerime hakaret edene misliyle karşılık veririm 
</HEADLINE>
<TEXT>

     ANAP Genel Başkanı Erkan Mumcu, TBMM Başkanlığı’na başvurusu yaparak grubunu kurdu. Mumcu, partisine geçen milletvekillerine hakaret edildiğini de ifade ederek, "Bir daha olursa misliyle mukabele ederim. 
     Milletvekillerime hakaret etmeye, ortaya laf atmaya kimsenin hakkı olamaz" uyarısı yaptı. 
     ANAP Genel Başkanı Erkan Mumcu, parlamentoda milletvekilleriyle birlikte basın toplantısı düzenleyerek, grup kurduklarını açıkladı. Mumcu, 7 ay önce AKP’den ayrıldığında iki kutuplu siyaset seçeneksizliği içinde alternatif çözümler yaratacağını söylediğini anımsatarak, ANAP ile Türkiye’nin ihtiyaç duyduğu alternatiflerden birisi olabilmek için yeni bir evreye girdiklerini bildirdi. 
     TBMM’nin 3 Kasım seçimlerinden sonra Türkiye’deki çeşitliliği yansıtmadığını düşündüğünü kaydeden Mumcu, "Şimdi Meclis’te üçüncü ve özgün bir ses var. Bu ses milletin sesidir. Bir siyasi partinin sesi olmayacak. Halkın sesi olacak, vicdanın sesi olacak. Sessiz çoğunluğun sesi olacak. Bu ses her zaman yüksek sesle işitilmek kaydıyla bağırmayacak. Bu ses herşeye itiraz etmeyecek, herşeye hayır demeyecek. Millet için gerekli gördüğü herşeye destek verecek. Ülkenin zararına olan şeyler konusunda mahcup durmayacak, sessiz kalmayacak" dedi. 
     Mumcu, bugüne kadar iki rolün paylaşıldığını, bunlardan birinin devlet ilkelerine bağlı ses, diğerinin milletin değerlerine bağlı bir ses olduğunu belirterek, bu ikisinin yetmeyeceğini, daha fazlasının gerekli olduğunu ANAP’ın millete göstereceğini söyledi. 
     TBMM’de önümüzdeki hafta Çarşamba günü ilk grup toplantısını yapacaklarını açıklayan Mumcu, "TBMM’de tek seslilik bitmiştir" diye konuştu. 
     ANAP’a katılan milletvekillerine teşekkür eden ve onların millet adına siyaset yapmak için bu partiye geldiklerini belirten Mumcu, şunları söyledi 
     "Her konuda ağırbaşlı ve sakin duruyorum. Bir konuda sakin durmayacağım. Daha önce iki kez teşebbüs edildi. Bir kez daha olursa misliyle mukabele ederim. Milletvekillerime hakaret etmeye, ortaya laf konuşmaya kimsenin hakkı olamaz. 
     Misliyle mukabele ederim. Sonra kimse sert oldu diye yakınmasın. Söz söylenecekse vicdanla söylenmelidir." Mumcu, bir gazetecinin bu sözleri, kendi partisinden istifa eden milletvekillerinin ANAP’a katılmasından sonra CHP Genel Başkanı Deniz Baykal’ın "Bu siyasetin çürümüşlüğünü gösteriyor" şeklindeki değerlendirmesine karşı mı söylediğinin sorulması üzerine, "Siyaset gelecek için yapılır. Ülkenin, milletin geleceği için yapılır. Siyasetin çürümesine örnek verilecekse ben ANAP’ın dışında yüzlerce, binlerce örnekle kanıtlayabilirim. Bizim işimiz kişileri doğrudan şahsiyetleriyle eleştirmek değildir. Bu arkadaşlar güç merkezinin değilde, güç ve iktidarın bulunmadığı bir yere geldiler. Maaşlarından yapacakları ödemelerle partinin kaloriferlerinin yanacağı bir yere gelmeleri birşeyler ifade ediyordur. Bu onların nasıl bir yüreğe sahip olduklarını gösteriyordur. Bizim elimizde ona buna peşkeş çekecek devlet imkanları yok" dedi. 
     
     ANAP, HAZİNE YARDIMI ALAMIYOR 
     Mumcu, bir gazetecinin Devletten Hazine yardımı almak için grup kurdukları iddiaları olduğunu anımsatması üzerine, böyle birşey olmadığını söyledi. Mumcu, iktidar ve ana muhalefet partisinin demokrasiden nasiplerini almadıklarını belirterek, iki partinin partilere Hazine yardımı yapılmasını düzenleyen yasada anlaşarak değişiklik yaptıklarını söyledi. Mumcu, "Kendileri Hazine yardımı aldıkları halde, başkalarının bu yardımı almalarını istemediler" diye konuştu. 
     
</TEXT>
</DOC>
