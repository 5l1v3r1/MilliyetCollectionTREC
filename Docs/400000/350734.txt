<DOC>
<DOCNO> 350734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sonsiy19.html </URL>
<DATE> 2005/06/10/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Yıldırım Avrupa yakasına yeni bir havaalanı zaruret gibi gözüküyor 
</HEADLINE>
<TEXT>

     Ulaştırma Bakanı Binali Yıldırım, "Avrupa yakasına yeni bir havaalanı zaruret gibi görünüyor" dedi. 
     Bakan Yıldırım, partisinin Eskişehir İl Teşkilatı’nda partililerle sohbet ettikten sonra Vali Kadir Çalışıcı’yı ziyaret etti. 
     Vali Çalışıcı’dan brifing alan Bakan Yıldırım, İstanbul’a 3. 
     havaalanının yapılmasının düşünüldüğü yönündeki açıklamalarını hatırlatan gazetecilerin sorularını yanıtladı. "Malum Sabiha Gökçen Havaalanı yapıldığından beri boştu ve zarar ediyordu. Geçen yıl Savunma Sanayii Müsteşarlığı ile protokol yaptık ve oraya trafik kaydırdık" diyen Bakan Yıldırım, şöyle konuştu "Şu anda orası zarar etmekten kurtarıldı ve kara geçti. Sadece Şampiyonlar Ligi’nde 264 uçak indi. 24 saatte 600 bin Avro net para kazanıldı. Atatürk Havalimanı’na gelince, terminalin kapasitesi fazladır, doğru. Terminalin kapasitesi yılda 20 milyon. Şu anda ulaştığımız rakam aşağı yukarı 10 milyon civarında. Yüzde 50 kullanıldığı doğrudur. Ama terminalle iş bitmiyor. Pist, apron ve taksi yolu lazım. Onlarda şu anda yüzde 110, 120 kapasiteyle çalışıyoruz. Uçağı indirecek pistiniz yeterli değilse park edecek alınınız yoksa terminal kapasitesinin fazla olmasının bir anlamı var mı Atatürk Havaalanı’na emniyetli şekilde iniş ve kalkış için müsaade edilen uçak sayısı 30. Gerçekleşen trafik zaman zaman 48’i buluyor. Yüzde 50 fazla. Bunun daha fazla zorlanması farklı sakıncaları ortaya çıkarabilir." Bakan Yıldırım, ülkede son 2 yılda sivil havacılığın adeta uçtuğunu belirterek, "her vatandaş uçağa binecek" diye başladıkları bu projelerinin gerçekleştiğini ve fiyatların yüzde 50 düştüğünü ifade etti. Bakan Yıldırım, dünyanın her tarafında sivil havacılık çökerken Türkiye’nin uçuşa geçmesinin güzel gelişme olduğunu anlatarak, şöyle devam etti "Ama buna bağlı olarak da pilot ve yetişmiş eleman sıkıntısı, hava meydanlarındaki yetersizlikler önümüzde çözülmesi gereken sorun olarak duruyor. Çözme gayretindeyiz. Anadolu Üniversitesi’nde eğitim görecek pilot sayısını artırıyoruz. Türk Hava Yolları burada pilot eğitimine başladı. Buraları ayrıca yeni çıkacak Sivil Havacılık Kanunu ile destekleyeceğiz. Amacımız hava taşımacılığını, yapılan 70 irili ufaklı havaalanlarını aktif şekilde kullanmaktır." "Avrupa yakasına yeni bir havaalanı zaruret gibi görünüyor" diyen Bakan Yıldırım, şunları söyledi "Bu şu anlama gelmez Atatürk Havalimanı aynı yoğunlukta çalışmaya devam edecek. Bu ilave potansiyeli karşılayamadığımız talepleri karşılamak için yapılan ilavedir. Keşke Sabiha Gökçen ile Atatürk hava meydanları arasında kesintisiz toplu taşıma sistemi olsa. Başlangıçta bu planlanmış olsaydı bir müddet daha idare edebildik. Ama İstanbul trafiği malum. Belirli saatlerde İstanbul’un Anadolu yakasından Avrupa yakasına geçmek İstanbul’dan Ankara’ya karayoluyla gitmekten daha zor. Raylı sisteme başladık. 3-4 sene sürer bunlar. Attığımız her alanda sorunlar var. Sorunları çöze çöze geliyoruz. Yapılan icraatlar sonucu Türkiye uluslararası arenada sözü dinlenir hale gelmiştir. Onur Air olayı bunun en somut örneğidir. Bu Türkiye Cumhuriyeti’nin başarısıdır." Bakan yıldırım daha sonra Asarcılkı Caddesi’nde bir mobilya mağazasının açılışını yaptı. 
     
</TEXT>
</DOC>
