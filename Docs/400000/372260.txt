<DOC>
<DOCNO> 372260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sontur17.html </URL>
<DATE> 2005/08/23/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Bodrum ve Fethiye yangınlarında sabotaj şüphesi... 
</HEADLINE>
<TEXT>

     Muğla'nın Bodrum ve Fethiye ilçelerinde son 2 günde birbiri ardına çıkarıldığı belirlenen yangınlarda, 75 hektar ormanlık alan zarar görürken, binlerce YTL'lik maddi kayıp yaşandı. 
     Alınan bilgiye göre, Bodrum ve Fethiye'de önceki gün ve dün çıkan yangınların, arka arkaya meydana gelmesi üzerine tedbirler artırılıyor. 
     Muğla Orman Bölge Müdürü İbrahim Çiftçi, Fethiye ve Bodrum'da meydana gelen orman yangınlarının çıkış nedenine yönelik şüphelerinin bulunduğunu belirterek, bölge muhafaza memurlarının devriye sayısını artırdıklarını söyledi. 
     Çiftçi, önceki gün Fethiye'nin Arpacık Köyü'ne bağlı Çenger Mahallesi'nin Bağbaşı mevkiinde, piknikçilerin yaktığı ateşten kaynaklandığını tahmin ettikleri orman yangını çıktığını, burada söndürme çalışmaları sürerken, Fethiye'nin Kemer Beldesi Kıncılar Köyü'ndeki ormanlık sahada yangın haberi aldıklarını belirtti. 
     Arpacık Köyü'ndeki yangında yaklaşık 60 hektarlık kızılçam koru ormanının zarar gördüğünü ifade eden Çiftçi, hemen ardından yaşanan Kemer'deki yangında ise tahribatın bir dekarlık alanda meydana geldiğini bildirdi. 
     Kemer'deki yangınla mücadele ederken, Bodrum'un Mumcular Köyü'nde Yeniköy Çocuk Mezarlığı mevkiinde 5 ayrı noktada orman yangını çıktığını ifade eden İbrahim Çiftçi, 14 hektarlık alanda hasar yaratan ve aynı anda 5 noktada çıkan bu yangının kasıtlı olduğunu düşündüklerini söyledi. Çiftçi, şunları kaydetti 
     ''Bu yönde araştırmalar devam ediyor. Fethiye ve Bodrum'da meydana gelen yangınların çıkış nedenlerindeki şüphelerimizden dolayı Orman Bölge Muhafaza memurlarının, devriye sayılarını artırdık. Orman yangınlarına karşı hazır olarak bekletilen ekiplerimize daha da dikkatli olmaları konusunda uyarıda bulunduk. Vatandaşlarımızdan da ormanlık alanlarda dikkatli davranmalarını ve alev görürlerse hemen bizlere ihbar etmelerini istiyoruz. Orman yangınlarında zamanında yapılan müdahaleler önemlidir.'' 
     
     İKİ GÜNDE 200 BİN YTL ZARAR 

     Fethiye Orman İşletme Müdürü Reşat Tunç da ilçeye bağlı Çenger Köyü Bağbaşı mevkii ile Kemer Beldesi'nin Kıncılar Köyü'nde dün arka arkaya çıkan orman yangınlarının ardından aynı beldenin Söğütlüdere mevkiinde de benzer olayın yaşandığını belirtti. 
     Yangınların yol açtığı maddi zararın 200 bin YTL tutarında olduğuna işaret eden Tunç, yangınların piknikçilerin tam olarak söndürmedikleri ateşlerden veya cam kırıklarından çıktığının da tahmin edildiğini dile getirdi. 
     Bu arada Muğla Orman Bölge Müdürü İbrahim Çiftçi ile Reşat Tunç, yanan ormanlık alana giderek, incelemelerde bulundu. 
     
</TEXT>
</DOC>
