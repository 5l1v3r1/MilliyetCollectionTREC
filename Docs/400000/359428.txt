<DOC>
<DOCNO> 359428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sontur14.html </URL>
<DATE> 2005/07/08/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
10 yaşındaki çocuğun, boğazını kestiler 
</HEADLINE>
<TEXT>

     Adnan AVUKA MARDİN, DHA 

      MARDİN’de, kimliği henüz belirlenemeyen 10 yaşındaki bir erkek çocuğu, boğazı bıçakla kesilerek öldürülmüş halde bulundu. Polis, cesedi otopsi için morga kaldırılan minik yavrunun ailesini ve katilini arıyor. 
     Kent merkezinin Şar mahallesi 141. sokakta oyun oynayan çocuklar, sokağın yanındaki boş alanda bulunan ağacın altında, bugün saat 11.00 sıralarında bir erkek çocuğun cesedini buldu. Çocukların durumu ailelerine bildirmesi üzerine polise haber verildi. Olay yerine gelen polisler, üzerinde kimlik bulunmayan ve 10 yaşlarında olduğu tahmin edilen çocuğun, bıçakla boğazının kesilerek öldürüldüğünü belirledi. 
     Olay yerinde bir süre bekletilen çocuğun cesedi, daha sonra gelen Cumhuriyet Savcısı Basri Taş tarafından, teşhis için çevredeki evlerde oturan vatandaşlara gösterildi. Ancak, talihsiz yavuruyu tanıyan çıkmayınca, ceset otopsi yapılmak üzere Devlet hastanesine morguna kaldırıldı. 
     Olayla ilgili geniş çaplı soruşturma yürüten polis, öldürülen çocuğun ailesi ile katilini bulmak için çalışma başlattı. 
     
</TEXT>
</DOC>
