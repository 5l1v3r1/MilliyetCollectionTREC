<DOC>
<DOCNO> 389052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/son/sonspo19.html </URL>
<DATE> 2005/10/23/ </DATE>
<TIME> 20.50 </TIME>
<AUTHOR>  </AUTHOR>
<HEADLINE>
Malatyaspor - Fenerbahçe 0-3 maç sonucu 
</HEADLINE>
<TEXT>

     Lider Galatasaray'ın en yakın takipçisi konumundaki Fenerbahçe, Malatya İnönü Stadyumu'unda karşılaştığı Malatyaspor'u Mehmet Yozgatlı'nın attığı iki golle ilk yarıyı önde kapadı. 
     İkinci yarıda Tuncay'ın ayağından da bir gol kazanan sarı lacivertliler maçıda 3 farklı skorla kazanarak lider Galatasaray ile puanları eşitledi. 
     Turkcell Süper Ligi'nde 10. haftanın son maçı olan Malatyaspor-Fenerbahçe karşılaşmasına taraftarlar büyük ilgi gösterdi. 
     
     İLK YARI 

     5. dakikada Appiah'ın verdiği pasta Mehmet Yozgatlı, ceza alanı önünde topa sert vurdu, ancak meşin yuvarlak auta gitti. 
     12. dakikada Serkan, kendi topuyla ceza alanına girdi ve ortaladı. Tuncay, önüne düşen topa vurdu, ancak meşin yuvarlak auta çıktı. 
     17. dakikada Mustafa Özkan, önünde bulduğu topa vurdu, ancak Volkan golü önledi. 
     18. dakikadaki Malatyaspor'un atağında Homola, ceza alanının dışından topa çok sert vurdu. Ancak meşin yuvarlak auta gitti. 
     Fenerbahçe'nin golü 35. dakikada geldi. Tuncay'ın soldan gönderdiği topu önünde bulan Mehmet Yozgatlı, meşin yuvarlağı ağlarla buluşturdu 1-0. 
     36. dakikada Anelka'nın soldan attığı topla buluşan Alek, kalenin dibinden topu auta gönderdi. 
     40. dakikada Fenerbahçe'nin 2. golü geldi. Ümit'in soldan yaptığı ortada topla buluşan Mehmet Yozgatlı, kalenin dibinden topu ağlara bıraktı 2-0. 
     Kalan dakikalar başka gol getirmedi ve ilk yarı Fenerbahçe'nin 2-0 üstünlüğüyle tamamlandı. 
     
     İKİNCİ YARI 

     53. dakikada Anelka'nın şutunda, top Fevzi'de kaldı. 
     60. dakikada Malatyaspor'un organize gelişen atağında, Bilal'in ceza alanının dışından vurduğu sert şutta, top kalenin yanından dışarıya çıktı. 
     65. dakikada Fenerbahçe'nin 3. golü geldi. Savunmadan atılan uzun topla buluşan Tuncay, Alex ile verkaça girdi. Tuncay, ceza alanı içinde buluştuğu topu Fevzi'nin yanından ağalarla gönderdi 3-0. 
     75. dakikada Nobre, Serkan'ın uzattığı attığı topu bekletmeden uygun durumdaki Anelka'ya gönderdi. Ceza alanının sağından yaklaşık 20 metre topu sürükleyen Anelka, ceza alanına girer girmez kaleyi gördü. Ancak top kale direğinin yanından dışarıya çıktı. 
     Maçın bundan sonraki bölümünde karşılıklı ataklar gol getirmeyince, Fenerbahçe sahadan 3-0 galip ayrıldı. 
     
     MAÇTAN NOTLAR... 

     10 bin 500 kişilik İnönü Stadı'nı taraftarlar hemen hemen doldururken, alınan geniş güvenlik önlemleri dikkati çekti. 
     Malatyasporlu taraftarlar takımları sahaya çıkarken alkışlarla destek verirken, Fenerbahçe'yi ise ıslıkladılar. 
     Fenerbahçe, maça klasik çubuklu forması yerine lacivert formayla çıkarken, Malatyaspor da kırmızı formayla maça başladı. 
     Fenerbahçe Teknik Direktörü Christoph Daum, haftalardır sahaya sürdüğü kadrosunda değişiklik yaparak Selçuk yerine Mehmet Yozgatlı'ya, Nobre'nin yerine de Tuncay'a ilk 11'de şans verdi. Malatyaspor'da ise sezon başında büyük umutlarla transfer edilen golcü Okan Yılmaz yedek soyundu. Evsahibi ekipte ayrıca sakatlığı süren Ömer Erdoğan ve Toledo kadroda yer almadı. 
     Bu maçtan önce yapılan karşılaşmada Malatyaspor PAF takımı, Fenerbahçe PAF takımını 2-0 yendi. 
     
</TEXT>
</DOC>
