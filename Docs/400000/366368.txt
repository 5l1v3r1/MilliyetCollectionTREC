<DOC>
<DOCNO> 366368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/soneko01.html </URL>
<DATE> 2005/08/02/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Turkcell'den Cello bonusu geri ödemesi... 
</HEADLINE>
<TEXT>

     Turkcell, vadesi dolan Cellco Finance N.V Cellco öncelikli bonosunun 400 milyon dolar tutarındaki anapara ve ilgili faizinin ödemesini gerçekleştirdi. 
     Turkcell İletişim Hizmetleri A.Ş’den İMKB’ye yapılan açıklamada, 1999 yılında Cellco’nun 1 Ağustos 2005 vadeli, 400 milyon dolar 
     tutarında ve yüzde 12,75 oranında kupon ödemeli, öncelikli bono ihraç ettiği, imzalanan kredi anlaşması kapsamında bu tutarın Turkcell’e kredi olarak temin edildiği belirtildi. Turkcell’den, söz konusu kredi anlaşması kapsamında anapara ve tahakkuk eden faiz için toplam 425,5 milyon dolar ödeme yapıldığı kaydedilen yazıda, bugün itibariyle Turkcell’in mali tablolarında, 2003 ve 2004 yıllarında yatırım amaçlı alınmış olan nominal 65 milyon dolar tutarında yüzde 12,75 faiz oranlı Cellco bonosu bulunduğu, Turkcell’in elinde bulundurduğu bu bonolarla ilgili olarak 4,1 milyon dolar tutarında faiz geliri elde edeceği bildirildi. Yazıda, Turkcell Genel Müdürü Muzaffer Akpınar’ın, "Cellco bonosu geri ödemesinin ardından toplam borç yükümüzün azalması ve ortalama borçlanma maliyetimizin ciddi anlamda iyileşmesi dolayısıyla memnuniyet duyuyoruz. Borçlanma maliyetimizi düşürmek, borçlarımızın vadesini uzatmak ve borç portföyümüzde riski dağıtmak yolundaki odağımız devam edecektir" şeklindeki açıklamasına da yer verildi. 
     
</TEXT>
</DOC>
