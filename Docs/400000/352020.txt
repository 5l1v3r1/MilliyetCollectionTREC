<DOC>
<DOCNO> 352020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/ekonomi/eko13.html </URL>
<DATE> 2005/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK, Bağ - Kur prim affı ertelendi 
</HEADLINE>
<TEXT>


ANKARA Milliyet 

Başbakan Tayyip Erdoğan, IMF'nin karşı çıktığı SSK ve Bağ-kur primlerinin yeniden yapılandırılmasını içeren yasal düzenlemenin önümüzdeki yasama dönemine ertelendiğini açıkladı. 
Erdoğan, dün AKP grup toplantısında, SSK ve Bağ - Kur'un birikmiş prim alacaklarının, bu kurumların finansal dengelerini olumsuz etkilediğini belirterek, borçlarını ödemek isteyen ancak, birikmiş borçlarının tamamını kapatmak için yeterli kaynağa sahip olmayan prim borçlularının zor durumda kaldığını söyledi. 

Kesin çözüm 
Bu kurumların alacaklarının tasfiye edilmesi amacıyla defalarca çeşitli uygulamalar ve imk nlar geliştirildiğini ancak, soruna köklü bir çözüm getirilemediğini bildiren Erdoğan, hükümetin, sosyal güvenlik sisteminin dengelerini olumsuz etkileyen bu konuya kati ve sürdürülebilir bir çözüm getirmekte kararlı olduğunu belirtti. 

Farklı planlar 
Tüm prim borçlularına sabit öneri getirmek yerine, borçlunun ödeme kabiliyetini dikkate alarak farklı planlar sunulacağını belirten Erdoğan, "Üzerinde çalışmalarımızı yoğunlaştırdığımız yeni çözüm önerisi, genel bir af olmayacaktır. Yeni çözüm programı, 31 Mart 2005'ten önceki prim borçlarını kapsayacak şekilde geliştirilmekte olup, bu tarihten sonraki prim borçlarını kapsamayacaktır" dedi. 
Erdoğan, Meclis'in tatilde olacağı dönemde çalışmaların olgunlaştırılacağını ve yeni yasama yılı başlangıcında TBMM'ye sunulacağını bildirdi. 


</TEXT>
</DOC>
