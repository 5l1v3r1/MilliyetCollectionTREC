<DOC>
<DOCNO> 385521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sonsiy14.html </URL>
<DATE> 2005/10/10/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Ağar'dan ilginç değerlendirme Koç suçu üzerine alıyor 
</HEADLINE>
<TEXT>

     DYP Genel Başkanı Mehmet Ağar, Kültür Bakanı Atilla Koç’un Sakal-ı Şerif’i havaalanına getirtmesi konusunda sürpriz bir açıklama yaparak "Anlaşıldığı kadarıyla başka bir şey yapılmak istenmiştir" dedi. 
     Ağar, parti genel merkezinde Kazakistan ve Azerbaycan’ın Ankara Büyükelçilerini ayrı ayrı kabul etti. 
     Ağar, kabulde Bakan Koç’un Sakal-ı Şerif’i havaalanına getirtmesi konusunda ne düşündüğünün sorulması üzerine, "İslam adabına uymayan bir yol" izlendiğini söyledi. 
     Koç’un "milleti güldüren, komik mazeretler çerçevesine sığınan" açıklamalarının doğru olmadığına inanmak istediğini kaydeden Ağar, şöyle devam etti 
     "Kendisi zeki, bu meseleleri bilen bir insandır. Kendi de, yaptığı açıklamaların tatmin edici olmadığının farkında olduğunu görüyor. 
     Anlaşıldığı kadarıyla başka bir şey yapılmak istenmiştir. Tepkilerin çok sert olacağı anlaşılınca vazgeçilmiştir. Günahı üzerine almaktadır, suçu üzerine almaktadır." Ağar, olayı ibretle seyrettiklerini söylerken, yanlış bir iş yapıldığını belirtti. 
     Ağar, kutsal emanetlerin yüzyıllardan beri bir gelenek içinde nasıl ziyaret edileceğinin belli olduğunu vurgularken, "Herhalde daha başka bir sıkıntının önüne geçmek, bu işin yanlış olduğunu kavrayacak noktada olan bir bakanın bu yükü üzerine almak mecburiyetinde kaldığı anlaşılıyor" dedi. 
     
     MUMCU DA AYNI İDDİAYI DİLE GETİRDİ 
     ANAP Genel Başkanı Erkan Mumcu da Mehmet Ağar'ın iddialarına paralel bir açıklama yaptı 
     "Ben Koç’un böyle yapmış olabileceğine ihtimal vermiyorum. Bence Koç birileri adına suçu üstleniyor. yoksa terbiyesi Hazreti Peygamber’in hatırısını ayağına getirtmeye müsaade etmez. Orada bir olağanüstülük var. Benim gördüğüm kadarıyla Türkiye’de bu densizliği yapabilecek bir tek şahsiyet var. O da oradaymış o saatlerde. Efendimizin hatırasına yapılan bu densizlik hepimizi rencide etti. Sayın Bakan, kendi ve çocuklarının hatırasına böyle bir leke bırakmamalı ve hakikati söylemelidir." 
     
</TEXT>
</DOC>
