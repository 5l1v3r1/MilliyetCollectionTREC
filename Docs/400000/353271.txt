<DOC>
<DOCNO> 353271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/son/sonsiy08.html </URL>
<DATE> 2005/06/18/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Arınç TOKİ, halkın en çok güven duyduğu kurumlardan bir tanesi... 
</HEADLINE>
<TEXT>

     TBMM Başkanı Bülent Arınç, Toplu Konut İdaresi'nin Türkiye'de halkın en çok güven duyduğu kurumlardan biri olduğunu bildirdi. 
     Bülent Arınç, Manisa'da Toplu Konut İdaresi TOKİ tarafından yaptırılacak 416 konutun temel atma törenine katıldı, Manisa İl Özel İdaresi tarafından yaptırılan çok amaçlı spor salonunu hizmete açtı. 
     Şehirleşmenin doğal sonucunun modern mekanlar olduğunu belirten Arınç, özel hayatın yaşanacağı mekanların üretimine büyük önem verdiklerini, su, ekmek kadar modern konutların da önemli olduğunu kaydetti. 
     Evsizliğin ne demek olduğunu çok iyi bildiğini, özellikle kirada yaşayanların çok çabuk gelen aybaşında ödenecek kiranın sıkıntısını çektiklerini belirten Arınç, kendisinin de kerpiç bir evde büyüdüğünü, yağmurlu havalarda odalarının suyla dolduğunu anlattı. 
     TOKİ'nin, Türkiye'nin en başarılı ve halkın en çok güven duyduğu kurumlarından olduğunu belirten Arınç, ''10 yıl vadeli kira öder gibi vatandaşları ev sahibi yaptığını, bunun karşılığında da tek beklentisinin ''Allah razı olsun'' sözcüğü olduğunu söyledi. 
     Manisa Belediye Başkanı Bülent Kar'ın çok başarılı hizmetler yaptığını, bunlardan birinin belediyeye ait arsayı TOKİ'ye devretmek, diğerinin de doğalgazı Manisa'ya getirmek olduğunu kaydeden Arınç, kentin sağlıklı büyümesinde bu hizmetlerin büyük önemi olacağını dile getirdi. 
     Konuşması sırasında güneşin altında kalan vatandaşlara şapka ve limonata ikramı yapılmasını isteyen Bülent Arınç, yapılacak evlerin en güzel babalar günü hediyesi olduğunu ifade etti. 
     
     DUBLE YOLLAR 
     Manisa'da en geç 2 yıla kadar her evde doğalgaz olacağını kaydeden Arınç, başta Manisa olmak üzere Türkiye'nin her bölgesinde yapılan en önemli hizmetlerden birinin de duble yollar olduğunu kaydetti. 
     Manisa-Akhisar yolunun tek şeritli yoldan, duble yola dönüştürüldüğünü ve dün bu bölgede incelemelerde bulunduğunu belirten Arınç, şöyle dedi 
     ''Tek şeritli yoldan uçak pisti gibi bir yol haline gelmiş. Aferin duble yollar yaptılar. Ancak ne oldu Duble çukurlar var üstünde. Dün gelirken duble çukurlar aradım yolun üstünde. Bırakın duble çukurları, bir tabak kadar çukur göremedim yolda. Türkiye'de bazı insanlar, boğaz projeleri yapılırken, boğaz geçişleri yapılırken de karşı çıktılar. Başka işlere de engel olmaya çalıştılar. Dürüstlük budur ki, Duble yol güzel ama duble çukurlar var diyenlere, o çukurlu yoldan sen geçme arkadaş demek geliyor içimden. İktidar seçim sandıklarında değişir. Bunu söyleyeceğin yerde şunu söylemen lazım, Aferin, onlar duble yolları yaptılar, ben de iktidar olursam, bana da düşerse duble çukurları ben kapatacağım de hiç olmazsa. 55 yıldır, bu yolların çilesini ben biliyorum. 25 kilometrelik Turgutlu yolunun inşaatının büyük kısmı tamamlandı.'' 
     
     MANİSA-İZMİR YOLU 
     Manisa-İzmir yolunun 14 yıldır devam ettiğini, bu iktidar döneminde de yola 40 trilyon lira ayrıldığını belirten Arınç, yolun 30 Ağustos'ta hizmete açılacağını söyledi. 
     Bu hizmetlerin çok kıt imkanlarla yapılmaya çalışıldığını belirten Arınç, ''Hizmet yapanları yalnız bırakmayın, yanında olun. Onların tek beklentileri bu. Bütün kamu yöneticileri gece gündüz çalışıyor. Hepimiz, sandığa gideceğiz. Bu huzur, güven, istikrar ortamını kendi çıkarları için bozmaya çalışanlara prim vermeyin. Sandıkta oy verin, bu hizmetler devam etsin'' diye konuştu. 
     TOKİ Başkanı Erdoğan Bayraktar ise 68 il merkezi, 100 ilçe ve 230 şantiyede 110 bin konut üretiminin devam ettiğini söyledi. Bayraktar, Manisa'da yapılacak konutların 46 bin metrekare alanda inşa edileceğini, toplam alanın yüzde 85'inin yeşil alan olarak bırakılacağını, yapılan inşaatların deprem yönetmeliğine uygun ve modern teknolojiyle inşa edileceğini bildirdi. 
     
     ''DESTEK OLMAK GEREK...'' 
     Bülent Arınç, İl Özel İdaresi tarafından yaptırılan spor salonunun gençlerin ve toplumun daha sağlıklı bir yaşama ulaşmasına katkı sağlayacağını söyledi. Spor salonunun kısa zamanda ve başarıyla yapıldığını kaydeden Arınç, bu salonun 11 Ağustos'ta yapılacak 23. Dünya Üniversiteler Yaz Spor Oyunları'nda UNIVERSIADE 2005 da kullanılacağını söyledi. 
     Maliye Bakanlığı'ndan Manisa 19 Mayıs Stadı'na ek tribün yapılması ve ışıklandırılması için 3 trilyon lira gönderileceğini, bundan daha fazlasını devlet olarak yapmanın mümkün olmadığını kaydeden Arınç, işadamlarından Süper Lig'de mücadele edecek Vestel Manisaspor'a destek olması gerektiğini söyledi. 
     
</TEXT>
</DOC>
