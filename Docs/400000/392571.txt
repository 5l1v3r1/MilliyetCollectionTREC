<DOC>
<DOCNO> 392571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/son/sonsiy02.html </URL>
<DATE> 2005/11/06/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Çiçek'ten Danimarka'ya ROJ TV uyarısı 
</HEADLINE>
<TEXT>

     Adalet Bakanı Cemil Çiçek, Danimarka’dan yayın yapan Roj TV’nin terör örgütüyle ilişkisini gösteren belgelerin bu ülkeye gönderildiğini belirterek, "En son Başbakanımız da bu bilgileri Danimarka’ya verdi. Bu bizim hükümetten hükümete, devletten devlete talebimizdir" dedi. 
     İsveç Dışişleri Bakanı Laila Freivalds’in davetlisi olarak, Stockholm’de düzenlenen "Çocuk kaçırma suçları" konulu toplantıya katılan Çiçek, Türkiye’nin Stockholm Büyükelçiliği binasında bu ülkede yaşayan Türk vatandaşlarıyla da bir araya geldi. 
     Konuşmasında terörle mücadele, ifade özgürlüğü, Türkiye ile Avrupa Birliği AB ilişkileri ve gerçekleştirilen yasal düzenlemeler konusunda bilgi veren Çiçek, düşünce özgürlüğüyle ilgili bir soru üzerine, eleştiri hududu içinde kalan hiçbir düşünce açıklamasının suç sayılmadığını belirtti. 
     
     Pamuk iması 
     Bu konuda haklarında dava açılan kişilerin sergilediği tutarsızlığın da görülmesi gerektiğine dikkat çeken Çiçek, isim vermeden yazar Orhan Pamuk'u ima ederek şöyle konuştu "Bir konuyla ilgili biri bir yerde bir açıklama yapıyor. O konuyla ilgili 2 ay hiç sesini çıkartmıyor, öyle bir açıklama yapmanın avantajını, primini kullanıyor, reklamını yaptırıyor. Sonra kendi beklentileri dış dünyadan karşılanmayınca, 'Ben onu dememiştim' diyor. 'Ben böyle bir şey demedim’i 2 ay evvel söyleseydin, zaten bu dava açılmayacaktı. Demek ki orada işin içerisine biraz da reklam giriyor. 
     Çiçek, bu sözlerinin ardından Pamuk'u kastetmediğini de sözlerie ekledi. 
     
     Danimarka top dolaştırıyor" 
     Danimarka’dan yayın yapan Roj TV’nin terör örgütüyle ilişkisini gösteren belgelerin Danimarka’nın Dışişleri ve Adalet Bakanlığı’na gönderildiğini, Başbakan Recep Tayyip Erdoğan’ın da bu konuda bilgi verdiğini de kaydeden Çiçek, "Ama her defasında, 'Bu bizim yetkimiz değil, filanca makamın yetki alanında' deniyor. Yani top devamlı dolaşıyor. Ben en son Sayın Bakanla 1 Kasım’da yaptığım görüşmede dedim ki, 'Bu bizim hükümetten hükümete, devletten devlete talebimizdir. Hangi makamın yetkili olduğu sizin meselenizdir'" dedi. 
     
     "Kimse 3 maymunu oynamasın" 
     Almanya ve Fransa’nın bu kanalı radikal örgütlere destek verdiği için kapattığını da hatırlatan Çiçek, şöyle devam etti "Siz etnik teröre destek veren bu televizyonu kapatmıyorsunuz. İki senedir bizi oyalıyorsunuz, Bu Avrupa Birliği müktesebatına da aykırı. Onun için bunun kapatılması gerekiyor. Bizim ilave vereceğimiz bilgi yok. Ama o bilgilere ulaşamadılarsa biz tekrar o dosyaları göndeririz. Ayrıca ben de bu terör örgütünün yönetim kurulunda olan birinin, o televizyonda yaptığı konuşmanın görüntülü olarak resmini verdim. Alt yazıda da o terör örgütünün yönetim kurulu üyesi olduğu yazıyor. Çok açıktır. Kimse 3 maymunu oynamasın" diye konuştu. 
     
</TEXT>
</DOC>
