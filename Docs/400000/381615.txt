<DOC>
<DOCNO> 381615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sonsiy21.html </URL>
<DATE> 2005/09/26/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Kutan "Türkiye fevkalede tehlikelerle karşı karşıya bırakılmıştır" 
</HEADLINE>
<TEXT>

     Saadet Partisi Genel Başkan Vekili Recai Kutan, "Türkiye fevkalade tehlikelerle karşı karşıya bırakılmıştır" dedi. 
     Kutan, Erzurum’da partisinin il binasında düzenlediği basın toplantısında, ABD ve AB’nin Türkiye üzerinde ciddi oyunlar oynadığını, buna karşı AK Parti Hükümeti’nin hiçbir adım atmadığını savundu. Kutan, şunları kaydetti 
     "Hatay’da medeniyetler buluşması yapıldı. Çan, ezan ve hazzan sesleri birlikte olacakmış. Madem ki bu Türkiye’de yapılıyor, siz de bunu bir başka ülkede yapın. Ama yapamazlar. Ülkemizde misyonerlik faaliyetleri artmış, apartman kiliseleri yaygınlaştırılmıştır. Sadece Bursa’da 22 tane apartman kilisesi açılmıştır. Halkımız dini eğitimden yoksun bırakılmıştır. ileri seviyede dini eğitim veren ilahiyat fakültelerine, YÖK öğrenci almıyor. Türkiye fevkalade tehlikelerle karşı karşıya bırakılmıştır." Kutan, 4 gündür bölgede incelemelerde bulunduğunu belirterek, bu süre içerisinde çiftçinin, işçinin, emeklinin, memurun ve buna bağlı olarak esnafın ciddi ekonomik sıkıntılar içerisinde olduğunu tespit ettiklerini söyledi. 
     Kutan, daha sonra Ankara’ya hareket etti. 
     
</TEXT>
</DOC>
