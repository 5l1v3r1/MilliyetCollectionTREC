<DOC>
<DOCNO> 376345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sondun25.html </URL>
<DATE> 2005/09/07/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Katrina'da salgın hastalık endişesi 
</HEADLINE>
<TEXT>

     ABD'de Katrina kasırgasının ardından dört afetzedenin ani ölümü salgın hastalık endişesini artırdı. Yetkililer ek önlem almak için harekete geçti. 
     Federal sağlık kuruluşu Hastalıkların Kontrol ve Önlenmesi Merkezi yetkilileri, dört afetzedenin ölümüyle ilgili olarak Meksika Körfezi sularında yaygın olan ve gıda ya da açık yara yoluyla geçen 'vibrio vulnificus' bakterisinden şüpheleniyor. 
     Su baskınları nedeniyle yayıldığı sanılan ve ishal ve kusma belirtileri gösteren salgın hastalık riskini azaltmak için, yetkililer ek önlemler almak zorunda kaldı. 
     Önlemlerin yoğunlaştırıldığı bölgeler arasında 17 bin afetzedenin nakledildiği Houston kenti stadyumu da var. 
     
     New Orleans'ta su tahliyesi sürüyor 

     New Orleans'ta geçtiğimiz pazartesi başlayan, su baskınını pompalama işlemi ise sürüyor. Ancak çalışmalar kapsamında fazla yol alınamadı. 
     Askeri yetkililer, 148 pompadan şu anda sadece 3'ünün çalıştığını belirtirken, uzmanlar, su tahliye işleminin mahallelerin durumuna göre 26 ile 80 gün süreceğini tahmin ediyor. 
     Uzmanlar, su baskınından daha az zarar gören tarihi mahallelerdeki evlerin kurtarılabileceğini kaydetti. 
     Bir haftadan uzun bir süredir çatısına kadar su altında bulunan 160 bin evin tekrar kullanılmasının ise olanaksız olduğu ifade ediliyor. 
     
     Polis zoruyla tahliye 

     Felaketten bu yana New Orleans kentinden 32 bin kişi kurtarıldı. Federal makamlar, kentte kalmayı sürdürenlerin polis zoruyla tahliye edildiğini açıkladı. 
     Kurtarma operasyonlarının faturasının da 2.8 milyar dolara ulaştığını kaydeden yetkililer, şu ana kadar 11.3 milyon öğün yemek ve 18 milyon litre suyun afetzedelere dağıtıldığını kaydetti. 
     Luisiana eyaleti yetkilileri, 200 bine yakın öğrencinin de okulsuz kaldığını belirtti. 700 bin öğrencinin bulunduğu New Orleans merkez bölgesindeki okulların büyük bölümünün de kapılarını açamayacak kadar tahrip olduğunu kaydetti. 
     Kent cezaevini suların basması sonucu, derme çatma hapishaneye dönüştürülen bir otobüs deposundaki 125 tutukludan ilk bölümü de mahkemeye çıkarılmak üzere Luisiana eyaletinin başka kentlerine gönderilmeye başladı. 
     Buradaki tutukluların, felaketin ilk günlerinde New Orleans'daki yağma ve diğer suçlar nedeniyle gözaltına alınan kişiler oldukları belirtildi. 
     
     Kaçak giyim eşyaları afetzedelere dağıtıldı 

     ABD gümrük yetkilileri de, gümrüklerde ele geçen 100 bin adet kaçak giyim eşyasını Houston kenti stadyumuna yerleştirilen 17 bin afetzedeye dağıttı. 
     Kamyonlarla Houston stadyumu Astrodome'a getirilen yepyeni kıyafetler içinde sahte markalı on binlerce jeans, şort, gömlek ve polo tişört bulunuyor. 
     ABD'ye yardım kervanına İspanya iki uçak dolusu insani yardımla katılırken, bir Yunan armatör de afetzedelerin yerleştirilmeleri için iki kurvaziyer gemi gönderdi. 
     Ünlü yönetmen Steven Spielberg de, ailesiyle birlikte afetzedelere yardım için 1,5 milyon dolar bağışta bulunacağını açıkladı. 
     
</TEXT>
</DOC>
