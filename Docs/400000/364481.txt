<DOC>
<DOCNO> 364481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sontur34.html </URL>
<DATE> 2005/07/26/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Vali Erkal'ın geçeceği köy yolunda C-4 patlayıcı bulundu 
</HEADLINE>
<TEXT>

     Tunceli Valisi Mustafa Erkal’ın konut teslimi törenine katılmak üzere gideceği Dedeağaç Köyü yolunda, terör örgütünce yola yerleştirilmiş 1 kilogram ağırlığında C-4 plastik patlayıcı bulundu. 
     AA muhabirinin aldığı bilgiye göre, Vali Erkal’ın, Köye Dönüş ve Rehabilitasyon Projesi kapsamında yaptırılan konutların hak sahiplerine teslim edilmesi için düzenlenecek törene katılmak üzere yarın gideceği merkeze bağlı Dedeağaç Köyü yolunda, güvenlik güçlerince araştırma yapıldı. 
     Yapılan taramada, köye 3 kilometre uzaklıkta, büyük mutfak tüpü etrafına sarılmış halde yola yerleştirilmiş 1 kilogram ağırlığında C-4 patlayıcı madde bulundu. Bulunan patlayıcı, güvenlik güçlerince imha edildi. 
     Vali Erkal, AA muhabirine yaptığı açıklamada, "Bu bana yönelik tasarlanmış bir saldırı planıydı" dedi. 
     Bu tür saldırılardaki amacın huzuru kaçırmak olduğuna işaret eden Erkal, Dedeağaç Köyü’nde yarın yapılacak konut teslimi törenine katılacağını bildirdi. 
     
</TEXT>
</DOC>
