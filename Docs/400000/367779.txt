<DOC>
<DOCNO> 367779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/spor/yozer.html </URL>
<DATE> 2005/08/07/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Ortaya dikkat 
</HEADLINE>
<TEXT>



Maçın ilk yarısı keyifsiz, sıkıcı bir orta oyunu gibiydi. Yani top hep orta alanda dönüp durdu. Ama ikinci yarıda işin tüm rengi değişti. Tribünlerdeki seyircinin gazı her iki taraf için ateşleyici unsur olurken, Malatyaspor hücum bölgesindeki Mustafa ve Okan etkinliklerini daha çok göstermeye başlamıştı. Bu yarıda Sivasspor'un henüz aralarında anlaşma sağlayamayan kadrosunun sıkıntıları ortaya çıktı. Malatyaspor uzun adamları ile duran toplarda daha baskılı olmaya başladı. Ancak orta alanda özellikle Toth'un sakatlanıp çıkışı onların zararına oldu. Buradaki dirilik kayboldu. 
İkinci yarıda her iki taraf da serin havadan ve zaman zaman yağan yağmurdan yararlanarak sonuna kadar mücadele etti. Maçtan hiç kopmadılar. Bitiş düdüğüne kadar direndiler. Maçın hakkı ise beraberlikti. 
Lorant'ın takımının en ilginç özelliği Alman disiplini ile oynaması oldu. Bu özellik onları sezon sonuna kadar ligde tutmaya yarayabilir. Ancak hücum bölgelerinde oyun kuramamaları ileride forvetin eli belinde beklemesine neden oluyor. Bu bölgedeki sıkıntıyı çözemezlerse gol atmakta sıkıntı çekebilirler. 
Malatyaspor iyi başlamadı, ama iyi götürdü. Ancak onların da aynı Sivas gibi orta alanda sıkıntıları var. Mustafa ve Okan gibi oyuncular ne kadar çok top alırsa o kadar çok gol atarlar. Ancak dün oyunun büyük bir bölümünde bu iki futbolcunun oynadığının farkına bile varmak güç oldu. 


</TEXT>
</DOC>
