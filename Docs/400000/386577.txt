<DOC>
<DOCNO> 386577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/yazar/altan.html </URL>
<DATE> 2005/10/14/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Toplumsal bir çöp çorbası... 
</HEADLINE>
<TEXT>


Önce enseyi karartmayın... 
Salt kavuklu, sarıklı, takkeli, peçeli, çarşaflı, türbanlı yahut salt üniformalı, kasketli, rap rap yürüyüşlü yahut salt çoluk çocuğun elinde taşınan sakıncalı tavuklu, piliçli yahut salt kümes hayvanlarının itlafıyla görevli astronot giyimli yahut salt iftar dualı yahut salt havaya açılarak kaldırılmış çıplak kadın bacağı görüntülü tek karelik bir fotoğrafa indirgenmiş bir Türkiye'ye kıyasla, bir yığın abuk sabuk karenin birbirine karıştığı, toplumsal bir çöp çorbasının ekranlara yansıyıp durması sosyolojik bir değişim fokurtusudur. 
Enseyi karartmayın... 

Üniversite düzeyinde dahi, evrensel kalitedeki kadrolarımız kısıtlı... 
Donanım ve kapasite yetersizliğinin, tabular arkasına sığınarak şarlatanlıkla maskelenmesi ise, geleneksel bir Şark kurnazlığı... 
Türkçe dilinin "yazı" doruklarındaki lezzetini algılayabilecek bir damak tadın yoksa, TV'ye çıkar kabamsı bir ırkçılığı savunursun hem de bir edebiyat fakültesinde bir öğretim üyesi olarak 
- Öğrencilerden birini kaldırdım 
"- Sen, dedim bir şeyler yazıyor musun 
"- Yazıyorum, dedi basılmış bir de şiir kitabım var... 
Ve sürdürürsün anlatımını 
- Bir başkasını kaldırdım ona da aynı soruyu sordum. O da okumaya çalıştı yazdıklarını. Yerlerinize oturun, dedim 
- Şayet Türk düşmanlığı yapmazsanız, ne içeride ünlü olabilirsiniz, ne dışarıda... 

Bir edebiyat fakültesindeki derste, ozan ve yazarların ikiye ayrılması Türk düşmanı olanlar ve olmayanlar, diye... 
Herhalde bu arada 17. yüzyılın ünlü ozanı Nef'i de hapı yutmuş olmalı. 
"Türk'e hak, çeşme-i irfanı haram etmiştir" 
Dizesini yazması bir yana sonradan sadrazam da olan Bostancı Başı Boynueğri Mehmet Çavuş kendisini Topkapı Sarayı'nın odunluğunda, elinde urganla boğmaya götürürken, bir de alay etmeye kalkıp 
- Şair efendi, içeride şiir düzülecek biri var, dediğinde... 
Divan edebiyatının en biberli hiciv şairinin, celladına karşı son söylediği öfkeli söz şu olmuştu 
- Hadi ordan bre cahil Türk... 

Bizim toplumsal çöp çorbasında, Tanzimat edebiyatının bilge şairi Ziya Paşa'nın durumu da, bir hayli kritik. Çünkü o da şöyle yazmıştı 
Diyar-ı küfrü gezdim, beldeler kaşaneler gördüm 
Dolaştım milk-i İslamı bütün viraneler gördüm 

İlahiyat fakültesi profesörlerinden biri de, Attil İlhan'a gösterilen sevgiyi iğneliyor 
- Pakistan'da ölen 40 bin Müslüman kardeşimizi görmezlikten gelip, Attil İlhan'ın ölümünü böylesi bir yoğunlukta benimsemek ne anlama... 
Demeye getiriyordu... 

Bir yanda 1800'den fazla caminin her birinde bulunduğunu yeni öğrendiğimiz, Sakal-ı Şerif tartışmaları... 
Bir yanda Göktürk imparatorluğunu nasıl kurduğumuz anlatımları... 

AB'ye boynumuz eğik teslim olduğumuz eleştirileri bir yanda, iftarda orucun, helaliyle cinsel ilişkiye girerek de açılabileceği saptamaları bir yanda... 

Baloda dans etmek, yahut hep birlikte horon tepmek polemikleri ile kuş gribine karşı "paniğe kapılmadan önlem alma" öğütlerinde çeşitlemeler... 

Uyuşturucu kaçakçılıkları, üst düzey sahtecilikler, Kuran-ı Kerim açıklamaları, akla ziyanlık veren İstanbul trafiği... 

Artık ortaya iyice çıkmaya başlayan toplumsal bir çöp çorbası... 
Sosyo-ekonomik açıdan da bakıldığında köylülükle, kentlilik arasında bir çalkalanma... 
Eski yapay "imaj"ların depreme uğraması... 

Kendi uğraş alanında evrensel bir kaliteye erişme hadımlığı çekenler, yerel tabu ve dogmalara sığınarak, politika hardallı şarlatanlıklara yapışırlar... Ya Türklüğe su katılmadık bir model olmaya kalkarlar, ya Müslümanlığa... 
- Hayatınızı nasıl kazanıyorsunuz sorusunu da, duymazlıktan gelerek... 

Toplumsal çöp çorbasının fokurtuları, en az 20 yıl daha, artarak süreceğe benzer... 
Türk olmak, Müslüman olmak didişmeleri tamam da bir de, çıplak hayatta meslek sahibi olmakla, mesleğine evrensel kalitede layık olmak var eğitim kurumlarında yeterince berraklaştırılmayan... 
Avrupa vatandaşlığından sonra, dünya vatandaşlığı da başlayacak kapıyı çalmaya... 
Enseyi karartmayın... 
Hele hele, 21. yüzyıllı olmakla, olamamak arasındaki farkları görmeye başlamışsanız... 



</TEXT>
</DOC>
