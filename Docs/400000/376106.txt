<DOC>
<DOCNO> 376106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sonspo01.html </URL>
<DATE> 2005/09/06/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Özdemir Hakan Bilal Kutlualp, yönetim kurulundan ayrılmak durumunda 
</HEADLINE>
<TEXT>

     Fenerbahçe Kulübü İkinci Başkanı Nihat Özdemir, yönetim kurulu üyesi Hakan Bilal Kutlualp’in son dönemde başkan Aziz Yıldırım ve bazı yöneticilerle yaşadığı sorunlardan dolayı yönetim kurulundan ayrılmak durumunda kaldığını açıkladı. 
     İkinci Başkan Özdemir, kulübün televizyonu FBTV’de Hakan Bilal Kutlualp ile yönetim kurulu arasında yaşanan sorunlarla ilgili önemli açıklamalar yaptı. 
     Son zamanlarla Kutlualp ve Yıldırım arasında önemli konularda fikir ayrılıklarının ortaya çıktığını ifade eden Nihat Özdemir, bunun sonucunda başkan Yıldırım’ın artık Kutlualp ile çalışmama kararı aldığını belirtti. 
     Hakan Bilal Kutlualp’e bu kararı kendisinin ilettiğini vurgulayan Özdemir, gelişmeleri şöyle anlattı 
     "Son dönemde Hakan Bilal Kutlualp olayında sayın başkan artık kendisiyle çalışmak istemediğini ifade etti. Ben de ikinci başkan olarak Kutlualp’e başkanın onunla çalışmak istemediğini ve istifa etmesi gerektiğini söyledim. Onunla yaptığım konuşma neticesinde bana istifa edeceğini söyledi. İstifa dilekçesini de pazartesi günü kulübe fakslayacağını ifade etti, ancak bir dilekçe gelmedi. Daha sonra yaptığım görüşmede bana ’birkaç arkadaşımla konuştum istifa etmeyeceğim, birkaç gün bekleyeceğim’ dedi. Bu tamamen yanlıştır. Son milli maçta onunla tekrar görüştüm, başkanın istemediği yöneticiyle çalışmasının doğru olmayacağını, kendisini ve yönetim kurulunu yıpratmaması için istifa etmesi gerektiğini bir defa daha söyledim. 
     Bugünlerde kararını bekliyoruz. Çünkü neticede onu burada bu koltuğa oturtan başkanın seçimidir. Bugün başkanın seçimi kendisiyle çalışmak değilse sayın Hakan Bilal Kutlualp bunu bilmelidir. Bir an önce istifasını kulübe yollamalıdır." Yönetim kurulunda başkanla uyumlu çalışmanın çok önemli olduğunu söylediğini kaydeden Özdemir "Herkes bir şey söyler ama neticede başkanın görüşü çok önemlidir. Başkanın görüşünü birçok yönetici tartışır ve son nokta bulunur. Ancak toplantıdan çıkıldığında herkesin kendi fikri olmasa dahi dışarıda bu fikirleri savunarak devam etmesi gerekir. Bunun haricinde yapılan tüm hareketler kulübe büyük zarar verir" diye konuştu. 
     
     CHRİSTOPH DAUM’UN FAS TATİLİ 

     Nihat Özdemir, Teknik Direktör Daum’un takımına verdiği 2 günlük izinde Fas’a tatile gitmesi konusunda bilgi sahibi olduklarını belirtti. Bu konuyla ilgili herhangi bir sıkıntının olmadığını dile getiren Özdemir "Bu bizim bilgimiz dahilindedir" dedi. 
     
     BEŞİKTAŞ-DİYARBAKIR MAÇI 

     Fenerbahçeli yönetici, Profesyonel Futbol Disiplin Kurulu’nun PFDK kulübe verdiği bir maç seyircisiz oynama cezasına bağlantılı olarak, Beşiktaş’ın Diyarbakırspor ile yaptığı karşılaşmanın ardından yaşanılan bazı olayların hatırlatılması üzerine de şunları söyledi 
     "PFDK’nın bu maçla ilgili olarak ne tür bir karar vereceğini merakla bekliyoruz. Neticesi emniyette belli olmayan bir olay neticesinde federasyonun bizim Diyarbakırspor maçımızı seyircisiz oynattığını gördük. Bu maçla ilgili olarak da Fenerbahçe Kulübü yönetimi olarak federasyonun tutumunun ne olacağını merakla bekliyoruz" 

     
</TEXT>
</DOC>
