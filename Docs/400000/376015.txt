<DOC>
<DOCNO> 376015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sondun24.html </URL>
<DATE> 2005/09/06/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
New Orleans'ta cesetler kamyonlarla toplanıyor 
</HEADLINE>
<TEXT>

     ABD'nin güneyini vuran kasırgadan en çok etkilenen New Orleans kentinde bir haftadan bu yana açıkta çürüyen cesetler, frigorifik kamyonlarla dünden bu yana toplanıyor. 
     Cesetleri toplama işlemine askerler, polisler ve diğer yardım ekipleri katılıyor. Ekipler, sular çekildikçe yol kenarlarında veya binaların içlerinde ortaya çıkan binlerce cesedi topluyor. 
     Yardım ekipleri, kapı kapı dolaşıp yardıma ihtiyacı bulunanları ve hasta olanları tespit ederken, evlerdeki cesetleri de kamyonlara yüklüyor. 
     
     TRAVOLTA'DAN YARDIM 
     Bu arada Katrina afetzedelerine ünlülerin yardım yarışı da sürüyor. 
     Amerikan sinema dünyasının Sean Penn gibi isimlerinin yanı sıra John Travolta ve eşi Kelly Preston da yardım kervanına katıldı. 
     Deneyimli pilot Travolta, kendi kullandığı uçakla afetzedeler için 5 ton gıda ve 400 doz tetanoz aşısını New Orleans kentine getirdi. 
     
     MARŞAL PLANI 
     Luisiana eyaleti Valisi Kathleen Blanco da, bölgedeki büyük yıkıma dikkati çekerek, ABD'nin İkinci Dünya Savaşı'ndan sonra Avrupa'ya destek için giriştiği Marşal Planı gibi bir yardım projesinin uygulanmasını istedi. 
     Blanco, Luisiana halkının, eyaletin yeniden inşası için Marşal Planı'na benzeyen bir plan üzerinde çalışacağını belirterek, ''Eyaletimizi yeniden ayağa kaldıracağız'' dedi. 
     
</TEXT>
</DOC>
