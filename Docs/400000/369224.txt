<DOC>
<DOCNO> 369224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/sondun33.html </URL>
<DATE> 2005/08/12/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Almanya'da Türk dönerci, rekor kıracak 
</HEADLINE>
<TEXT>

     Almanya'nın başkenti Berlin'in Wedding semtinde Deutsche Welle DW radyo ve televizyon kurumu tarafından 27 Ağustos'da düzenlenecek ''Wedding Day'' isimli etkinlik kapsamında, döner üreticisi Remzi Kaplan, dünyanın en büyük dönerini keserek rekor kıracak. 
     Kaplan, yaptığı açıklamada, ''Wedding Day''de hazırlayacakları özel bir standda yaklaşık 500 kilogram ağırlığında bir döneri keserek Guinnes Rekorlar Kitabı'na girmeyi hedeflediklerini söyledi. 
     Remzi Kaplan, ''Hazırlayacağımız standda vatandaşlara dönerin hazırlanış sürecini göstereceğiz. En az 500 kilogram ağırlığında olmak üzere bir döner takarak Guinnes Rekorlar Kitabı'na girmeyi hedefliyoruz'' dedi. 
     DW Berlin Yayın Müdürü Evelyn Fischer de, ''Wedding aslında sosyal sorunlarıyla tanınan bir semt. Ancak biz düzenleyeceğimiz etkinliklerle bu semtin sadece sorunları olmadığını, hareketli ve yaratıcı bir semt olduğunu da ortaya koymak istiyoruz. 'Wedding Day'in sloganı 'Wedding yaşıyor' olacak'' diye konuştu. 
     Fischer, 27 Ağustos'da düzenleyecekleri etkinliğe çeşitli müzik gruplarının yanı sıra Türk pop şarkıcısı Tarık Ata Şimşek'in de katılacağını bildirdi. 
     Çocuklara yönelik bir sirkin ve masal okuyucularının da etkinliğe katılacağını ifade eden Fischer, bir platformda da göçmenlerin sorunlarıyla ilgili tartışmalar düzenleneceğini belirtti. Fischer, etkinlik kapsamında ayrıca tiyatro gösterilerinin yer alacağını ve Wedding'deki gençlere televizyonculuk mesleğinin tanıtılacağını kaydetti. 
     
</TEXT>
</DOC>
