<DOC>
<DOCNO> 361401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sonsiy11.html </URL>
<DATE> 2005/07/15/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Erbakan'ın cezasının infazına 4. erteleme... 
</HEADLINE>
<TEXT>

     Kapatılan RP’nin son genel başkanı ve eski başbakanlardan Necmettin Erbakan’ın "Kayıp Trilyon" davasında aldığı 2 yıl 4 aylık hapis cezasının infazı bir kez daha 6 aylığına ertelendi. 
     AA muhabirinin aldığı bilgiye göre, daha önce cezasının infazı 3 kez ertelenen Erbakan’ın avukatları, erteleme süresinin sona erdiği 14 Temmuz tarihinden yaklaşık 10 gün önce, bir kez daha erteleme talebiyle Ankara Cumhuriyet Başsavcılığı’na başvurdular. Talebe dayanak olarak, Erbakan’ın daha önce Ankara Numune Hastanesi’nden aldığı böbrek ve kalp yetmezlikleriyle hareket kısıtlılığı yönündeki rapor gösterildi. 
     Ankara Cumhuriyet Başsavcıvekili Bekir Selçuk, Erbakan’ın avukatlarının talebini bu hafta başında reddetti. 
     Erbakan’ın avukatları, ret kararı üzerine Ankara Cumhuriyet Başsavcılığı İnfaz Savcılığı’na itiraz dilekçesi sundular. 
     İtirazı değerlendiren İnfaz Savcılığı, ret kararını kaldırarak, sağlık raporu doğrultusunda ve 1 Haziran’da yürürlüğe giren Ceza ve Güvenlik Tedbirlerinin İnfazı Hakkında Kanun’un 17. maddesi uyarınca Erbakan’ın cezasının infazını 6 ay daha erteledi. 
     Böylece Erbakan’ın "özel evrakta sahtecilik" suçundan aldığı 2 yıl 4 aylık hapis cezasının infazı 4. kez ertelenmiş oldu. 
     
     YENİ İNFAZ KANUNU UYGULANDI 
     Daha önceki 3 ertelemede, Adli Tıp Kurumu Başkanlığı’nın "infazın ertelenmesinin uygun olacağı" yönündeki görüşü dikkate alınmıştı. 
     Son ertelemede ise Ceza ve Güvenlik Tedbirlerinin İnfazı Hakkındaki Kanun’un 17. maddesi uygulandı. 
     Yasanın "hükümlünün istemiyle infazın ertelenmesi" başlığını taşıyan 17. maddesi, erteleme yetkisini Cumhuriyet Başsavcılığı’na tanıyor. İlgili madde, "Üç yıl ve daha az süreli hapis cezaları hükümlünün yüksek öğrenimini bitirebilmesi, ana, baba, eş veya çocuklarının ölümü veya adı geçenlerin sürekli hastalık veya malullükleri nedeniyle ailenin tarım topraklarının işlenebilmesinin olanaksız hale gelmesi veya hükümlünün hastalığının sürekli bir tedaviyi gerektirmesi gibi zorunlu ve çok ivedi hallerde, Cumhuriyet Başsavcılığınca altı ayı geçmeyen sürelerle ara verilerek infaz edilebilir. Ancak bu ara verme iki defadan fazla olamaz" hükmünü içeriyor. 
     Söz konusu maddenin son cümlesine göre, Erbakan’ın cezasının infazı, en fazla bir kez daha 6 aylığına ertelenebilecek. 
     Necmettin Erbakan’ın cezasının infazı ilk olarak 23 Aralık 2003 tarihinde Ankara Numune Hastanesi’nden aldığı rapor doğrultusunda 1 yıllığına ertelenmişti. Bu süre dolduktan sonra infaz, 2 kez de 3’er aylığına ertelenmişti. Son erteleme süresi de dün dolmuştu. 
     
</TEXT>
</DOC>
