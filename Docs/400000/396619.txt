<DOC>
<DOCNO> 396619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/spor/spo01.html </URL>
<DATE> 2005/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkan ve adamları 
</HEADLINE>
<TEXT>


Tigana nasıl bir takıma hocalık yapacağını herhalde derin derin düşünüyordur. Ortada takım varsa yine şanslı sayılır. Demirören istifayı düşünüyormuş. Geç kalmış. Aday olurken düşünseydi 

Attila Gökçe 


Tigana'ya "Hoşgeldin" demeye hazırlanan İnönü seyircisi, başkanın da "elveda" demeye niyetlendiğini öğrenince maçtan soğudu. Zaten hava da Beşiktaş'tan beter. Kar soğuğunda yağmur yiyoruz, Beşiktaş'ın yangınını seyrediyoruz. 
Play-off arasından yararlanan Tigana önce Ailton'u fırçaladı. Sonra kendisinin kucaklayamadığı Dünya Kupası'nı tutmuş kariyer sahibi Kleberson'u payladı. Youla zaten defterinde yok... Ahmed Hassan'a da yan yan bakıyor. Belli ki Ocak ayını bekleyip Afrika kökenli Fransızlar'ı ya da Fransa'da top koşturan Afrikalılar'ı kolluyor. Takımın yabancıları negatif motivasyona uğramış. İbrahim Toraman, Çağdaş şaşkın. Ali Tandoğan bir var, bir yok. Koray Avcı da, av nerede belli değil Tümer'e söz etmek ne haddimize. Biliyorsunuz, kolunda dövme var çocuğun "Beni sadece Tanrı yargılar " 

Bir şey oynamadılar 
Biz yargılamayalım... Olan biteni anlatalım. Milli Takımı, Play-off'a ulaştırma kahramanı Tümer, 19. dakikada Gaziantep kalesine direkt serbest vuruş yapıyor. Kale çizgisine yakın olduğu için doğrudan kaleye vurması çok zor. Ama o öyle gösteriyor. Sonra sürpriz bir atışla topu yayın dışındaki Beşiktaşlı arkadaşlarına aktarmak istiyor. Ben böyle frikik görmedim. Lazarov topu kapıp hışımla iniyor soldan. Beşiktaş'ın eski göz ağrısı, Gaziantep stoperi Erman boş ceza alanında kafayla Cordoba'yı mağlup ediyor. 
Şimdi ben buna Beşiktaş'ın kendi frikiğinden gol yeme gafleti demem de, ne derim 
Hiçbir şey oynamadılar. Gaziantepspor'un Teknik Direktörü Faruk Hacıbegiç'e hepimiz alkış borçluyuz. 3-4-1-2 düzeninde çok iyi kurmuş takımını. El Taib ve önünde İvanov, Lazarov ikilisi ile üst üste en az beş kez gol pozisyonu yakaladılar. Orta alanın egemeni oldular. Hiç pislik yapmadan gerçek bir futbol niyetiyle hak ederek maçı kazandılar. 
Beşiktaş Teknik Direktörü Tigana nasıl bir takıma hocalık yapacağını herhalde derin derin düşünüyordur. Ortada takım varsa yine şanslı sayılır. Çünkü egoları ve kariyerleri ne olursa olsun bu futbolcu topluluğuna takım demek dün mümkün değildi. 
Yıldırım Demirören istifayı düşünüyormuş... 
Geç kalmış. Aday olurken düşünseydi 



'Taraftar haklı' 

Beşiktaş taraftarı, 80 dakika takımı destekledi, ancak skorun değişmediğini görünce aleyhte tezahürata başladı. Asbaşkan Kıvanç Oktay, seyircinin bu tepkisinin normal olduğunu söyledi 

Beşiktaş taraftarı, Gaziantepspor karşısında ancak 80 dakika sabretti. Yenik duruma düşmelerine rağmen ümitlerini kaybetmeden takımı ateşlemek için çaba gösteren siyah - beyazlılar, son 10 dakikada oyuncularını adeta topa tuttu. 
"Futbolu bırakın, başka iş yapın" diyerek tezahürata başlayan yaklaşık 6-7 bin Beşiktaş seyircisi, "Sizlere hakkımız helal olmasın", "Beşiktaşlı olunmaz, Beşiktaşlı doğulur", "Hepiniz beş para etmiyorsunuz" diye koro halinde bağırdı. 
Kartal taraftarı, Beşiktaş Başkanı Yıldırım Demirören'in istifa kararına da yorum getirmedi. Siyah - beyazlılar, Demirören'in "kalması" ya da "gitmesi" konusunda herhangi bir tezahüratta bulunmadı. 
Maç öncesinde futbolcuları önce tribüne çağırıp, bu çağrıya uyan oyunculara, "Takımı bu hale siz getirdiniz" diye slogan atan kapalı tribün taraftarı da, karşılaşmanın ardından yönetimi istifaya çağırdı. 
Tüm tribünler, maç sonrasında sahadan galibiyetle ayrılan Gaziantepspor'u da alkışlayarak, bu kez fair - play örneği gösterdi. 
Asbaşkan ve Futbol Şube Sorumlusu Kıvanç Oktay, takımın Tigana ile birlikte zamana ihtiyacı bulunduğunu söyleyerek, taraftarın tepkisiyle ilgili olarak şu açıklamayı yaptı 
"Taraftar haklı. Tepki göstermeleri normal. Bu takımın puan kaybetmesiyle birlikte onlar da inançlarını yitirdiler. Ancak zamana ihtiyacımız var. Tigana ile de bunu konuştuk. Kendisi daha yeni geldi. Oyuncularla bir süre daha beraber çalışması gerekiyor." 



</TEXT>
</DOC>
