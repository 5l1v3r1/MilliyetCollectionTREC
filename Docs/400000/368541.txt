<DOC>
<DOCNO> 368541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/yasam/yas03.html </URL>
<DATE> 2005/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya varmış 
</HEADLINE>
<TEXT>


Kalkışta ısı kalkanı hasar gördüğü için atmosfere girişinde patlama riski bulunan Discovery uzay mekiği, kazasız belasız yere indirildi 

SEMA EMİROĞLU New York 

Columbia uzay mekiği kazasından 2,5 yıl sonra ilk kez uzaya çıkan uzay mekiği Discovery, güvenli biçimde yeryüzüne döndü. 
ABD Hava Kuvvetleri'nden emekli albay kadın pilot Eileen Collins komutasındaki mekik, dün Florida'daki kötü hava şartları yüzünden Cape Canaveral'deki Kennedy Uzay Üssü yerine California'daki Edwards Uzay Üssü'ne yönlendirildi. Kaza ihtimaline karşı mekiğin rotası, nüfus yoğunluğunun yüksek olduğu Los Angeles kentinden uzaklaştırıldı. 

Derin nefes aldılar 
Yedi astronot taşıyan mekiğin tekerlekleri, yerel saatle sabaha karşı 05.11'de TSİ 15.11 Mojave Çölü'ndeki Edwards Uzay Üssü'ndeki piste değdi. 
Mekik komutanı Collins, mekik pistte durduktan sonra kendisini kutlayan Houston'daki kontrol merkezi yetkililerine, "Eve dönmekten çok mutluyuz" derken, Amerikan Uzay ve Havacılık Dairesi NASA yetkilileri ve astronot aileleri de mekiğin yere konmasıyla derin bir nefes aldılar. 
Discovery'nin yörüngede geçirdiği 14 gün NASA tarafından "test uçuşu" olarak nitelendirilmiş, astronotlar yörüngedeki zamanlarının büyük bölümünü, mekiğin dış yüzeyini uzayda tamir etmek için hazırlanan aletleri denemek için geçirmişti. 

1,5 milyar dolar yetmedi 

Columbia uzay mekiğinin 1 Şubat 2003'te atmosfere girişinde havaya uçmasına yol açan dış yakıt tankından parça düşmesi olayı, 2,5 yılda 1,5 milyar dolar harcanmasına rağmen Discovery'de de tekrarladı. NASA arızayı gidermek için bir astronotu, o güne kadar hiç yapılmamış bir tamiri gerçekleştirmek üzere mekiğin dışına gönderdi. Astronot Stephen Robinson, gövdeden sarkan 2 malzemeyi çıkarmak için uzay yürüyüşü yaptı. 


</TEXT>
</DOC>
