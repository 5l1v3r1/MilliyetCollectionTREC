<DOC>
<DOCNO> 353332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/son/sontur30.html </URL>
<DATE> 2005/06/18/ </DATE>
<TIME> 18.55 </TIME>
<AUTHOR>  </AUTHOR>
<HEADLINE>
Karabük'teki orman yangını kontrol altına alındı.... 
</HEADLINE>
<TEXT>

     Karabük'ün merkez ilçeye bağlı Cumayanı Köyü'nde kontrol altına alınan orman yangınında, yaklaşık 5 hektarlık alan zarar gördü. 
     Zonguldak Orman Bölge Müdürlüğü Koruma Şube Müdürü Turgut Gül, AA muhabirine yaptığı açıklamada, öğleden sonra henüz belirlenemeyen nedenle sarıçam ve kızılçam orman alanında başlayan yangının kontrol altına alındığını, soğutma çalışmalarının devam ettiğini söyledi. 
     Yangının çıktığı 3 ayrı yerde işletme müdürlüklerine bağlı çok sayıda iş makinelerinin yanı sıra jandarma ve köylülerin desteğiyle soğutma çalışmalarının yürütüldüğünü belirten Gül, şöyle konuştu 
     ''Yangını fazla yayılmadan kontrol altına aldık. Söndürme çalışmalarına katılmak için İstanbul'dan gelen helikopter soğutma çalışmalarına yardımcı olarak bölgeden ayrılacak. Yangında ağırlıklı kızılçam olmak üzere yaklaşık 5 hektarlık orman alanı zarar gördü. Şu anda tehlike atlatıldı. Ancak, 24 saat bölge kontrol altında tutularak soğutma çalışmaları sürdürülecek.'' Yangının çıkış nedeninin yapacakları tespitlerin ardından belirleneceğini ifade eden Gül, yangının 3 ayrı noktada çıkması nedeniyle sabotaj ihtimali üzerinde durduklarını kaydetti. 
     
</TEXT>
</DOC>
