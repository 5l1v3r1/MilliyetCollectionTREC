<DOC>
<DOCNO> 381558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/soneko16.html </URL>
<DATE> 2005/09/26/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Borsa bu hafta özelleştirme, AB ve petrol fiyatlarını izleyecek 
</HEADLINE>
<TEXT>

     Piyasalar, bu hafta AB'den gelecek haberler, özelleştirme çalışmaları, petrol fiyatları ve faizlerdeki hareketliliği yakından takip edecek. 
     Gedik Yatırım'ın haftalık değerlendirmesinde, ''Almanya'da yapılan seçimler, AB karşı deklarasyonunun açıklanması, müzakere çerçeve belgesinde netleşme olmaması, FED'in beklendiği gibi 0.25 puanlık faiz artırımında bulunması ve bundan sonra faiz politikasında değişiklik olup olmayacağına dair belirsizlikler, Merkez Bankası beklenti anketi sonuçları, devam eden özelleştirme çalışmaları, dövizdeki sakin seyrin devamı, faizlerdeki dalgalanma, IMF ile ikinci gözden geçirme çalışmaları ve cari açık konusundaki uyarılar, petrol fiyatlarındaki dalgalanmaların'', geçen haftanın önemli gündem başlıkları olarak sayılabileceği kaydedildi. 
     Almanya'daki seçim sonucunun Türkiye aleyhine olmamasının piyasaları biraz olsun rahatlatan bir gelişme olduğuna işaret edilen değerlendirmede, genelde AB beklentilerinden sonra devam eden özelleştirme beklentilerinin piyasaları canlı tuttuğu, IMF ile yapılan ikinci gözden geçirme ve cari açık konusundaki uyarıların endeksin direnç seviyelerinde zorlanmasındaki en önemli nedenlerden biri olarak gösterilebileceği ifade edildi. 
     Değerlendirmede, ''Tüpraş özelleştirmesinde çıkan yüksek rakama rağmen çağrı zorunluluğu olmaması neticesinde piyasa fiyatının düşük kalmasının Ereğli Demir Çelik özelleştirmesine yansıdığını görüyoruz. Beklenti iyi olmasına rağmen piyasaların temkinli davrandığını söylemek mümkün. 3 Ekim tarihi yaklaştıkça piyasalardaki tedirginliğin arttığını ve endeksteki yükseliş hızının yavaşladığını söyleyebiliriz'' görüşü dile getirildi. 
     Bu hafta AB'den gelecek haberler, özelleştirme ve IMF'in ana gündem başlıkları olacağı belirtilen değerlendirmede, petrol fiyatları ve alternatif piyasalardaki hareketliliğin, özellikle de faizlerin önem kazanacağı vurgulandı. 
     Değerlendirmede, ''3 Ekim tarihinin yaklaşması ile AB'den gelecek haberlerin etkisi artacaktır. Ayrıca büyük özelleştirmelerde Ereğli Demir Çelik son olduğu için, büyük bir beklentinin bittiğini unutmamak gerekir'' denildi. 
     
</TEXT>
</DOC>
