<DOC>
<DOCNO> 366486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/sontur14.html </URL>
<DATE> 2005/08/02/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Acı haber düğünü yarıda kesti 
</HEADLINE>
<TEXT>

     Erdoğan PAÇİN DHA 

      BURSA’da nikah kıyan Ayşe Ay ile Esat Kahraman çiftinin düğünü, salona gelen 2 yakınlarının öldüğü, 22 yakınlarının da yaralandığı kaza haberiyle iptal edildi. Kestikleri pastayı henüz yiyen çift ve düğüne katılanlar hastaneye koştu. 
     Bir süredir nişanlı olan her ikisi de tekstil işçisi 23 yaşındaki Ayşe Ay ve 24 yaşındaki Esat Kahraman çifti, dün gündüz nikah kıydı. Başaran Düğün Salonu’nda akşam yapılacak düğünle, sevenlerinin karşısında, bekarlığa veda edip, evliliğe ilk adımı atmaya hazırlanan çift, törene gelen davetlilerle tek tek ilgilendi. 
     İlk dansı kendileri yapan Ayşe Ay ve Esat Kahraman, takı töreninin ardından nikah pastasını kesti. Kısa süre sonra, salona Harmancık İlçesi'nden gelen akrabalarını taşıyan minibüsün uçuruma yuvarlandığı haberi geldi. 
     34 yaşındaki Mürevvet ve 62 yaşındaki Hatice Kahraman’ın öldüğü, 22 kişinin de yaralandığı belirtilen kaza haberi üzerine düğün yarıda kaldı. Yeni evli çiftle birlikte davetliler hastaneye koştu. 
     En mutlu günlerinde yasa büründüklerini söyleyen Esat Kahraman, Davetlilerimizin sağlığı ve hayatı bizim düğünümüzden daha önemli. Bu şartlarda törene devam edemezdik. Daha sonra ölenlerin sayısı ikiye yükseldi. Artık her evlilik yıldönümümüzde yaşamlarını yitiren akrabalarımızı da anacağız'' dedi. 

     
</TEXT>
</DOC>
