<DOC>
<DOCNO> 353318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/son/sontur16.html </URL>
<DATE> 2005/06/18/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Bursa'da bıçaklı kavga 3 yaralı... 
</HEADLINE>
<TEXT>

     Bursa'da meydana gelen bıçaklı kavgada 3 kişi yaralandı. Kavgadan sonra hastaneye kaldırılan yaralılardan birini tabancayla vurmak istediği öne sürülen bir kişi de gözaltına alındı. 
     Alınan bilgiye göre, Bursaray Osmangazi İstasyonu yakınında, H.K'nın sahibi olduğu kafeye giden N.Y, kafede döner ustası olarak çalışan, aralarında husumet olduğu öğrenilen Z.A. ile tartışmaya başladı. 
     Tartışmanın kısa sürede kavgaya dönüşmesi üzerine, N.Y, Z.A'yı bıçakla, Z.A. da N.Y'yi döner bıçağıyla yaraladı. Bu sırada tarafları ayırmaya çalışan H.K. da bıçak darbesiyle yaralandı. 
     Olayın ardından N.Y. ve H.K. Bursa Devlet Hastanesi'ne, Z.A. ise Çekirge Devlet Hastanesi'ne kaldırılarak tedavi altına alındı. 
     
     YARALIYA, HASTANEDE SALDIRI GİRİŞİMİ İDDİASI 
     İddiaya göre, olayın ardından N.Y'nin yeğeni olduğu öğrenilen R.Y, Çekirge Devlet Hastanesi'nde müşahede altında tutulan Z.A'yı tabancayla vurmak istedi. 
     Hastanede bulunan polisler tarafından etkisiz hale getirilen R.Y, gözaltına alınırken, bu sırada hastaneden kaçan Z.A, ''taksi dolmuş''la Çekirge Polis Merkezi'ne giderek polise sığındı. 
     Bu arada, polis merkezi önünde baygınlık geçiren Z.A, ambulansla yeniden Çekirge Devlet Hastanesi'ne kaldırıldı. 
     Yaralıların durumlarının iyi olduğu, gözaltına alınan R.Y'nin polis merkezine götürüldüğü ve olayla ilgili soruşturmanın sürdürüldüğü bildirildi. 
     
</TEXT>
</DOC>
