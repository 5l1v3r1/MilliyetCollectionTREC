<DOC>
<DOCNO> 384021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/dunya/axdun02.html </URL>
<DATE> 2005/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kültür devrimi istedi 
</HEADLINE>
<TEXT>


Fransa Cumhurbaşkanı Chirac, Türkiye'nin AB'ye üye olabilmesi için büyük bir 'kültür devrimi'ne ihtiyaç duyacağını söyledi. Chirac, 'Türkiye başarılı olacak mı Umarım, ama tam emin değilim' dedi 

DIŞ HABERLER SERVİSİ 


Fransa Cumhurbaşkanı Jacques Chirac, Türkiye'nin Avrupa Birliği'ne AB üyelik şartlarını yerine getirebilmesi için büyük bir "kültürel devrime" ihtiyaç duyacağını öne sürdü. Chirac, dün İtalya Başbakanı Silvio Berlusconi ile görüşmesinden sonra düzenlenen basın toplantısında, " Türkiye Başarılı olacak mı Bunu söyleyemem. Umarım, ama tam emin değilim. Ancak şurası açık ki, Türkiye'nin zamana ihtiyacı olacak. En azından 10-15 yıl" dedi. 
AB'ye üye olabilmesi için Türkiye'nin AB değerlerine tam uyum göstermesi gerektiğine işaret eden Chirac, AB kapıyı kapatırsa Türkiye'nin köktenciliğe kayabileceği uyarısında da bulundu. Chirac, "Eğer biraz hafif mizahi hareketle, bulaşıcı bir tepkiyle, siz Avrupalı değilsiniz, gidin denirse, kim bize bu topluluğun köktendinciliğe kaymayacağını söyleyebilir " diye sordu. Chirac'ın bu sözleriyle Türkiye'nin AB'ye girmesine karşı çıkan İçişleri Bakanı Nicolas Sarkozy'yi hedef aldığı belirtildi. 
Türkiye'nin AB ile bütünleşmesinden yana olduğunu vurgulayan Fransa Cumhurbaşkanı, Türkiye'nin AB'ye katılımının Fransa'da referanduma sunulacağını hatırlattıktan sonra, "Bazıları çıkıp Fransızlar Türkiye'yi istemiyor diyor. Kim size Fransızların 15 yıl sonra ne isteyeceğini bugünden söyleme izni veriyor " sorusunu sordu. 

Aşk nefrete dönüşebilir 
İtalya Başbakanı Silvio Berlusconi de, Türkiye'ye kapıyı kapamanın, "bir şığı reddetmek gibi affedilemez bir hata olacağını" belirtti. "Böyle bir durumda bu aşkın, nefrete ya da nefrete yakın bir şeye dönüşebileceği" uyarısında bulunan Berlusconi, Türkiye ile AB üyelik müzakerelerinin başlatılmasının, Batı ile Müslüman dünyası arasında bağlantı kurulması için bir fırsat sunduğunu ifade etti. 

Giscard üzgün ve şaşkın 

DIŞ HABERLER SERVİSİ 

Fransa'nın eski cumhurbaşkanı ve AB anayasa taslağının mimarı Valery Giscard d'Estaing, AB-Türkiye müzakerelerinin başlamasını büyük bir üzüntü ve şaşkınlıkla karşıladığını söyledi. Kızgın olmadığını belirten Giscard d'Estaing, ancak "AB'nin İngilizlerin etkisiyle büyük bir serbest ticaret bölgesine dönüştüğünü" gördüğü için üzgün olduğunu vurguladı. 
RTL Radyosu'nda konuşan eski cumhurbaşkanı, AB'nin, "Avrupa'nın siyasi birliğine ilişkin büyük Fransız planından uzaklaştığını ve geniş bir serbest değişim bölgesi halini aldığını" iddia etti. Halkın iradesinin hiç kimse tarafından dikkate alınmadığını ifade eden Giscard d'Estaing, "Avrupa'nın kurumlarını oluşturması reddedildi ve Avrupa'yı alenen büyük bir serbest ticaret alanına çevirecek iki genişleme hareketine müsaade edildi. Bütün üzüntüm bundan" diye konuştu. Giscard d'Estaing, "Avrupa'nın dışındaki en yoksul ve en büyük ülke olan Türkiye konusunda Fransız kamuoyunun görüşünün kale alınmamasının üzücü olduğunu" yineledi. 

Kim ne dedi 

Avrupa Birliği'nin Türkiye ile müzakerelere başlama kararı, dünyada genelde çok olumlu karşılandı. Müzakere kararına liderlerin verdikleri tepkilerden bazıları şunlar 

Avrupa Parlamentosu Başkanı Joseph Borell 
Aksi, çok, çok çok kötü olurdu 

"Avrupa dışişleri bakanları müzakerelerin başlaması için bir anlaşmaya varamasaydı bu bir felaket olurdu. Çünkü bu Avrupa'nın güvenilirliği açısından çok, çok, çok kötü olacaktı." Borell, Türkiye'nin şimdi AB'ye katılım için gereken tüm kriterleri yerine getirmek için bir plan hazırlaması gerektiğini belirtti. 

Avusturya Başbakanı Wolfgang Schüssel 
Avrupa'ya yeni kriter getirdik, gururluyum 

Schüssel, "Gururluyum. Birlik'in yeni üyeleri hazmetme kapasitesi kriterini müzakere belgesine dahil ettirdik" dedi. Schüssel, Türkiye'nin olası üyeliği halinde, "Avusturya'da bir halkoylaması yapılmasının garanti olduğunu ve bu konuda tüm partilerin görüş birliği içinde bulunduğunu" söyledi. 

İngiltere Dışişleri Bakanı Jack Straw 
Dünyayı birleştiren bir adım atıldı 

SKY TV'ye konuşan Straw, "Dünyayı birleştirecek bir adım atıldı. Böylesine büyük bir ülkeyi AB'ye almak, böylesine kritik bir dönemde iki büyük dini bir araya getirmek, bir medeniyetler çatışmasının olmadığını kanıtlayacak ve çatışmanın sadece dünyadaki uygar insanlarla, medeniyeti çökertmeye çalışan bir azınlığın arasında olduğunu gösterecektir" dedi. 

Polonya Dışişleri Bakanı Adam Rotfeld 
Türkiye'ye ahlaki borcumuzu ödedik 

Rotfeld, Polonya'nın 1795'te Rusya, Prusya ve Avusturya arasında paylaşılmasını tanımayan tek ülkenin Türkiye olduğunu hatırlatarak, "Türkler, her zaman, güçlü bir Polonya'nın bulunmadığı bir Avrupa'yı siyaseten dengesiz olarak nitelediler. Bugün Türklere ahlaki bir borcu ödüyoruz" ifadesini kullandı. 

Almanya Başbakanı Gerhard Schröder 
Memnunum. Uzun ve zorlu olacak 

Schröder yaptığı yazılı açıklamada, "Dinamik bir Türkiye, ekonomik açıdan çok cazip bir ortak. Ayrıca İslamiyet ile Avrupa'daki aydınlanmanın değerlerinin bağdaştırılabileceğini gösteren bir Türkiye, istikrar ve güvenliğin artmasını sağlayacaktır" ifadesini kullandı. 


</TEXT>
</DOC>
