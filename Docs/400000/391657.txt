<DOC>
<DOCNO> 391657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/yazar/uras.html </URL>
<DATE> 2005/11/02/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Proje yok, hayal var 
</HEADLINE>
<TEXT>

Bugüne kadar burma bina çizimi yapabilen tek mimar Santiago Calatrava. Ancak, İstanbul'daki Dubai kulelerini projelendirildiğine dair hiçbir bilgi yok. Bu tür projeler bir günde yalap şalap yapılabilecek şeyler değil. Ortada bir şeyler dönüyor da, neler döndüğü belli değil 

Dubai kuleleri ile ilgili olarak gazetelerde tam sayfa "hayali resimler" yayımlanıyor. Bu hayali resimlerde ikiz kuleler burgu şeklinde gösteriliyor. 
Bugüne kadar burgu şeklinde yapılan ilk ve tek binanın İsveç'in Malmö kentinde yapıldığını, 54 katlı 190 metre yüksekliğindeki mimarın da Santiago Calatrava isimli bir İspanyol mimar olduğunu dün yazmıştım. 
Santiago Calatrava günümüzün en ilgi çeken mimarı. Heykel, mimarlık ve mühendislik eğitimi görmüş. Çizimlerinde geometriden ve doğadan yararlanıyor. İnsan iskeletini ve doğadaki diğer canlıların iskeletlerini çok iyi incelemiş. Burgu şeklindeki gökdelen projesinin deniz minaresi örneğine dayandığı, çizdiği istasyon binaları, kapalı salonlar ile spor tesislerinde insan kaburgasının esas alındığı söyleniyor. 
Bu genç mimarın Valencia, Paris ve Zürih'te büroları var. Şimdilerde New York'ta Metropolitan Müzesi'nde heykelleri ve çizimleri, Queen Sofia Spanish Institute'de seramikleri sergileniyor. 

Burguda ilk ve tek 
Santiago Calatrava, İsveç'teki burgu kule "Torso Tower"den önce değişik ülkelerde mimari şaheser sayılan çok sayıda projeye imza attı. Bunların başlıcaları Valencia'daki sanat ve bilim merkezi, Teksas'taki köprü, Bilbao'daki havaalanı, Lyon ve Liege'deki tren istasyonları, Atlanta'daki senfoni binası ile Atina'daki olimpiyat tesisleri. Şimdilerde iki projesine dayalı iki farklı gökdelen yapılıyor. Projelerden biri burgu gökdelen. Öbürü kutu gökdelen. 
Burgu gökdelen projesi ABD'nin Chicago şehrinde uygulanıyor. 22 dönüm arazi üzerine 445 metre yükseklikte bir burgu kule inşa edilecek. Bu kulelerin tepesine dikilecek direk ile kule yüksekliği 610 metreye ulaşacak. Ve bu bina ABD'nin en yüksek binası olacak. 
"Fordham Kulesi" adı yerine bu kuleyi "The Fordham Company" isimli bir gayrimenkul kuruluşu inşa ettiriyor. 
Burgu kule çok ileri hesaplara ve tekniklere dayanıyor. Kulenin ortasında "tüp içinde tüp" çekirdek bir perde var. Her bir daire, küp şeklinde kutu olarak bu ana gövdenin çekirdeğin çevresine içbükey şekilde yerleştiriliyor. Her bir kutu, bir alttakinden 2 derece dönüyor. 
Böylece, tüm kutular yerleştirildiğinde bina tabandan tepeye 270 derece burgu şeklinde dönüş yapıyor. Bu dönüş binanın göğe doğru hareket halinde olduğu görünümünü veriyor. Binanın alt katları işyeri, orta katları otel, üst katları konut olarak satışa çıkarılmış. 
Santiago Calatrava'nın küp kulesi ise, New York'un Manhattan semtinde South Port'ta deniz kenarında "Eighty South Street" adı ile "Sciame" isimli bir inşaat grubu tarafından inşa ediliyor. 

Gerçek ve hayal başka 
Bu projede her biri 4 katlı küp şeklinde kutular üst üste dizilmiş durumda. 12 kutu üst üste dizilirken birbiri üzerine tam oturmuyor da yarıları dışarıda kalıyor. Her küpün boş kalan yarısı, bir üstündeki küpün bahçesi oluyor. Küpler çelik bir kafesle güvenceye alınıyor. Kulenin 4 katlı, bahçeli, deniz manzaralı konutları şimdilerde 26 milyon dolardan başlayan fiyatlarla satışa çıkarıldı. 
Bu yazdıklarım bugüne kadar burma bina çizimi yapabilen tek mimarın çalışmaları. Bunları okuyunuz, sonra gazetelerde yayımlanan "Burma Dubai Kuleleri"nin hayali çizimlerine bakarak gerçek ile hayal arasındaki uçurumu kendi kendinize yargılayınız. 

PORTRE 
SANTİAGO CALATRAVA 
Sıradışı bir mimar Henüz projeleri tasarım aşamasındayken dikkat çekmeyi başaran sıradışı mimar Santiago Calatrava, 1951 yılında İspanya'nın Valencia kentinde dünyaya geldi. Aynı zamanda inşaat mühendisi, ve sanatçı olan Calatrava, yaptığı köprüler ve binalar ile dünya çapında bir üne sahip oldu. 1984 yılında Barcelona Olimpiyat Oyunları için Bach de Roda Köprüsü'nü inşaa etti. Birçok ünlü projeye imza atan Calatrava'nın dünya çapında ödülleri bulunuyor. Calatrava Aatina Olimpiyat Stadyumu'nu ve Atina Olimpiyat Kompleksi'ni 2004 Oyunları için yeniden tasarlamış ve meşale tasarımıyla da dikkatleri de üzerine çekmeyi başarmıştı. 

Dubaililer bize alışveriş öğretecek... Öyle mi İstanbul Büyükşehir Belediyesi'nin ortağı Dubaililer, gazetelerde yayımlanan ilanlarda, "bizim yaşama ve alışveriş alışkanlıklarımızı değiştireceklerini" vurguluyorlar... İşte en "yaralayıcı ifade" de bu... 
Dubaililer gelecek, Türklere yaşamı ve alışverişi öğretecek Bu hiç de hoş olmayan bir ifade... Gelelim en önemli noktaya... Üç yüz metre yükseklikteki ikiz burgu kuleler projesiz, hayali resme dayalı olarak inşa edilemez. İki gündür bu sayfada bilgi veriliyor. 
Dubaililerin gazetelerdeki ilanlarında kullanılan hayali resimlerdekinin benzeri burgu binaları projelendirebilen tek bir mimar var. 
Bu mimarın bugüne kadar tamamlanmış tek bir burgu kulesi, bir de yapılmakta olan gökdeleni var. İstanbul'daki Dubai kulelerinin bu mimar tarafından projelendirildiğine dair hiçbir bilgi yok. 
Bu tür projeler öyle bir günde yalap şalap yapılabilecek projeler değil. Bu tür binalar projesiz yapılabilecek binalar değil. Ortada bir şeyler dönüyor da, neler döndüğü belli değil. 



</TEXT>
</DOC>
