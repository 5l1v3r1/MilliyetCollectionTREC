<DOC>
<DOCNO> 369986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sonspo03.html </URL>
<DATE> 2005/08/15/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Servet'in iyileşememesinin nedeni belirlendi... 
</HEADLINE>
<TEXT>

     Servet’in iyileşememesinin nedeni belirlendi Boğazında oluşan bakteri, ilaçları etkisiz kılıyor. Amaç bu bakteriyi ortadan kaldırmak. 
     
     Sonunda bulabildiler 
     Sezon başı hazırlıklarında aşırı yüklenme nedeniyle aşil tendonundan sakatlanan ve haftalardır Almanya’da derdine derman arayan Servet’ten kötü haber. Genç savunma oyuncusunun bu kadar yoğun tedaviye karşın niye iyileşemediğini araştıran doktorlar, ilginç bir bulguya ulaştı. Servet’in boğazına yerleşen bir bakteri vücut direncini düşürüyordu. Bu da, aşil tendonunun tedavisinde kullanılan ilaçların etkisini ortadan kaldırıyor, uygulanan tedavi boşa gidiyordu. 
     
     Sürekli ağlıyor 
     Doktorlar, şimdi genç oyuncunun yediği birşeyden kaptığını düşündükleri bu bakterinin cinsini saptamaya çalışıyor. Bu işlem başarıyla tamamlandıktan sonra, Servet yoğun bir antibiyotik tedavisine alınacak, ardından aşil tendonundaki sakatlık için ilaç kürü uygulanacak. Morali son derece bozuk olan Servet’in sürekli ağladığı ve kimseyle görüşmek istemediği belirlendi. Bu durumun, savunmadaki sorunu genç oyuncuyla çözmek isteyen Daum’un da moralini bozduğu kaydedildi. 
     
</TEXT>
</DOC>
