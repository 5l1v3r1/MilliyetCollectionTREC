<DOC>
<DOCNO> 352925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/soneko25.html </URL>
<DATE> 2005/06/17/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Vorkink Hükümet, şartlı nakit transferi projesinin devamı görüşünde 
</HEADLINE>
<TEXT>

     Mustafa Seven AA 

Dünya Bankası Türkiye Direktörü Andrew Vorkink, ''Hükümet, Şartlı Nakit Transferi Projesi'nin devam etmesi görüşünde'' dedi. 
     Vorkink, Diyarbakır'daki Sosyal Yardımlaşma ve Dayanışma Vakfı'nı SYDV ziyaret ederek, yetkililerden bilgi aldı. 
     Vakıf Müdürü Davut Yüce, Diyarbakır'da Şartlı Nakit Transferi Projesi'nden 86 bin öğrencinin yararlandığını belirterek, bu çerçevede öğrenci annelerine ayda toplam 1.5 trilyon lira yardım dağıtıldığını söyledi. 
     Yüce, ''Hayvancılık Projesi'' kapsamında 30 trilyon liralık hayvan yardımı yapmayı amaçladıklarını bu projenin 10 trilyon lirasının onaylandığını bildirdi. 
     Yüce, Diyarbakır'da içme suyu sıkıntısı bulunan köylere de 12 trilyon liralık ödeneğin beklendiğini vurguladı. 
     
     ''PROJE, ÇOCUKLARIN SAĞLIĞI KONUSUNDA İYİ SONUÇLAR VERDİ'' 
     Dünya Bankası Türkiye Direktörü Vorkink, bir gazetecinin, ''Diyarbakır'da velilerin, 2006 yılında Şartlı Nakit Transferi'nin sona ermesi halinde çocuklarını okula gönderemeyecekleri'' yolundaki hatırlatması üzerine, ''Bu programın gelecek yılın ortasında Dünya Bankası ile ilgili kısmı sona erecektir. Fakat bu hükümetin desteğini keseceği anlamına gelmiyor. Hükümet, Şartlı Nakit Transferi Projesi'nin devam etmesi görüşünde. Bizim amacımız bu projeyi başlatarak, uzun vadede hükümetin bu projeye devam etmesini sağlamaktı. Bu proje çocukların sağlığı konusunda çok iyi sonuçlar verdi'' dedi. 
     
     MİKROFİNANSMAN KREDİSİ 
     Gazetecilerin, mikrofinansman kredisi ile ilgili sorusu üzerine Vorkink, bu kredinin çok kısıtlı kullanım alanı olduğunu ve şu anda sadece vakıflar aracılığıyla kullanılabildiğini kaydetti. 
     Mikrofinansman kredisinin kullanım alanını genişletmek için hükümet ile görüşmelerin sürdüğünü ifade eden Vorkink, ''Mikrofinansman kredisine ilişkin yasal düzenlemenin çok kısa bir süre içerisinde çıkmasını bekliyoruz. Bu yasal düzenleme, kredilerin sadece vakıflarla değil, diğer kurumlar aracılığıyla da kullanılmasına imkan veriyor'' dedi. 
     Vorkink, hayvancılık, içme suyu ve toplum geliştirme projeleri konusunda da hükümetle olan görüşmelerin devam ettiğini sözlerine ekledi. 
     
</TEXT>
</DOC>
