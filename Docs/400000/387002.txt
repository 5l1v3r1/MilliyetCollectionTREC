<DOC>
<DOCNO> 387002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/son/sonyas09.html </URL>
<DATE> 2005/10/15/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Sanat hakkında konuşmak tansiyon ve sindirime iyi geliyor... 
</HEADLINE>
<TEXT>

     İsveç'te yapılan bir araştırma, sanat üzerine konuşmak, sanat eserlerini seyretmek ve sanatla ilgili düşünmenin yüksek tansiyona ve sindirime iyi geldiğini ortaya çıkardı. 
     Stockholm'deki Ersta Sköndal Üniversitesinden Britt-Maj Wikström adlı bir araştırmacı, dört ay boyunca 80'li yaşlarını süren 20 kadını sanat eserleri hakkında konuşmaları için haftada bir kez bir araya getirdi. 
     Wikström yaptığı açıklamada, ''Sonuç olumlu oldu. Davranışları gittikçe daha olumlu hale geldi, daha yaratıcı oldular, atardamar basınçları iyi yöne doğru seyretti ve daha az bağırsakları yumuşatıcı laksatif ilaç kullanmaya başladılar'' dedi. 
     1980'li yıllardan bu yana sanatın insanlar üzerindeki etkisiyle ilgilenen araştırmacı Wikström, diğer bir kadın grubunun da boş vakitlerini değerlendirmek amacıyla haftalık toplantılar yaptığını, ancak bu gruptaki kadınlarda aynı sonucun görülmediğini belirterek, iki grup arasında belirgin bir farklılık olduğunu söyledi. 
     Araştırmacı, sanat hakkında konuşan birinci gruptaki kadınlarda bu yararlı etkilerin deneyin bitmesinden sonra da aylar boyunca devam ettiğine dikkat çekti. 
     
</TEXT>
</DOC>
