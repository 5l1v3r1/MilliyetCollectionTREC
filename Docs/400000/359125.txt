<DOC>
<DOCNO> 359125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sontur60.html </URL>
<DATE> 2005/07/07/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Yük trenine saldırı yapıldığı bölgede bulunan bomba imha edildi... 
</HEADLINE>
<TEXT>

     Erzincan’dan Erzurum’a giden yük trenine mayınla saldırı yapıldığı bölgede bulanan bomba, fünye ile patlatılarak imha edildi. 
     Alınan bilgiye göre, 43646 sefer sayılı yük trenine mayınlı saldırı yapılan bölgede incelemelerde bulunan jandarma ekipleri, trenin 21. vagonunun altında bulduğu şüpheli paket içinde bomba olduğunu belirledi. 
     Güvenlik önlemlerinin alınmasının ardından, olay yerine gelen İl Emniyet Müdürlüğü bomba uzman ekipleri tarafından, bomba, fünye kullanılarak imha edildi. 
     Bölgede, teröristlere yönelik başlatılan geniş çaplı operasyonun da sürdüğü belirtildi. 
     Öte yandan, Haydarpaşa-Kars seferini yapmakta olan ve 170 yolcusu bulunan Doğu Ekspresi güvenlik gerekçesiyle Erzincan’da durduruldu. 
     Yolcular, yaklaşık 3 saat beklemenin ardından Erzincan Gar Müdürlüğü tarafından sağlanan otobüslerle Erzurum’a gönderildi. 
     Gar Müdür Vekili Hüseyin Yıldırım, Erzurum’dan karayolu ile gelecek yolcuları da Erzincan’dan demiryolu ile İstanbul istikametine göndereceklerini bildirdi. 
     İçinde inşaat demiri ağırlıklı malzemenin bulunduğu 43646 sefer sayılı yük trenine, Erzurum-Erzincan Karayolu’nun 65. kilometresinde, uzaktan kumandalı mayınla saldırı düzenlenmiş, 40 vagonlu yük treninin 7 vagonu raylardan çıkmış, olayda ölen ve yaralanan olmamıştı. 
     
</TEXT>
</DOC>
