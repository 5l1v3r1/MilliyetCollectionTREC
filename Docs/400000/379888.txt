<DOC>
<DOCNO> 379888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/sondun19.html </URL>
<DATE> 2005/09/20/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Talat sert çıktı AB Kıbrıslı Türkleri hiçe saydı 
</HEADLINE>
<TEXT>

     KKTC Cumhurbaşkanı Mehmet Ali Talat, AB Daimi Temsilciler Komitesi'nde COREPER Türkiye'nin Kıbrıs deklarasyonuna karşı yayımlanmak üzere kabul edilen metnin, "Kıbrıs Türkleri açısından kötü bir metin olduğunu" söyledi. 
     Talat, makamında düzenlediği aylık olağan basın toplantısında son gelişmeleri değerlendirdi. 
     Talat, "COREPER'de oy hakkı olan ve ne yazık ki her şartta kendisini destekleyen Yunanistan'ın varlığını da bir avantaj olarak kullanan Kıbrıs Rum tarafı, Kıbrıs Türkünü hiçe sayan bir yaklaşımla, Kıbrıs Türklerinin haklarını doğrudan doğruya Türkiye'nin Avrupa Birliği sürecinde erozyona uğratma politikası gütmüştür ve COREPER'de son anlaşılan metin bu bakımdan Kıbrıs Türkü açısından kötü bir metindir. İyi bir metin değildir" diye konuştu. Rum yönetiminin uzun zamandan beri, AB üyeliği avantajını kullanarak, Kıbrıs sorununun zeminini değiştirmeye ve AB kuralları çerçevesinde çözmeye çalıştığını ve çözüm çabalarını, uzun yıllarda oluşan BM parametrelerinin dışına çekmeye çalıştığını kaydeden Talat, Rum yönetimin COREPER toplantısında ortaya koyduğunu tutumun da bu yönde olduğunu belirtti. 
     Rum yönetiminin, "şu anda normal olmayan Kıbrıs'ın yapısının Türkiye tarafından tanımasını" talep ettiğini ifade eden Talat, "Kıbrıs bölünmüştür. Bölünmüşlüğün sorumlusu Kıbrıs Rum yönetimidir" dedi. 
     Rum yönetiminin, BM'nin, uzun yılların birikimi olarak ortaya koyduğu çözüm önerisini reddettiğini ve Rum halkının da reddetmesi için devlet kampanyası yürüttüğünü kaydeden Talat şöyle konuştu 
     "Adanın bölünmüş kalmasının sorumlusu sadece Kıbrıs Rum yönetimidir. Bu bakımdan adanın bölünmüşlüğünden hayıflanmak, Kıbrıs Rum tarafının yapması gereken herhalde son iştir. Ve AB'de COREPER toplantılarında Kıbrıs Rum tarafı, bu gerçeği unutarak, adanın yeniden birleştirilmesini şimdiki Rum idaresinin Türkiye tarafından tanınmasına bağlamış ve Türkiye'nin bu normal olmayan yapıyı tanıması için ısrarcı olmuştur. Halbuki Türkiye'nin bu normal olmayan yapıyı tanıması yerine, Kıbrıs'ın normal bir yapıya kavuşturularak Türkiye tarafından tanınmasını talep etmek çok daha doğru ve mantıklı olurdu. Bu zaten aynı şekilde BM'nin bunca yıldır ortaya koyduğu Kıbrıs çözüm çabalarının da bir gereğiydi." 
     
     OLUMSUZ 2 TEMEL UNSUR 

     Rum yönetiminin COREPER'de Kıbrıs Türkünü hiçe sayan bir yaklaşım ortaya koyduğunu belirten, Talat, COREPER'de üzerinde anlaşmaya varılan metnin "2 temel unsur nedeniyle iyi bir metin olmadığını" vurguladı. Talat, bunların, " Kıbrıs 'ın tanınmasının Türkiye'nin AB süresine bağlanması ve tek taraflı olarak sadece Türkiye'nin Rum tarafına kısıtlamaları kaldırılmasının öngörülmesi" olduğunu söyledi. 
     Talat, "Halbuki Avrupai yaklaşım, bütün kısıtlamaların kaldırılmasını talep etmek olmalıydı. Bu Avrupa anlayışının, AB'nin mantığının gereğidir. Kıbrıs Türk halkının izole edildiği koşullarda, küçücük kısıtlamaların dahi Kıbrıs Rum tarafı için ortadan kaldırılmasını talep etmek Avrupalı bir yaklaşım değildir" dedi. 
     
     'AB'NİN TUTUMU ÜZÜCÜ' 

     AB'nin, Kıbrıs sorununun çözümünü engellemeye çalışan bir politika güttüğünü ve bunun üzücü olduğunu kaydeden Talat şöyle devam etti 
     "Bütün bunların sonucu da ne yazık ki, iki temel yolla, Kıbrıs sorununun çözümünü engellemektedir. Birincisi, Kıbrıs Rum tarafına AB üyeliğinin avantajlarını kullanarak sorunu istediği yöne kanalize etme imkanı vermekte ve Rum tarafında bu duyguyu yaratmakta, bundan dolayı da Rum tarafını çözüm arzusundan uzaklaştırmaktadır. 
     İkincisi, Kıbrıs'ın anormal yapısıyla, yani bölünmüş haliyle, bölünmeyi sağlayan ve bölünmeyi sürdüren tarafın isteği doğrultusunda Türkiye tarafından tanınmasını istemektedir, böylece Türkiye tarafından tanınan bölünmüş bir Kıbrıs'ın, birleşirken, şu anda egemen olan anlayış çerçevesinde birleşmesi sağlanacak, yani Kıbrıs Türkünün hakların tamamen ortadan kaldırılacağı bir yapı ortaya çıkacaktır. Bu da tabii ki Kıbrıslı Türkler tarafından asla kabul edilemez. Kabul edilemeyince de Kıbrıs sorunu çözülmez demektir. Yani sonuçta AB, bu yaklaşımıyla Kıbrıs sorununun çözümünü engellemeye çalışan bir politika belirlemektedir ve gütmektedir. Bu da üzücü bir durum. Ne kadar sürecek bu tutum, bu duruş Onu tabii ki zaman belirleyecek. Gerçekten üzücü bir durum..." KKTC Cumhurbaşkanı Talat, Türkiye'nin AB sürecinin dinamik olacağını ve bu dinamik sürecin yeni fırsatları ve yeni tehditleri ve yeni krizleri bir arada bulunduracağını, Kıbrıs sorununda bu çerçevede yeni hareketlenmeler beklenebileceğini kaydetti. 
     
</TEXT>
</DOC>
