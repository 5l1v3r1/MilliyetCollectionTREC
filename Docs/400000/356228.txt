<DOC>
<DOCNO> 356228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/soneko32.html </URL>
<DATE> 2005/06/28/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Otradovec ERDEMİR, vitrine koymak için fazla pahalı kupa olurdu 
</HEADLINE>
<TEXT>

     Özelleştirilmeye hazırlanan Erdemir'in talipleri arasında yer alan dünyanın en büyük çelik şirketi Mittal Steel'in Finans Direktörü Ondra Otradovec, Erdemir'in özelleştirilmesi açısından ideal bir zamanlama olduğunu belirterek, ''Başbakanınıza katılıyorum fiyat özelleştirme sürecinin başarısının kritik kriteridir'' dedi. 
     Otradovec, Mittal Stell'in 2004 yılında 31.2 milyar dolar ciro, 7 milyar dolar işletme geliri gerçekleştirdiğini bildirdi. 
     Grubun 58 milyon ton çelik sevkiyatı ve yaklaşık 70 milyon ton kapasiteyle küresel bir çelik lideri olduğunu kaydeden Otradovec, grubun 31 Mart 2005 tarihi itibariyle 2.7 milyar dolar nakit ve hazır değerleri, yarım milyar dolar net borcu bulunduğunu, 27 Haziran 2005 tarihi itibariyle piyasa değerinin 15.9 milyar dolar, bu yılki sermaye harcamasının 1.5 milyar dolar olduğunu bildirdi. 
     Mittal Steel'in İsdemir'in yatay üretime dönüştürülmesinin tamamlanması da dahil olmak üzere Erdemir için gerekli olan sermaye harcamasını sağlayacak mali güce sahip olduğunu vurgulayan Otradovec, şirketin üstün kar marjlarına sahip olduğunu, dünyanın en düşük maliyetli çelik işletmelerinden biri olduklarını söyledi. 
     Grubun 1989 yılından bu yana satın almalarla büyüme gerçekleştirdiğini kaydeden Otradovec, yüz binlerce ton çelik üretiminden milyonlarca ton çelik üretimi rakamlarına ulaşıldığını, Trinidad Tobago, Kanada, Meksika, Kazakistan, Almanya, ABD, Fransa, Romanya, Cezayir, Güney Afrika, Çek Cumhuriyeti, Bosna, Makedonya, Polonya ve son olarak da Çin'de şirket satın almalarına gittiklerini söyledi. 
     Çin'in 7. büyük çelik üreticisi Hunan Valin şirketinde yüzde 37.17'lik pay ediniminin, son onayın ardından bu yıl sonunda tamamlanmasının beklendiğini belirten Otradovec, son birkaç yıldır grubun odak noktasının merkezi ve Doğu Avrupa ülkelerinin oluşturduğunu kaydetti. 
     
     ''ALDIĞIMIZ TÜM ŞİRKETLERİ BÜYÜTMEK İSTİYORUZ'' 

     Yönetim tarzları hakkında da bilgi veren Ondra Otradovec, Mittal Steel'in üyesi haline gelen şirketlerle ortaklık kurduklarını, yerinden yönetim tarzını benimsediklerini, her iş biriminin kendi yönetim kurulu, yönetim ekibi ve kar-zarar sorumluluğunun bulunduğunu, iş birimlerinin kültür ve ulusallıklarını korumalarını teşvik ettiklerini, aynı zamanda küresel bir şirketin parçası olmaktan yararlandıklarını söyledi. 
     Mittal Steel'in Erdemir ile ortaklık kurmayı ve Erdemir'in güçlü ulusal mirasını korumayı amaçladığını aktaran Otradovec, Erdemir'in yönetici ekibinin ve çalışanlarının yeteneklerinin yüksek seviyesinin bilincinde olduklarını vurguladı. 
     Otradovec, konuşmasında satın aldıkları tüm şirketlerin üretimlerini ciddi miktarda artırdıklarını ifade ederek, ''Bu çok önemli bir mesaj. Mittal Steel satın aldığı şirketleri büyütmekle ilgilenmeyebilir, diye düşünülebilir. Bu doğru değil. Aldığımız bütün şirketleri büyütmek istiyoruz'' dedi. 
     
     ''ERDEMİR TÜRK KALACAK'' 

     Otradovec, Erdemir'in özelleştirilmesinin, şirket için küresel konumunu geliştirmek açısından bir fırsat olduğunu vurgulayarak, Erdemir'in global çelik üretimi açısından 2004 yılında 51. sıradayken Mittal Steel'in bir üyesi olması halinde grubun bir parçası olarak 51'den birinci konuma çıkma fırsatını elde edeceğini kaydetti. 
     Otradovec, şöyle konuştu 
     ''Mittal Steel'in bir üyesi olarak Erdemir Türk kalacak, Türk geçmişini koruyacak ve aynı zamanda küresel olmanın faydalarından yararlanacaktır. Mittal Steel, Erdemir'in genişleme ve büyüme planlarını desteklemektedir. Ve bu amacın gerçekleştirilmesine yardımcı olmak için en uygun konumdadır. İsdemir'in dönüştürülmesinin, hem Türkiye ekonomisi hem de Erdemir için gerekli ve çok yararlı bir program olacağına inanıyoruz. Erdemir, Mittal Steel'in Avrupa'da yüksek kaliteli bir yassı ürünler üreticisi haline gelme stratejisinde anahtar rol oynayacaktır. Pazardaki liderliğimiz Erdemir'in kaliteli bir üretici olarak itibarının daha da artmasını sağlayacak. Böylece tüm paydaşlarına fayda sağlayacaktır. Erdemir'in güçlü yönetim ekibi ve çalışanlarının bilincindeyiz. Erdemir'i bölgesel ve küresel lidere dönüştürmek için onlarla ortak çalışmak istiyoruz. Erdemir'i stratejimizin en kilit elementlerinden biri yapmak istiyoruz.'' 
     
     ''ERDEMİR VİTRİNE KOYMAK AÇISINDAN PAHALI KUPA'' 

     Otradovec, soruları yanıtlarken de Güngör Uras'ın yorumuna değinerek, Erdemir'i satın alma niyetlerinin şirketi maksimum kar ve verimliliğe çıkarmak olduğunu söyledi. 
     Otradovec, ''Erdemir vitrine koymak açısından fazla pahalı kupa olurdu. Vitrine koymak için şirketler almayız'' dedi. 
     Çin'de şirkete ortak olurken azınlık hissesi aldıklarını, ancak azınlık konumunda olmadıklarını belirten Otradovec, şirkette Çin hükümetiyle eşit hisseye sahip olduklarını, diğer hisselerin Çin borsasında işlem gördüğünü bildirdi. 
     Erdemir'in özelleştirilmesinde ise şirketin etkin kontrolünün teklif edilmesinden memnuniyet duyduklarını belirten Otradovec, Erdemir'in diğer merkezi ve Doğu Avrupa ülkelerindeki çelik şirketlerinden farklı olduğunun bilincinde olduklarını kaydetti. 
     Otradovec, ''Onun için çok ilgiliyiz. Erdemir çok kaliteli bir şirket'' dedi. 
     Mittal Steel'in üyesi olması halinde şirketin satışlarının, hammadde tedarikinin iyileşeceğini aktaran Otradovec, Erdemir'in özelleştirme şartnamesini aldıklarını bildirdi. Şartnameyi etüt ettiklerini, hazırlık yaptıklarını, danışmanların çoğunun belirlendiğini, ciddi bir programları bulunduğunu kaydeden Finans Direktörü Otradovec, etkin ve resmi olarak girişimi başlatmak için Türkiye'de olduklarını söyledi. 
     Otradovec, Erdemir'in özelleştirilmesine ilişkin tepkilerin anımsatılması üzerine, buna şaşırmadıklarını ifade ederek, ''Endişelerin tabii ki farkındayız. Şaşırmıyoruz. Her ülkede özelleştirmelerde ortaya çıkan tipik endişeler. Altını çizdiğimiz, inandığımız şey satın aldığımız şirketlerin kimliğini veya yönetimini değiştirmek istemiyoruz'' diye konuştu. 
     Kendisinin Çek olduğunu, ülkesinde de çelik şirketi özelleştirilirken aynı endişelerin duyulduğunu ifade eden Otradovec, bugün bu kararın sonuçlarından hem halkın hem hükümetin çok memnun olduğunu dile getirdi. 
     Otradovec, satın almada ilk amacın iç pazarı korumak ve büyütmek olduğunu, bu uygulamayı Polonya'da yaptıklarını aktararak, Erdemir'in de iç pazara çelik temin etmede ne kadar başarılı olursa şirketin başarısının da o kadar büyük olacağını ifade etti. 
     Erdemir'in özelleştirilme sürecinin aksama ihtimaline ilişkin bir soru üzerine, kötümser olmaya bir neden bulunmadığını, özelleştirme bakımından ideal bir zamanlama olduğunu kaydeden Otradovec, sürecin başarılı bir şekilde sonuçlanacağına inandıklarını söyledi. 
     
     ''ÇALIŞANLARIN ÖZELLEŞTİRMEDEN KORKMASINA GEREK YOK'' 

     Erdemir çalışanlarının tedirgin olduğunun belirtilerek, onlara yönelik bir mesajları olup olmadığına yönelik bir soru üzerine, herhangi bir masaj göndermek için biraz erken olduğunu, istihdam detaylarını henüz incelemediklerini, işgücü ve sendikayla bir araya gelmediklerini anlatan Otradovec, genel bir beyan olarak çalışanlar açısından özelleştirmeden korkmak için bir neden olmadığını kaydetti. 
     Şirketin büyümesinin çalışanlar için daha iyi maaş ve iş güvenliği anlamına geldiğine dikkat çeken Otradovec, istihdamla ilgili derin analiz yaptıktan sonra bir açıklama yapabileceklerini bildirdi. 
     Otradovec, fiyat konusunda bir yorum yapamayacaklarını, ihale sürecinin gizli olduğunu söyledi. 
     Çelik endüstrisinde birleşmelerin kaçınılmaz olduğunu belirten Otradovec, Erdemir'in dünya çelik üretiminin yarısından azını temsil ettiğini, Mittal Steel'in dünyanın en büyük çelik üreticisi olmasına karşın yüzde 6'sını temsil ettiğini belirtti. 
     Otradovec, ''Hala gidilecek çok yol var. İnanıyoruz ki birleşmelerde kazanan biz olacağız'' dedi. 
     
     ''FİYAT BAŞARININ KRİTİK KRİTERİ'' 

     Bir soru üzerine Erdemir'in karlı, iyi bir şirket olduğu görüşüne katıldığını, şirketi alacak grubun kuvvetli ve stratejik bir yatırımcı olması gerektiğini, Türk stratejik yatırımcılarının olanaklarının ise sınırlı olduğunu ifade eden Otradovec, ''Başbakanınıza katılıyorum Fiyat özelleştirme sürecinin başarısının kritik kriteridir. İhale sürecinin şeffaf yapılmasından memnunuz'' diye konuştu. 
     Otradovec, borsada işlem gören Erdemir hisseleri konusunda küçük yatırımcılara çağrıda bulunup bulunmayacaklarına ilişkin bir soru üzerine de konuyu derinlemesine analiz etmediklerini, ancak borsa ve sermaye piyasası otoritelerinden her ne kural getirilirse ona uyacaklarını, esneklik tanınırsa konuyu değerlendireceklerini, ancak mutlaka taraflar için adil bir çözüm olacağını bildirdi. 
     Bu arada basın toplantısında dağıtılan yazılı sunuşta, ''Erdemir halihazırda ulusal bir şampiyondur. Mittal Steel, şirketi bölgesel ve küresel bir şampiyona dönüştürmeyi amaçlamaktadır'' ifadesine yer verildi. 

     
</TEXT>
</DOC>
