<DOC>
<DOCNO> 366774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sontur01.html </URL>
<DATE> 2005/08/03/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Bursa'da göçmen konutlarında gerginlik... 
</HEADLINE>
<TEXT>

     Bursa’nın merkez Nilüfer İlçesi’ne bağlı Görükle Beldesi’ndeki TOKİ inşaatında çalışan işçilerle belde sakinleri arasında gerginlik yaşandı. İşçilerin bazı araçlara zarar verdiği, biri çocuk 3 kişiyi yaraladığı öne sürüldü. 
     Beldede yaşayan Bulgaristan göçmenleriyle uzun süredir aralarında anlaşmazlık olduğu öğrenilen yaklaşık 150 inşaat işçisinin, ellerindeki demir çubuk ve sopalarla beldeye girerek çok sayıda aracın camlarını kırdıkları, çevredeki işyerlerine zarar verdikleri iddia edildi. Mahalle sakinlerinden 4 yaşındaki bir çocuğun da aralarında bulunduğu 3 kişiyi döverek yaraladıkları öne sürülen işçiler, daha sonra olay yerinden uzaklaştılar. 
     Henüz kimlikleri belirlenemeyen 3 kişi, Uludağ Üniversitesi Tıp Fakültesi Hastanesi’ne kaldırılırken jandarma, bölgede yoğun güvenlik önlemi aldı. 
     İnşaat işçilerinin kaldıkları TOKİ inşaat sahası çevresi ve beldede giriş çıkışları kontrol altına alan jandarma ekipleri, olayla ilgili soruşturmayı sürdürüyor. 
     Belde sakinleri, uzun süredir kendilerini rahatsız eden işçilerin daha önce tehditler savurduklarını öne sürerek, bu akşam bir anda beldeye giren bu kişilerin önlerine gelen herşeyi yıkıp döktüklerini söylediler. 
     Olayın meydana geldiği yerde toplanan belde sakinleri, bir süre slogan attıktan sonra dağıldılar. 
     
</TEXT>
</DOC>
