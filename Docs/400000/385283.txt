<DOC>
<DOCNO> 385283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/son/sonsiy09.html </URL>
<DATE> 2005/10/09/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Erdoğan 2007 sonuna kadar yolu ve suyu olmayan köy kalmayacak 
</HEADLINE>
<TEXT>

     Adem Kadam AA 

Başbakan Recep Tayyip Erdoğan, 2007 yılı sonuna kadar yolu ve suyu olmayan köy kalmayacağını söyledi. 
     Erdoğan, Siirt ziyaretinin ikinci gününde Şirvan ilçesini, bakır işletmelerinin bulunduğu Madenköy'e bağlayan yolun açılış törenine katıldı. 
     Başbakan Erdoğan, burada yaptığı konuşmada, bakır madeni işletmesinin açılışını geçen yıl kendisinin yaptığını hatırlatarak, işletmenin yüzde 60'ının tamamlanmış olmasından mutluluk duyduğunu söyledi. 
     Konuşmasında yolun önemine değinen Erdoğan, ''Yolu olmayan medeniyetten konuşamaz. Bildiğiniz gibi, 3 Ekim'de AB ile müzakereler başladı. Bu müzakere sürecinde bu yollar, bizi bir yerlere bağlıyor. Bu yollar bizi AB ülkelerine bağlıyor, dünyaya bağlıyor. Yollar, çok önemli'' dedi. 
     Hükümetin icraatlarına da değinen Erdoğan, köye hizmet götürme birliklerinin yoğun olarak çalıştığını ifade ederek ''2007 yılı sonuna kadar yolu ve suyu olmayan köy kalmayacak'' dedi. 
     Köylere son 6 ayda 500 trilyon lira gönderdiklerini belirten Erdoğan, ''Sorunlarımız çok, dertler çok ama şunu bilmenizi istiyoruz ki, dertlerinizle dertlenen bir iktidar var. Biz size güveniyoruz. Ancak nasıl bir iktidar devraldığımızı biliyorsunuz'' diye konuştu. 
     AK Parti hükümeti döneminde 60 bin kilometrelik yolun bitirildiğini kaydeden Erdoğan, bu işin kolay olmadığını söyledi. 
     Konuşmasında eğitim alanında yapılan icraatlara da değinen Erdoğan, 2005 yılı sonuna kadar interneti olmayan okul kalmayacağını belirtti. Bilim ve teknoloji sınıfları ile öğrencilerin çağdaş dünyaya hazırlandığını vurgulayan Erdoğan, tüm bunların bir değişimin ve dönüşümün ifadesi olduğunu ifade ederek, kendi öğrenciliği döneminde bu imkanların bulunmadığını dile getirdi. 
     
     ''ÜCRETSİZ KİTAP HER YERE ULAŞTI'' 
     İlköğretim öğrencilerine ücretsiz kitap dağıttıklarını anımsatan Erdoğan, açılışta bulunan vatandaşlara, ''Okullar açılırken her yavrumuzun sırasında kitaplar var mıydı, sizlere soruyorum var mıydı '' diye seslendi. Bazı vatandaşların ''yok'' ve ''hayır'' yanıtı vermesi üzerine Erdoğan, şunları söyledi 
     ''Senin herhalde çocuğun yok. Eğer bir çocuğumuzun kitabı kendisine ulaşmadıysa hemen haberimiz olsun. Bunlar çok çok istisnai durum olabilir. Varsa, bu kardeşlerimizin, bu yavrularımızın kitabı kendilerine ulaştırılsın. Her çocuğumuzun kitabı, Türkiye'nin her köşesine ücretsiz, bedelsiz olarak ulaşmıştır. 'Hayır' diyenin mutlaka çocuğu yoktur. Hani atalarımızın güzel bir sözü var ya, 'bekara karı boşamak kolay' diye... Çocuğu olmayan da bunu söyler, doğrudur.'' Başbakan olarak kendisini iki şeyin duygulandırdığını anlatan Erdoğan, bunlardan birincisinin daha önce yılın 10 ayı kapalı olan Van-Bahçesaray yolunun açılması, ikincisinin de Şirvan-Madenköy yolunun hizmete açılması olduğunu ifade etti. 
     Başbakan Erdoğan daha sonra eşi Emine Erdoğan ile birlikte yolun açılışını yaptı. Erdoğan hizmete açtığı yolda makam aracını kullandı. 
     
</TEXT>
</DOC>
