<DOC>
<DOCNO> 384293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/sontur18.html </URL>
<DATE> 2005/10/05/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Tamer Karadağlı'ya şantaj davasında sanıklardan 1'ine 1 yıl hapis 
</HEADLINE>
<TEXT>

     Oyuncu Tamer Karadağlı ile bir akrabasına kasetle şantaj yaptıkları iddiasıyla yargılanan 2 kadından 1’i, 1 yıl hapis cezasına çarptırıldı. Diğer sanığın beraat ettiği 
     davada, verilen hapis cezası da ertelendi. 
     İstanbul 8. Asliye Ceza Mahkemesi’ndeki duruşmaya, tutuksuz sanıklardan Burcu Mercan katıldı. Diğer tutuksuz sanık Deniz Karaca ise duruşmaya gelmedi. 
     Duruşmada, esasa ilişkin savunmasını yapan Burcu Mercan’ın avukatı Murat Eken, suçun unsurları oluşmadığı gerekçesiyle müvekkilinin beraatını istedi. Eken, mahkemenin aksi kanaatte olması durumunda ise verilecek cezanın ertelenmesini talep etti. 
     Bunun üzerine kararı açıklayan Hakim Serap Durmaz, sanık Burcu Mercan ve arkadaşı Deniz Karaca ile şikayetçilerin tanıştıklarını, Mercan’ın, şikayetçilerden Tamer Karadağlı ile olan ilişkisini video kasete kaydettiğini, ancak bu kaseti Deniz Karaca’nın öğrenmesi üzerine imha ettiğini, Mercan’ın daha sonra Tamer Karadağlı’yı arayarak yabancı uyruklu kadınlarla beraber olmayı teklif ettiğini, şikayetçinin de teklife olumlu cevap verdiğini anlattı. 
     Kalacakları odaya önceden gizli kamera yerleştirip kayıt yapan Mercan’ın, daha sonra bu kaseti diğer şikayetçi Abbas Karadağlı’ya gönderip 150 bin dolar istediğini, el yazısıyla "Bu daha başlangıç" diye yazdığını belirten Hakim Durmaz, Mercan’ın, duruşmalardaki "Tamer Karadağlı’nın da bu kasetten haberi olduğu, basına verilmesini kendisinin istediği" yönündeki savunmasının ise dosya kapsamı ve tüm delillere göre cezadan kurtulmak amaçlı olduğunun anlaşıldığını kaydetti. 
     Burcu Mercan’ı, "şantaj" suçundan lehine olan yeni TCK’nın 107. 
     maddesi uyarınca 1 yıl hapis ve 100 YTL adli para cezasına çarptıran Hakim Durmaz, sanığın cezasında başkaca indirim ya da artırıma gerek olmadığına hükmetti. Yargılama sürecinde gösterdiği davranışlar gözönüne alınarak sanığın cezasının ertelenmesine karar veren Hakim Durmaz, 1 yıl denetim süresi verdi. Hakim Durmaz, sanığın denetim süresi içinde kasıtlı bir suç işlemesi halinde ertelenen cezanın kısmen veya tamamen infaz kurumunda çektirilmesine karar verileceğini, denetim süresinin iyi geçirilmesi durumunda ise cezanın infaz edilmiş sayılacağını bildirdi. Hakkında yeterli ve inandırıcı delil bulunamadığı için Deniz Karaca’nın beraatına karar veren Durmaz, kararı açıkladıktan sonra Burcu Mercan’ı "Bir yıl boyunca sesiz, sedasız, efendi olursan, bu ceza hiç verilmemiş gibi olacak" diye uyardı. 
     
</TEXT>
</DOC>
