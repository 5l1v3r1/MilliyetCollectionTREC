<DOC>
<DOCNO> 373622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/son/sonyas01.html </URL>
<DATE> 2005/08/28/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
İş görüşmesinin püf noktaları... 
</HEADLINE>
<TEXT>

     İmteks İnsan Kaynakları Müdürü Mehmet Öner, iyi bir iş görüşmesi için özgeçmiş yazmanın önemli olduğunu belirterek, ''Özgeçmişler kısa ve öz olmalı, dilbilgisi, yazım kuralları ve anlatıma dikkat edilmelidir'' dedi. 
     İş görüşmeleriyle ilgili bilgilerin yer aldığı ''İş Başa Düştü'' adlı bir kitabı da bulunan Öner, iyi bir iş görüşmesinin ipuçlarını anlattı. 
     İşverenlerin artık, elemanlarda aradığı teknik özelliklere ilave olarak, işin içine psikoloji, kişilik analizi, iletişim becerileri ve davranış özelliklerini de kattığını belirten Öner, iş arayanların öncelikle iyi bir özgeçmiş yazmaları gerektiğini söyledi. 
     Özgeçmişlerde kişisel bilgi, ulaşım bilgisi, iş deneyimi, eğitim durumu, beceriler, kariyer hedefi, yabancı dil ve bilgisayar bilgisi, referanslar ve hobilerin yer alması gerektiğini anlatan Öner, özgeçmişe yazılacak hobilere ilişkin olarak, ''Hobilere genellikle kitap okumak, sinemaya gitmek, spor yapmak yazılır. Eğer hobiler yazılacaksa, 'macera romanı okurum', 'belgesel film izlerim', 'dağcılıkla ilgilenirim' gibi belirgin ifadeler kullanılmalıdır'' dedi. 
     Özgeçmişlerin kısa ve öz olması gerektiğini belirten Öner, dilbilgisi, yazım kuralları ve anlatıma da dikkat edilmesi gerektiğini vurguladı. Öner, özgeçmişlerde başvurulan pozisyonla ilgili olmayan özelliklerden bahsedilmemesi gerektiğinin altını çizdi. 
     Özgeçmiş yazdıktan sonra, güvenilir bir kişiye okutulmasını tavsiye eden Öner, böylece, hataların ve eksiklerin daha iyi görülebileceğini söyledi. 
     
     ''GÖRÜŞMEYE ZAMANINDA GİDİLMELİ'' 

     İş görüşmesine gidenlerin, kendileriyle görüşecek kişinin ad ve pozisyonunu, görüşme yerinin adresi ile nasıl ulaşılabileceğini öğrenmeleri gerektiğine dikkati çeken Öner, ayrıca görüşmeye geç kalma durumu için, bir telefon numarasının edinilmesi gerektiğini dile getirdi. 
     Görüşmelere zamanında gidilmesinin önemli olduğunu vurgulayan Öner, görüşmelerde aile üyeleri veya arkadaşlardan biriyle gidilmemesini tavsiye etti. 
     Öner, iş görüşmelerinde ilk izlenim ve görünümün çok etkileyici olduğunu belirterek, görüşmeye giden kadınların parlak ve göz alıcı takılardan ve ağır makyajdan kaçınmaları, ''parfüm şişesinden çıkmış gibi parfüm kullanmamaları'' gerektiğine dikkati çekti. Öner, erkeklerin ise giysilerinin ütüsüne, ayakkabıların boyasına, saç ve sakal tıraşına dikkat etmeleri gerektiğini anlattı. 
     
     DİĞER TAVSİYELER 

     Öner'in, iş görüşmelerine ilişkin diğer tavsiyeleri şöyle 
     -Görüşmeye birkaç dakika erken gidilirse, kişinin görünümünü düzeltmek ve kontrol için zamanı olacaktır. 
     -İyi bir başlangıç için, görüşmecinin eli uygun biçimde sıkılmalı ve abartıya kaçmadan gülümsenmeli. Ayrıca oturulacak yer gösterilmeden oturulmamalı. 
     -Otururken rahat olunmalı, el veya kucağa bir şey alınmamalı. Eller, vücut hareketlerine uyumlu ve doğal hareket etmeli. 
     -Görüşmenin başında işveren, havayı yumuşatmak için sohbet niteliğinde sorular sorabilir. İşverenin yaklaşımı ne kadar içten olursa olsun, bir iş görüşmesinde olduğu unutulmamalı ve gereken ciddiyet bozulmamalıdır. 
     -Sorulara, görüşmeyi yapan kişinin duymak istediği cevaplar ile karşılık vermenin, olumlu sonuç vereceği düşünülmemelidir. Çoğu görüşme soruları için ''evet'' veya ''hayır'' cevabı uygun değildir. Daha çok detay sağlanmalı ve mümkünse kişisel deneyimlerden örnekler verilmelidir. 
     -Görüşmede, deneyimli görüşmeciler başvuru yapanları mümkün olduğunca konuşturmak ve hakkında bilgi almak isterler. Görüşmelerde zamanın yüzde 70'i başvuru yapan kişiye aittir. Ancak devamlı konuşulmamalı, istenilen söylendiğinde konuşma bitirilmelidir. 
     -Görüşülen kişiye sadece ismi ile hitap edilmemelidir. 
     -Görüşme sırasında saate kesinlikle bakılmamalıdır. 
     -İşveren konuyu açmadan, ücret konuları sorulmamalıdır. 
     -Bilgi verirken iyi göz kontağı kurulmalı ve gülümsenmeli. Cevap vermeye istekli ve enerjik olunmalı. 
     -Görüşmecinin öğrenmek istediği başka bilgi veya başka aşamalar olup olmadığı sorulmalı. 
     -Eğer görüşmeci belirtmiyorsa, işe alınma kararının ne zaman verileceği sorulmalı. 
     -Görüşmeciye zaman ayırdığı için teşekkür edilmeli. 
     
</TEXT>
</DOC>
