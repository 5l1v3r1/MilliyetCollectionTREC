<DOC>
<DOCNO> 388586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/sonspo01.html </URL>
<DATE> 2005/10/21/ </DATE>
<TIME> 05.00 </TIME>
<AUTHOR>  </AUTHOR>
<HEADLINE>
Beşiktaşlı futbolcular kaçan puanlara üzülüyor... 
</HEADLINE>
<TEXT>

     UEFA Kupası'nda İngiltere'nin Bolton Wanderers takımıyla 1-1 berabere kalan Beşiktaş'ta, futbolcular puan kaybının üzüntüsünü yaşıyor. 
     Beşiktaş takım kaptanı Tayfur Havutçu, olumsuz şartlara rağmen iyi mücadele ettiklerini belirterek, ''Puan kaybetmenin üzüntüsünü yaşıyoruz. Ama sonuçta bir puan aldık'' dedi. 
     Bolton Wanderers'ın, İngiltere'de mücadele ettiğini hatırlatan Tayfur, ''Rakibimiz, Premier Lig'de oynayan bir takım. Maç içinde belli bir süre iyi mücadele ettik. Daha sonra istediğimiz oyunu sergileyemedik'' diye konuştu. 
     Kaptan Tayfur, taraftarların tepkisiyle ilgili bir soruya ise ''Maç içinde taraftarlarımız bizi destekledi. Sonra tepki oldu. Yine onların desteğiyle kötü günleri atlatmak istiyoruz'' yanıtını verdi. 
     Brezilyalı futbolcu Kleberson da maça iyi başladıklarını dile getirerek, ''Daha sonra rakibin atak oyuncuları ileride iyi top tutarak önemli pozisyonlar yakaladı. Sonuçta berabere kaldık. Bu da iyi bir sonuç'' dedi. 
     Maçın ikinci yarısında sakatlanan İbrahim Toraman'ın yerine oyuna dahil olan, ancak sakatlığı nedeniyle yerini Mustafa Doğan'a bırakan Gökhan Zan, milli takımda sakatlandığını, çekilen MR'ından bir şey çıkmadığını ifade ederek şöyle konuştu 
     ''Milli takımda sakatlandıktan sonra MR çekildi, ama bir şey çıkmadı. Maç öncesinde de kendimi iyi hissediyordum. Bir sorun yoktu. Ancak daha sonra ağrı hissettim. Takıma fayda sağlayamayacağımı düşündüğüm için oyundan çıkmak zorunda kaldım.'' Maç içinde sakatlanan bir diğer oyuncu İbrahim Toraman ise karşılaşmanın daha 5. dakikasında rakibine yaptığı müdahale sonrası sakatlandığını söyledi. 
     İbrahim, ''40 dakika bu şekilde oynamak zorunda kaldım. Ağrım olduğu için çıkmak durumunda kaldım'' dedi. 
     Bu arada, Beşiktaşlı taraftarlar, yönetime yönelik tepkilerini stat dışında da sürdürdü. 
     Taraftarlar, stattan ayrılırken ''Yönetim istifa'' tezahüratları yaptı. Taksim Meydanı'na doğru çıkan bazı taraftarlar ise daha sonra Beşiktaş marşları söyledi. 
     Öte yandan, emniyet güçleri olası taraftar tepkisine karşı Beşiktaş kafilesinin gideceği güzergahta önlem aldı. Beşiktaş kafilesini taşıyan otobüs, alınan önlemlerin ardından BJK Ümraniye Tesisleri'ne gitti. 
     
</TEXT>
</DOC>
