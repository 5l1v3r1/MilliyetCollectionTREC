<DOC>
<DOCNO> 398657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/soneko40.html </URL>
<DATE> 2005/11/28/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
İzmir TV'nin genel müdürlüğü için Fatih Yıldırım ismi ortaya atıldı 
</HEADLINE>
<TEXT>

     Tasarruf Mevduat Fonu'nun TMSF el koyduğu İzmir TV ve FM 101 Radyo'nun da içinde bulunduğu ÖZRT A.Ş.'nin Genel Müdürlüğü'ne Fatih Yıldırım'ın getirildiği iddia edildi. 
     ÖZRT A.Ş.'nin eski Yönetim Kurulu Başkanı Ali Cumhur Büge, el koyma sırasında şirketin yeni Genel Müdürü olarak AK Parti'nin eski Konak İlçe Başkanı ve Elfa Bilgisayar şirketinin sahibi Fatih Yıldırım'ın takdim edildiğini ifade etti. 
     EGS'nin şirkette hakim ortak olduğu şüphesiyle el koymanın gerçekleştiğini ifade eden Büge, soruşturma için tüm bilgi ve belgelerin TMSF müfettişlerine sunulduğunu kaydetti. 
     Cuma günü başlayacak soruşturmayla şirketin EGS ile ilişkisinin araştırılacağını anlatan Büge, ''ÖZRT'yi EGS'den değil, aralarında EGS ortağı olmayan hissedarların da bulunduğu bir grup yatırımcıdan aldım. Aldığım dönemden bu yana 3-4 trilyon lira borç ödedim. İyi niyetle batmış bir şirketi düze çıkarmak için çalıştım. İzmir'deki herkes mücadelemi biliyor. Soruşturma sırasında bu iyi niyetimizin göz önünde tutulmasını istiyoruz'' dedi. 
     Şirketin 1986 doğumlu kızı Gül Büge'ye devredilmesinin hukuki açıdan bir sakıncası olmadığını ifade eden Büge, annesinin vesayetiyle devir yapılmasına ilişkin mahkeme kararının bulunduğunu kaydetti. 
     Fatih Yıldırım ise genel müdürlük görevine atanmasıyla ilgili kesin bir gelişme olmadığını belirtti. Yıldırım, ''Şu anda kesin bir şey yok. Gerekli açıklamayı TMSF yapar. Açıklamanın devir süreci tamamlandıktan sonra yapılabileceğini düşünüyorum'' dedi. 
     
</TEXT>
</DOC>
