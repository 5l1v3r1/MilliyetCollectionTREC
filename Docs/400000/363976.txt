<DOC>
<DOCNO> 363976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/spor/spo08.html </URL>
<DATE> 2005/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bebek özlemi yaktı 
</HEADLINE>
<TEXT>


Ankaraspor kalecisi Kingston bebek sahibi olmak için Intertoto Kupası maçı öncesi ilaç kullanınca yapılan kontrollerde dopingli çıktı. Bir yıl ceza alması beklenen Ganalı eldiven gönderiliyor 

İLHAN GÜLER 


Ankaraspor'un, Türk vatandaşlığına geçtikten sonra "Faruk Gürsoy" adını alan Ganalı kalecisi Kingston ihmalin faturasını ağır ödedi. Çocuğu olmadığı için bir süredir ilaç kullanan tecrübeli eldiven, 2 Temmuz'da Dubnica ile Ankara'da oynanan Intertoto Kupası ilk maçında kulübede oturdu. Ancak mücadele sonrası kura kendisine çıkınca doping numunesi vermek zorunda kaldı. 
Tedavi kapsamında kullandığı "testesteron" türevi ilacını kulüp yönetimi ve UEFA doktoruna bildirmeyen Kingston'ın kontrol sonucunda numunesi "pozitif" çıktı. Ancak bu bilgi UEFA tarafından Slovakya'da oynanan rövanş maçından sonra Ankaraspor'a iletildi. Bu nedenle Kingston 9 Temmuz'da yapılan rövanş karşılaşmasında kaleyi korudu. 

Aybaba Cahillik 
Geçtiğimiz hafta içinde UEFA'dan, Futbol Federasyonu'na gönderilen yazıda Kingston'ın doping yaptığı iletilirken, Ankaraspor Kulübü kullandığı ilacı bildirmeyen siyahi file bekçisi ile yollarını ayırmaya karar verdi. Teknik Direktör Samet Aybaba, Kingston'ın çok büyük bir hata yaptığını belirterek futbolcusunu sert bir dille eleştirdi. Aybaba, "Cahilce bir olay. Kullandığı ilacı kimseye söylememesi çok büyük yanlış. Bu olay ligde başımıza gelseydi kimbilir ne yapardık. Sanıyorum yönetimimiz Kinston'ın sözleşmesini fesh edecek" dedi. 



</TEXT>
</DOC>
