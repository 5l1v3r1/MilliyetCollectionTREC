<DOC>
<DOCNO> 374157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sontur03.html </URL>
<DATE> 2005/08/30/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Şahin "Türkiye'nin gerçekleri istikametinde bu çalışmaları yürüttük" 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, toplu görüşme yaparken, bütçenin imkanları ve Türkiye’nin gerçekleri istikametinde çalışmaları yürüttüklerini belirterek, "Bizim masamızda hiçbir zaman IMF yoktu, bulunmadı" dedi. 
     Şahin, konfederasyon başkanları ile yaptığı açıklamanın ardından gazetecilerin sorularını yanıtladı. 
     Bir soru üzerine, 2006 yılı için en düşük maaş alan memura yüzde 20 oranında, orta düzeyde maaş alan memura da yüzde 12.5 oranında 
     artış yapıldığını ifade eden Şahin, Türkiye’deki 2006 yılı enflasyon hedefinin yüzde 5 olması karşısında bunun önemli bir artış olduğunu kaydetti. Memurların yıllardır ciddi kayıplar yaşadığını, bunu bir çırpıda telafi etmenin mümkün olmadığını ifade eden Şahin, Türkiye’de ekonomik düzelmenin böyle devam etmesi halinde, bu hak kayıplarının zaman içinde mutlaka telafi edileceğini söyledi. Şahin, sağlanan mutabakata göre en düşük memur maaşının ne kadar olacağına ilişkin soruyu yanıtlarken, bunun dökümünün tam olarak yapılmadığını söyledi. Şahin, en düşük memur maaşının 2006 yılı Temmuz ayında aile yardımı dahil 750 YTL civarında bir rakam olacağını söyledi. Memurlara verilecek zammın oranıyla ilgili toplu görüşme sürecinde hükümete yöneltilen eleştirilerin hatırlatılması üzerine Şahin, "Biz, toplu görüşme yaparken, bütçenin imkanları ve Türkiye’nin gerçekleri istikametinde bu çalışmaları yürüttük. Bizim masamızda hiçbir zaman IMF yoktu, bulunmadı" diye konuştu. Bakan Şahin, memurlar için 2006 yılı bütçe taslağında 2.7 katrilyon lira olarak öngörülen kaynağın, yaklaşık 1 katrilyon liralık ilave ile 3 katrilyon 790 trilyon liraya yükseldiğini söyledi. Konfederasyon başkanları ile bir araya gelen Başbakan Recep Tayyip Erdoğan’ın, mutabakata katkısının olup olmadığının sorulması üzerine de Şahin, "Sayın Başbakan’ın çok ciddi katkıları olmuştur. Kendisine vakit ayırdığı, bizleri dinlediği için teşekkür ediyorum" dedi. 
     
     ANAYASA DEĞİŞİKLİĞİ PAKETİ 
     Memurların grevli ve toplu sözleşmeli sendikal hakka kavuşması için Anayasa değişikliğinin ne zaman gündeme geleceğine ilişkin soruyu yanıtlarken Şahin, anayasa değişikliklerinin hükümet tasarı şeklinde Parlamento’ya gitmediğini, en az 184 milletvekilinin imzasıyla TBMM Başkanlığı’na teklif verilebildiğini anımsattı. 
     Şahin, "Ancak yeni dönemde, fazla maddeli olmamak üzere bir Anayasa değişikliğinin gündeme gelebileceğini tahmin ediyorum. Böyle bir gelişme olduğunu ifade edebilirim. Böyle bir paket gündeme geldiğinde, bu maddeler de yer alacaktır. Anayasa değişiklikleri bir toplumsal uzlaşmayla mutlaka Parlamento gündemine gelmelidir" dedi. 
     
</TEXT>
</DOC>
