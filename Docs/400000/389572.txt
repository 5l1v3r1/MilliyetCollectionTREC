<DOC>
<DOCNO> 389572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sonspo23.html </URL>
<DATE> 2005/10/25/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Lorant Ortega ile Alex arasındaki farkı herkes sahada görüyor 
</HEADLINE>
<TEXT>

     Sivasspor Teknik Direktörü Werner Lorant, Fenerbahçe'nin başında bulunduğu dönemde sıkıntı yaşadığı Arjantinli oyuncu Ariel Ortega ile kişisel bir sorunun bulunmadığını söyledi. 
     ''11 Altın Adam'' yarışmasının Eylül ayı değerlendirmesi jüri toplantısına onur konuğu olarak katılan Lorant, star oyuncuların kendilerini sahada göstermeleri gerektiğini belirterek, ''Starlar kendilerini sahada göstermeli. Sahada yıldız olduğunu göstermediği sürece dışarıda göstermiş neye yarar'' derken, Brezilyalı oyuncu Alex ile Ortega'nın karşılaştırmasının istenmesi üzerine, ''Aradaki farkı herkes sahada görüyor'' demekle yetindi. 
     Sivasspor'da oldukça rahat bir çalışma imkanı olduğunu dile getiren Alman teknik adam, Fenerbahçe'nin kadro kalitesinde kendi çalıştığı dönemle gözle görülür bir fark bulunmadığını söyleyerek, ''Herkesin unuttuğu nokta, 8 maçta 10 gol atan Washington gibi bir oyuncumuzu yaşadığı rahatsızlık nedeniyle göndermek zorunda kalmamız'' dedi. 
     
     LORANT'TAN DAUM VE GERETS'E DESTEK 

     Özellikle Christoph Daum ile Eric Gerets'e destek veren Lorant, şunları söyledi 
     '' Futbolda her şey şampiyonluk içindir. Daum'da bunu Fenerbahçe'de iki kez başardı. Gerets ise Galatasaray'ın en başarılı başlangıcını yaptı ligde. Buna rağmen hala herkes negatif konuşuyor ve destek veren kimse yok. Beni hayrete düşüren olay ise Trabzonspor ve Beşiktaş da dahil olmak üzere geride kalan 10 hafta 8-9 teknik direktörün görevlerinden ayrılmış olması. Ben buranın insanı olarak iyi yerde olmadığımızı düşünüyorum. Türk insanının mantalitesini sevdiğim için Türkiye'ye ikinci kez geldim. Futbolun desteğe ihtiyacı var. Herkes kendi sınırları içinde kalmalı. Bunu sağlayabilirsek futbol gelişir ve daha iyi yere gelir. Hep iyi giderken değil, kötü durumda da birlik ve beraberlik gerekli. Kendimi bu konuda gerçekten şanslı hissediyorum. Çünkü çok huzurlu çalışıyorum.'' Lorant ayrıca, toplantı sonrası Kalyon Otel'in garsonlarıyla toplu halde fotoğraf çektirirken, garsonların Lorant'ın yönetiminde Fenerbahçe'nin ezeli rakipleri Galatasaray karşısında aldığı 6-0'lık tarihi galibiyeti el işaretiyle ''6'' yaparak hatırlatmaları dikkat çekti. 

     
</TEXT>
</DOC>
