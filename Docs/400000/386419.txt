<DOC>
<DOCNO> 386419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sonspo11.html </URL>
<DATE> 2005/10/13/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Halilhodziç Gerçek Trabzonspor ikinci yarıda 
</HEADLINE>
<TEXT>

     Trabzonspor Teknik Direktörü Vahid Halilhodziç, bordo-mavili takımın ligin ikinci yarısında gerçek değerini göstereceğini söyledi. 
     Halilhodziç, Mehmet Ali Yılmaz Tesisleri'nde düzenlediği basın toplantısında, tanımadığı bir takıma geldiğini ve her geçen gün yeni şeyler öğrendiklerini belirterek, ''Şu an en büyük sorumuz, Fatih, Gökdeniz, Szmykowiak ve Fabiano gibi oyuncuların olmayışı. Bunlar takımın bel kemiği oyuncuları. Hüseyin de yeni geldi. Sol dizinde ağrıdan bahsediyor. Şu anda sadece 1 forvetimiz var. Bütün oyuncuların olmamasından dolayı eksik kadroyla Samsunspor maçına hazırlanıyoruz'' dedi. 
     Oyuncularının bir haftalık çalışma süresi içerisinde çalışma yöntemini benimsediğini kaydeden Halilhodziç, ''Bunun için çok memnunum. İlk 2 gün biraz zor oldu. Çünkü benim hakkımda çok yazılar yazıldı. Futbolcular bana başka türlü bakıyorlardı. Üçüncü dördüncü idmandan sonra kaynaşma oldu. O duvarı yıktık. Ben umut ediyorum ki bu şekilde hırslı ve istekli çalışmalara devam edersek bir an önce galibiyet serisine başlarız. Kısa sürede değişiklikler beklemek zor. Takımın bütünleşmesi diğer oyuncuların dönmesiyle daha farklı olacağız. Benim öngörüme göre Trabzonspor, gerçek değerini ikinci yarıda gösterecektir'' diye konuştu. 
     
     İTALYAN SİSTEMİ 
     Halilhodziç, antrenmanlarda sık sık oyunu durdurmasıyla ilgili de şöyle değerlendirmelerde bulundu 
     ''Belki futbolcular, daha önce bu şekilde çalışmamış olabilirler. Uyguladığım taktik konusunda eğitim görmemiş olabilir. Bunun için sık sık oyunu durduruyorum. Benim istediğimi uygulamaları için yapılan hataları durdurup göstermem gerekiyor. Bu İtalyan sistemine yakın bir sistemdir. Çünkü onlar titizler ve tüm detaylara önem verirler. Orda bütün detaylar anlatılır oyunculara. Sahadaki bölümüyle kalmayacak şeyleri de tahta üzerinde, kaset çalışmalarıyla yapıyoruz. Son Galatasaray maçındaki hataları düzeltmek istiyoruz.'' Teknik adamlık yaşantısında her maçı kazanmak istediğini kaydeden Halilhodziç, ''Bütün hazırlıklarımız o doğrultudadır. Şu anki en büyük sıkıntımız Gökdeniz, Fatih, Szmykoviak gibi oyuncuların olmaması. Samsunspor maçından sonra galibiyet serisi tabii ki isterim, ancak özgüven için zamana ihtiyaç var. Bütün kulüplerde baskı vardır. En büyüğü de hocaların üzerindedir. Ben buna alışığım. Benim en büyük isteğim mümkün olduğunca Trabzonspor'un iyi sonuçlar almasıdır'' dedi. 
     Halilhodziç, bordo-mavili takımın bugünkü çalışmasında 1 forvet 7 stoper oyuncusu olduğunu ve ara transferde takviye yapacaklarını kaydetti. 
     Profesyonel olduğunu ve buna göre davrandığını ifade eden Halilhodziç, ''Oyuncular, şu anki idmanlarda iyi niyetli çalışıyorlar. Profesyonelliği kaldıramayacak oyuncu varsa kulüpte kalmaması lazım. Ben profesyonelim, onlar da profesyonel olmalı. Para için işimi yapıyorum, onlar da. Herkes profesyonel olarak işini yapacak. 10 yıl kalacakmış gibi Trabzonspor ile anlaştım. Ne kadar kalacağımı Allah bilir'' diye konuştu. 
     
     GÖKDENİZ KONUSU 
     İlk düzenlediği basın toplantısındaki açıklamalarda Gökdeniz'i kastetmediğini belirten Halilhodziç, ''Daha çok doping alan oyuncuları kastetmiştim. Gökdeniz söz konusu iken başkanla görüşmemiz oldu. Şu kararı belirledik. Pazartesinden itibaren idmanlara çıkacak, takımda yer alacak. Böyle genç ve kaliteli oyuncunun ikinci bir şans hakkı vardır. O, hata yapmış olduğunu, kendisine, kulübüne, takımına zarar verdiğini anlamış durumda. Önce açığını giderecek sonra takıma katılacak. Gökdeniz ile 2 defa görüştüm. Görüşmeye devam edeceğiz. O'nun desteğe ve yardıma ihtiyacı var. Durumu onu gerektiriyor. Böyle yetenekli ve genç oyuncuyu yok etmek iyi olmaz. Bu nedenle O'na yardımcı olmaya çalışacağız. Bizimle idmana çıkacağını söylediğim zaman çok mutlu oldu, çok sevindi. Psikolojik olarak destek vereceğiz. Büyük bir hata yaptığını ve bir daha ömür boyu hiçbir zaman böyle bir hata yapmaması gerektiğini ona anlatacağız. İtirazlar da yapıldı. Cezasının inmesi söz konusu belki de'' dedi. 
     
     ''SAVAŞ BENİ GÜÇLÜ KILDI'' 
     Bir gazetecinin, ''dün akşam Sırbistan Karadağ ile Bosna Hersek milli takımları arasındaki karşılaşmada barış güvercinleri uçurulmasını nasıl karşılıyorsunuz'' sorusu üzerine de Halilhodziç, şu yanıtı verdi 
     ''Savaş sırasında bir yılı ülkemde geçirdim. Oradaki bütün savaşın getirdiği zorlukları biliyorum. Bir zamanlar bu insanlar birlikte yaşıyorlardı, sonra korkunç bir savaş çıktı. Trabzon'da çalışmanın zor olacağını bana söyledikleri zaman onlara, Ben savaşı gördüm. Savaş beni çok güçlü kıldı dedim. Bir gün içinde sabah çok zengindim, öğleden sonra üzerimdeki elbiselerle kaldım. Benim ailem var orada. Kendi ailem için gelecek hazırlamak zorundayım. O yüzden daha büyük bir hırs ve istekle kendimi geliştirdim. Bir takıma geldiğin zaman, en zor zamanda güçlü olabilmek önemli olan. Hayatta çok zorluklar yaşadım. Mücadele edip ayakta kalmak zorundayız.'' 
     
</TEXT>
</DOC>
