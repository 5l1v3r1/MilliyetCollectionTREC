<DOC>
<DOCNO> 366962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sondun23.html </URL>
<DATE> 2005/08/04/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Rum basını Türkiye'ye veto geri dönüyor 
</HEADLINE>
<TEXT>

     Güney Kıbrıs Rum yönetimi sözcüsü Kipros Hrisostomidis, ''Türkiye'nin, 'Kıbrıs Cumhuriyeti'ni daha fazla gecikmeden tanıması gerektiğini'' iddia etti. 
     Yazılı açıklama yaparak, Türkiye'nin Gümrük Birliği Ek Protokolü'nü imzalaması ile Kıbrıs Rum kesimini tanımadığını ilan eden deklarasyonu ve sonrasında yapılan açıklama ve yorumları değerlendiren Hrisostomidis, ''AB üyeliğine aday Türkiye hükümetinin, AB üyesi bir ülke olan 'Kıbrıs Cumhuriyeti'ni tanımayacağında ısrar etmesinin akıl almaz bir tavır olduğu'' görüşünü savundu. 
     Hrisostomidis, açıklamasında şu görüşlere yer verdi 
     '' Kıbrıs Cumhuriyeti nin Kıbrıs'taki 'tek devlet' olduğu, uluslararası topluluk tarafından tanındığı, Türkiye'nin müzakere başlatmayı düşündüğü 25 AB üyesi ülkeden biri durumunda bulunduğu hukuki ve siyasi gerçektir. Türkiye hükümeti, kendisine AB müzakere sürecinin yolunu açacak bu hukuki ve siyasi gerçeği zamanında, hiç gecikmeden anlamalı, kabul etmeli ve tanımalıdır.'' Kipros Hrisostomidis, Rum hükümetinin, Avrupa Birliği'ne üye ülkelerle istişarelerini sürdürdüğünü, Avrupa Birliği yetkili organlarının yapacağı toplantıda alacağı nihai karara göre tutumunu belirleyeceğini kaydetti. 
     Hrisostomidis ayrıca, Rum yönetimi lideri Tasos Papadopulos'un, ''protokolün imzalanmaması ve yürürlüğe konmaması durumunda veto hakkının kullanılacağı'' yönündeki 17 Aralık tarihli açıklamasının halen geçerliliğini koruduğunu belirterek, '' Kıbrıs Cumhuriyeti nin görüşlerinde, o zamandan bugüne bir değişiklik olmamıştır'' dedi. 
     Bu arada, Rum basını, Rum hükümetinin, Türkiye'nin Güney Kıbrıs'ı tanımayacağına ilişkin deklarasyonuna uluslararası toplumdan gelen tepkiler üzerine ''cesaretlendiğini'' ve ''veto kullanma hakkını'' yeniden gündeme getirdiğini yazdı. 
     ''Veto geri dönüyor'' yorumunu yapan Rum basını, ''Protokol uygulanmazsa vetoyu kullanacağız'' ifadesini kullandı. 
     
</TEXT>
</DOC>
