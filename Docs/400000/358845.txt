<DOC>
<DOCNO> 358845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/spor/spo08.html </URL>
<DATE> 2005/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Korkunç Gençler 
</HEADLINE>
<TEXT>


Gençlerbirliği Teknik Direktörü Ziya Doğan, giden oyuncuların yerine kaliteli isimler aldıklarını söyledi. Tecrübeli hoca, "Yeni sezonda iskeleti oluşturarak herkesin korkacağı bir takım haline geleceğiz" dedi 

TUNÇ KAYACI 


Geçen sezon küme düşen Sakaryaspor'un sadece 5 puan önünde teslim aldığı Gençlerbirliği'ni lig sonunda 5. sıraya taşıyan Teknik Direktör Ziya Doğan birçok konuda çarpıcı yorumlar yaptı. Görev yaptığı her kulüpte kısa sürede taraftarın sevgilisi haline gelen başarılı hoca, Başkent ekibinin bu sezon yeniden yapılandığını söyledi. Doğan, "El Saka, Mustafa Özkan, Ümit Bozkurt gibi önemli oyuncularımız takımdan ayrıldı. Kendilerine göre haklı tarafları vardı, ancak bir kulüpte bütçenin tutturulması lazım. Başkanımız İlhan Cavcav şartların değiştiğini ve buna göre hareket etmek zorunda olduğumuzu söyledi. Kimse farkında değil fakat önemli transferler yaptık. İsveç'ten önemli bir savunma oyuncusu aldık. Dünya Gençler Şampiyonası'nda final oynayan Nijerya Milli Takımı'nın 10 numaralı kaptanını kadromuza dahil ettik. Açıkçası bu sene iskeleti kuracağız. Büyük hedefler için daha fazlası olmalıydı ancak gelecek sezon yeni takviyelerle herkesin korktuğu Gençlerbirliği'ni oluşturacağız" diye konuştu. 

'Sevgi gurur veriyor' 
İstanbulspor'un ardından görev yaptığı Malatyaspor ve Trabzonspor'da büyük sempati toplayan Ziya Doğan taraftarların sevgisinin kendisi için çok önemli olduğunu belirtti. Tecrübeli çalıştırıcı, "Sokakta dolaşırken Fenerbahçeli ve Galatasaraylı taraftarlar bile yolumu kesip, destek veriyorlar. Bundan gurur duyuyorum" dedi. Çalıştığı takımlarda mütevazı bütçelere rağmen başarılı saha sonuçları elde ettiklerini de kaydeden Doğan, "Malatyaspor'da 650 bin dolarla ligde kaldık. İkinci yılda 3-4 milyon dolarlık transferlerle UEFA Kupası'na katılmayı başardık. Çalıştığım takımlarda, 'hocam sen halledersin" diyorlar. Bunun sıkıntısını yaşıyorum fakat bu durum bana güven de veriyor" ifadesini kullandı. 

Doğan'dan inciler 

Eğer Türkiye'de ideal takımı oluşturacak bir bütçe elde edersem 3 büyük kulübün yaptığı transfer harcamalarının 4'te 1'ine şampiyonluğa oynayacak bir takım kurarım.Malatyaspor'un bendeki yeri ayrıdır. Üçüncü yılımda Şampiyonlar Ligi'ni kovalayabilirdik ancak şartlar istediğimiz gibi oluşmadı. Daha yukarıları düşündüğüm için takımdan ayrıldım.Trabzonsporlu taraftarlar Beşiktaş'tan gelen teklif sonrası tepki koydular. Bu haberler çıktıktan 3 gün sonra Beşiktaş'ı, Trabzon'da yendik. Ayrıldıktan sonra Beşiktaş'a gideceğim söylendi, ancak Gençlerbirliği ile anlaşarak bunun doğru olmadığını gösterdim. Daha sonra Trabzon'dan övgü mesajları aldım. 

Aybaba umutlu 

Ankaraspor'un hocası Samet Aybaba, Inter Toto'da forma verdiği gençlerin şansı kullanamadığını belirterek, yeni transferlerle güçleneceklerini söyledi 

Sezona Avusturya'da hazırlanan Ankaraspor'da Teknik Direktör Samet Aybaba, gençlere kırık not verip, gelecek için umutlu konuştu. Tecrübeli hoca, geçen hafta Ankara'da 4-0 yenildikleri Inter Toto Kupası maçında forma şansı tanıdığı genç oyuncuların bekleneni veremediğini söyledi. Aybaba, "Maç takviminin hazırlık kampı ile çakışması takımı olumsuz etkiledi. Bu nedenle takımı ikiye bölmek zorunda kaldık. İlk maçta gençler şanslarını kullanamadılar ve kötü bir yenilgi aldık. Fakat her şeye rağmen bu çocuklar kötü de olsa bir deneyim yaşadı. Kamp çalışmalarımız iyi gidiyor. Eksikleri kısa sürede gidereceğimize inanıyorum" dedi. 
Samet Aybaba transfer çalışmaları hakkında da bilgi verdi. Geçen sezon yabancı transferinde dikkatli davrandıklarını kaydeden Aybaba, "Yine aynı anlayışla transfer yapacağız. Bir golcünün yanı sıra bir veya iki defans oyuncusu alacağız. En kısa süre içinde ses getirecek iki yabancı futbolcuyu kadromuza dahil edeceğiz" diye konuştu. 

Kanında var 

Galatasaray'ın hırçın yıldızı Hasan Şaş'ın hakim olan ağabeyi Hakan Şaş, Adliyeler Arası Vasfi Baysoy Bahar Turnuvası'nda fırtına estirdi İstanbul Bölge İdare Mahkemesi'nde görev yapan Hakan Şaş, Teknisyenler ile oynadıkları maçta rakibiyle girdiği sert ikili mücadele sonrası sarı kart görünce çileden çıktı. Bunun üzerine rakip futbolcular ve hakemle tartışan ağabey Şaş kırmızı kartla oyun dışı kaldı ve turnuvadan ihraç edildi. Maçı izleyenler tıpkı kardeşi Hasan Şaş gibi agresif olan hakim ağabey Hakan Şaş için, "Hırçınlık kanında var" yorumları yaptı. 

Kongre ertelendi 

Samsunspor kongresi çoğunluk sağlanamadığı için 13 Temmuz'a ertelendi. Asbaşkan Ercan İnce yönetime talip çıkmadığını belirterek, "Bazı isimler var ancak resmi başvuru olmadı" dedi. Bu arada Kırmızı - Beyazlı takım 2. etap kamp çalışmaları için Bolu Gerede'ye giderken, Ali Akdeniz yuvaya döndü. Teknik Direktör Şaban Yıldırım'ın isteğiyle kadroya katılan tecrübeli oyuncu ile 1 yıllık sözleşme yapıldığı açıklandı. 

Horoz'un sesi kısıldı 

Denizlispor, Abant'taki özel maçta Malatyaspor'a farklı yenildi. Petro Club Tesisleri'nde oynanan karşılaşmada Sarı - Kırmızılılar'ın gollerinin üçünü Erciyesspor'dan transfer edilen Taner atarken, diğer gol Bilal'den geldi. Denizlispor'un tek sayısını ise kampta denenen Arjantin'li futbolcu Fernandez kaydetti. Her iki ekibin teknik direktörü maç boyunca sık sık değişiklik yaparak bir çok oyuncunun durumunu görme fırsatı buldu. 

Kocaelispor şov yapacak 

MUSTAFA BAĞDİKEN DHA 

İkinci Lig A Kategorisi'nde şampiyon olarak yeniden Süper Lig'e yükselme hesapları yapan Körfez ekibi imza şova hazırlanıyor. Yeşil - Siyahlı yönetim iç ve dış transferde kesin anlaşma sağlanan futbolculara yarın toplu halde imza attıracak. Kocaelisporlu futbolcular imza töreni ardından ise Abant'a giderek kampa girecek. Başkan İbrahim Saral ekonomik olarak geçen yıllara oranla rahat olduklarını belirterek taraftarlara umut saçtı. Saral, "Camiadan destek bulabilirsek Süper Lig hedefimize ulaşırız" ifadesini kullandı. 

Merinos'a üç takviye 

ALİCAN TARAKÇIOĞLU DHA 

Bursa Merinosspor dış transferde 3 futbolcuyu renklerine bağladı. Vakıfköy Orhan Özselek Tesisleri'nde düzenlenen törende Oyak Renaultlu Ünal Akgün, Orhangazi Gençlerbirliği'nden Özgür Çavdar ve Karacabeysporlu Eren Kemal Evcinen birer yıllık resmi sözleşmeye imza attı. Genel Kaptan Süleyman Mercan, Ünal, Özgür ve Eren'in transferiyle daha da güçlendiklerini söyledi. 

Karşıyaka'dan gece harek tı 

MUSTAFA KANARYA DHA 

İkinci Lig A Kategorisi'nin iddialı ekibi Karşıyaka yeni sezonda maçlarını gece oynamak için harekete geçti. Futbol Federasyonu'na başvurup olumlu yanıt aldıklarını açıklayan Başkan Levent Güngil, Süper Lig havasına girmek ve taraftar sayısını artırmak için bu kararı aldıklarını söyledi. Alsancak Stadı'nı kiralayacaklarını belirten Başkan Güngil, "Stat konusunda Karşıyaka ve Altay'ın önceliği olmalı. Bu konuda İzmirliler'den destek bekliyoruz" dedi. 

Akçaabat'ta beş sözleşme 

ATİLLA ESAT ÇOLAK DHA 

Yeni sezonda İkinci Lig A Kategorisi'nde mücadele edecek olan Akçaabat Sebatspor 5 futbolcuyu renklerine bağladı. Trabzonsporlu Emre, Ufuk, Selim, Mustafa ve Araklısporlu Uğur'la sözleşme yapıldı. Selim, Ufuk, Emre ve Mustafa birer yıllık, Uğur ise 3 yıllık imza attı. Kulüp Başkanı Şenol Bulut, "Trabzonspor'un kadrosuna almayacağı oyuncuları da renklerimize bağlayacağız" ifadesini kullandı. Bu arada yönetimin kaleci Metin Aktaş, Mehmet İpek, Osman Özköylü ve Selahattin Kınalı'yı kadroya katmaya çalıştığı belirtildi. 


</TEXT>
</DOC>
