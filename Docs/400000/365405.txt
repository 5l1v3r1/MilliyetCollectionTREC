<DOC>
<DOCNO> 365405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sonsiy03.html </URL>
<DATE> 2005/07/29/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
AKP'li vekiller ek protokolü anlatıyor 
</HEADLINE>
<TEXT>

     Meclis’in kapanmasına karşın Başbakan Recep Tayyip Erdoğan tarafından hükümet icraatlarını anlatmakla görevlendirilen AKP milletvekilleri, seçmenin Kıbrıs’la ilgili Ek Protokol sorularıyla karşılaştı. 
     Meclis’in kapanmasının ardından Başbakan Erdoğan’ın talimatıyla milletvekilleri, hazırlanan "AKP İktidarında En ve ilk 100" adlı kitapçığı dağıtılarak, hükümet icraatlarını seçmene anlatmakla görevlendirildi. Görev doğrultusunda Türkiye bölgelere ayrılarak mazeret bildirenler dışında tüm vekiller, aileleriyle tatil yapmak yerine parti yöneticilerinin başkanlığında "Türkiye taraması" adıyla başlatılan çalışmaya katıldı. Milletvekilleri Erdoğan’ın "Sıkılmadık el, çalınmadık kapı kalmayacak" talimatı uyarınca seçmenleri ziyaret ederek hükümet icraatları hakkında bilgi vermeye başladı Ancak AKP’lilerin Cumhurbaşkanı Ahmet Necdet Sezer’in vetolarını ve CHP’nin muhalefetini eleştirerek hükümet icraatlarını anlatma planları, Ek Protokol’ün imza aşamasına gelmesiyle bozuldu. AKP’li vekillerin temas ettiği seçmenin gündemi de bir anda Ek Protokol’e kaydı. AKP heyetleri, Kıbrıs ve Ek Protokol çerçevesinde seçmenin soru bombardımanına uğradı. 
     Bunun üzerine milletvekilleri de parti yöneticilerince verilen talimat doğrultusunda Ek Protokol’ü anlatmaya başladı. 
     Milletvekillerine Protokol’e atılacak imzanın "Güney Kıbrıs’ı tanıma anlamına gelmeyeceğine" ilişkin, Başbakan Erdoğan, Dışişleri Bakanı Gül, İngiltere Başbakanı Blair ve AB yetkililerinin açıklamaları iletildi. Milletvekillerince seçmene, "Ek Protokol’e atılacak imzanın Rum yönetimini tanımak anlamına asla gelmeyeceği" sözü verilmeye başlandı. 
     
     KÖŞK KARARINI ERDOĞAN VERECEK 
     Bu arada Ek Protokol dışında AKP’lilerce seçmene, türban, imam hatipler, YÖK, Anayasa Mahkemesi’ne ilişkin düzenleme konularında da sorular yöneltiliyor. Milletvekillerince az sayıda gelen "Erken seçim var mı" sorusuna ağızbirliği etmişçesine "Seçim zamanında yapılacak" yanıtı veriliyor. 
     Milletvekilleri, "Erdoğan Cumhurbaşkanı olacak mı" şeklinde karşılaştıkları soruyu da "Zamanı gelince sayın Başbakan istişare ettikten sonra kendisi karar verecek" diye yanıtlıyor. 
     AKP’lilerin Türkiye taraması, partinin 4’üncü kuruluş yıldönümü olan 14 Ağustos’a kadar sürecek. 
     
</TEXT>
</DOC>
