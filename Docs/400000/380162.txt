<DOC>
<DOCNO> 380162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/spor/yciftci.html </URL>
<DATE> 2005/09/21/ </DATE>
<TIME>  </TIME>
<AUTHOR> Mehmet ÇİFTÇİ  </AUTHOR>
<HEADLINE>
Siz de inanın 
</HEADLINE>
<TEXT>



Genç milliler, Dünya Kupası'nı Türkiye'ye getirmek üzere verdikleri sözün ilk çeyreğini tuttu.Uruguay karşısında alınan 3-2'lik galibiyetle, bu tatlı maceranın çeyrek finalde kalmayacağına, yarı final, finale hatta kupaya uzanacağına, burada herkes inanmaya başladı. Çocuklarımız, Türk halkının da buna inanmasını istiyor. 
Saat gibi işleyen, teknik becerilerle donatılmış çağdaş futboldan örnekler sunan, oyun disiplininden kopmayan bu gençlerle tüm ülke gurur duymalı. Ayrıca Abdullah Avcı hocayı da unutmamalı... Zira her teknik adama böyle bir takımı yaratmak nasip olmaz... 
Oyunun geneline baktığımızda, oldukça stresli bir maç olduğunu gözledik. Uruguay bizi mutlak yenmek için sahaya çıkmıştı. Arkasına da, kıta dostluğundan olsa gerek, Peru halkını almıştı. Millilerimiz maçın ilk çeyreğinde golü bulunca, farka gider diye düşündüm. Ancak ardından kaleci Volkan'ın hatasından beraberlik golü geldi. İkinci yarıda ikinci golü beklerken, kalemizde gördük. Ama gençlerimizi tanımayanlar, maçın böyle biteceğine inanıyordu. Oysa takımımızın en büyük özelliği oyun disipliniydi. Nitekim mağlup duruma düştükten sonra karşılaşmayı hiç bitmeyecek gibi 90 dakikaya öyle bir yaydılar, her saniyeyi altın değerinde öylesine kullandılar ki, peş peşe gollerle galibiyeti buldular. 



</TEXT>
</DOC>
