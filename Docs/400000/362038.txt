<DOC>
<DOCNO> 362038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sondun40.html </URL>
<DATE> 2005/07/18/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Bush "Biri suç işlediyse benimle çalışamaz" 
</HEADLINE>
<TEXT>

     ABD Başkanı George Bush, bir gizli ajanın kimliğinin medyaya sızdırılması skandalına adı karışan personelin kendisiyle çalışamayacağını bildirdi. 
     Bush, basın toplantısında, siyasi başdanışmanı Karl Rove’un bu skandaldaki rolüyle ilgili bir soruyu yanıtlamaktan kaçınarak, bu konuda ciddi bir soruşturma yürütüldüğünü söyledi. 
     Bir sonuca varmadan önce soruşturmanın tamamlanmasını beklemenin en iyisi olacağını belirten Bush, bu konudaki tüm gerçekleri bilmediğini ve bunun bir an önce sonuçlandırılmasını istediğini ifade etti. 
     Bush, "Biri bir suç işlediyse benim yönetimimde artık çalışamaz" dedi. 
     Bush’un, bir gizli ajanın kimliğinin medyaya sızdırılması skandalının sorumlusu olmakla suçlanan Rove’a güveninin tam olduğu bildirilmişti. Muhalefetteki Demokrat Parti, Rove’un, ajanların adını kasıtlı olarak açıklanmasını yasaklayan 1982’de çıkarılan yasayı ihlal ettiği için görevinden alınması istiyor. 
     
</TEXT>
</DOC>
