<DOC>
<DOCNO> 374698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sondun48.html </URL>
<DATE> 2005/09/01/ </DATE>
<TIME> 21.45 </TIME>
<AUTHOR>  </AUTHOR>
<HEADLINE>
Örümcekleri yakarak öldürmeye çalışırken kendi evini yaktı... 
</HEADLINE>
<TEXT>

     Almanya’da bir kadın garajındaki örümcekleri sprey ve çakmak ile yakarak öldürmeye çalışırken evini yaktı. 
     Batıdaki Zuelpich kasabası polis sözcüsü, kasabada yaşayan 34 yaşındaki kadının evinin garajındaki örümcekleri böcek öldürücü ilaçlarla yok edemeyince, örümcekleri çakmak ve spreyle yakmaya çalıştığını, ancak alevlerin etrafa sıçradığını söyledi. 
     Sözcü, "Bir dizi talihsiz olay hasara yol açtı. Yangını hortumla söndürmeye çalıştı, ancak başaramadı. Ev şimdi oturulamaz halde" dedi. 
     İtfaiyecilerin yangını söndürdüğünü ve alevlerin komşu eve sıçramasını engellediğini, toplam zararın 100 bin avronun üzerinde olduğunu söyleyen sözcü, "Aile kalacak yer aramaya başladı. 
     Örümcekler öldü, sorun da çözüldü" diye konuştu. 
     
</TEXT>
</DOC>
