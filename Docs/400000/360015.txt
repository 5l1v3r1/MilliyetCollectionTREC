<DOC>
<DOCNO> 360015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/sondun23.html </URL>
<DATE> 2005/07/11/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
İran'da seçim tartışması sürüyor... 
</HEADLINE>
<TEXT>

     İran'da geçen ay yapılan cumhurbaşkanlığı seçimlerinin üzerinden iki hafta geçmesine rağmen sonuçlara itirazlar sürüyor. 
     Cumhurbaşkanı adaylarından Mehdi Kerrubi, Cumhurbaşkanı Muhammed Hatemi'ye mektup yazarak, ''seçimlerdeki ihlal söylentilerinin'' açıklığa kavuşturulmasını istedi. 
     Seçimlerde ''benzeri görülmemiş'' birçok ahlaksızlık olduğunu öne süren Kerrubi, ''Bu dosyayı kolay kolay kapatamayız'' dedi. 
     ''İslami yönetimin gerçek patronu olan halkın'' seçimlerde ne olup bittiğini öğrenmelerine izin verilmesi gerektiğini ifade eden Kerrubi, seçimler hakkında halkı bilgilendirmenin İslami yönetime ve milli çıkarlara zarar vermeyeceğini belirtti. 
     İslami idarenin ve milletin menfaatinin, herkesin işbaşına gelecek kişiyle işbirliği yapmasını gerektirdiğine işaret eden Kerrubi, ''9. cumhurbaşkanlığı seçimlerinde yaşananların kolayca gözardı edilemeyeceği'' düşüncesinde olduğunu kaydetti. 
     Dini lider ve Yargı Erki Başkanı'nın yanı sıra halkın da seçimler hakkındaki gerçekleri bilmesi gerektiğini ifade eden Kerrubi, Hatemi'den, Anayasayı Koruyucular Konseyi AKK , İçişleri Bakanlığı görevlileriyle cumhurbaşkanlığı seçimine katılan adayların temsilcilerinin yer aldığı bir komisyon kurmasını istedi. 
     Kerrubi, kurulacak komisyonun birinci tur seçim sonuçlarını ''oy sayım sürecinin son anlarında değiştiren'' Tahran ve İsfahan'daki oyları yeniden saymasını talep etti. 
     17 Haziran'da düzenlenen cumhurbaşkanlığı seçiminin birinci turunda en fazla oy alan ılımlı muhafazakar Ali Ekber Haşimi Rafsancani ile muhafazakar Mahmud Ahmedinecad ikinci tura kalmıştı. 
     Seçimin birinci turunda üçüncü olan Kerrubi, sonuçlara itiraz etmiş, ancak AKK seçim sonuçlarını onaylamıştı. 
     
</TEXT>
</DOC>
