<DOC>
<DOCNO> 365369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/soneko20.html </URL>
<DATE> 2005/07/29/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Bolu Dağı Tüneli'nde mutlu son... 
</HEADLINE>
<TEXT>

     Kenan Gürbüz AA 

Yapımına 12 yıl önce başlanan Bolu Dağı Tüneli'nde ilk ışığa ulaşıldı. Çalışmanın sürdüğü sağ tüpte ise ışığın görünmesine 8 metre kaldı. 
     Bolu Dağı Tüneli Kontrol Teşkilatı Başkanı Faik Tokgözoğlu, Bolu Dağı Tüneli'nin sol tüpünde yapılan çalışmaların sürdüğü esnada ilk ışığa 3.5 metre kala bir boşalma yaşandığını belirterek, "Bu olay sonrasında tünelde ilk ışık gözüktü. Işığın gözüktüğü noktadan insanlar tünelin karşısına geçebiliyor" dedi. 
     Bu aşamada ışığın gözüktüğü noktanın yeterince güvenli olmadığına da işaret eden Tokgözoğlu, "Işığın gözüktüğü noktada çalışma yapılıyor. Bu noktaya kimseyi sokmuyoruz" diye konuştu. 
     Bakanlık emri ile tüneli dışarından gelenlere ve basına kapattık. Tünelde yapılacak olan törene hazırlık yapabilmek için tüneli tüm kesit boyunca güvenlik altına alabilmek adına Başbakan'ın törene katılacağı tarihe kadar tüneli dışarıdan gelen herkese kapattık.'' Tünelin yapılacak olan törene hazır hale getirilebilmesi için zamana ihtiyaç duyduklarını da vurgulayan Tokgözoğlu, şunları söyledi 
     ''Tünelin son tüpünde normalde çalışmalarımızı günde 80 santim üzerine planlamıştık. Tünelde çalışma sürerken kalan nokta ortadan çatlayınca ışık gözüktü. Tünelde ilk ışık gözüktüğünde işçilerimiz tarifsiz bir sevinç yaşadılar. Sağ tüpte ise ışığa son 8 metre kaldı. Sol tüpün tam kesit açılması Ağustos ayının 15-20'sini bulur.'' 
     
     TÜNELE ŞİMDİYE KADAR 234 MİLYON DOLAR HARCANDI 

     Tokgözoğlu, tünelin 1987 yılında belirlenen bir sözleşme fiyatı olduğunu anımsatarak, bugüne kadar yapılan harcamalarla ilgili şöyle konuştu 
     ''Gümüşova-Gerede Otoyolu Projesi kapsamında Mayıs 2005 sonu itibariyle yaklaşık 649 milyon dolar fiyat farkı dahil harcandı. Bolu Dağı Geçişi komple bittiğinde 25.5 kilometrenin tamamına 890 milyon dolar fiyat farkı dahil harcanacak. Bugüne kadar sadece Bolu Dağı Tüneli için 234 milyon dolar fiyat farkı dahil harcama yapıldı. Bolu Dağı geçişinin tamamen bitirilebilmesi için toplam 230 milyon dolar gerekli. Tünel tamamlandığında sadece tünel için toplam 300 milyon dolar harcanmış olacak. Tünelde 3 vardiya şeklinde devam eden çalışmalar kapsamında 1200 kişi 24 saat çalışıyor. Tünelde 24 saat aralıksız çalışma yapılıyor. Tünelin hedeflenen 15 Aralık 2006 tarihinde açılabilmesi için 100 trilyon lira ek ödeneğe daha ihtiyaç var.'' 
     
</TEXT>
</DOC>
