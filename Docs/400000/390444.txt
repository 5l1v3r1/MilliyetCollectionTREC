<DOC>
<DOCNO> 390444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/soneko37.html </URL>
<DATE> 2005/10/28/ </DATE>
<TIME> 18.55 </TIME>
<AUTHOR>  </AUTHOR>
<HEADLINE>
Çukurova'dan Turkcell açıklaması 
</HEADLINE>
<TEXT>

     Çukurova Holding, ''Tahkim heyetinin üçüncü Üyesi Michael E. Schneider tarafından bir mektup gönderildiği ve bu mektupta 9 ve 10 Kasım 2005 tarihleri için duruşma randevusu verildiği, Sonera Holding B.V'nin ara karar talebine karşı Çukurova Holding A.Ş. ve Çukurova Investments N.V'nin cevaplarının 1 Kasım 2005 tarihine kadar talep edildiği ve ayrıca Çukurova Holding A.Ş. ve Çukurova Investments N.V'nin bu ara dönemde tahkim konusu hisseleri satmamasının talep edildiğini'' doğruladı. 
     Turkcell İletişim Hizmetleri A.Ş. ile ilgili olarak Çukurova Holding A.Ş'den İMKB'ye gönderilen yazıda, basında yer alan bir habere istinaden, açıklama yapılmasının istendiği belirtildi. 
     Yazıda, Sonera Holding B.V. tarafından Çukurova Holding A.Ş. ve Çukurova Investments N.V. aleyhine Uluslararası Ticaret Odası ICC nezdinde 13856 sıra numarası ile açılmış olan tahkim prosedüründe, tahkim heyetinin üçüncü üyesi Michael E. Schneider tarafından 24 Ekim 2005 tarihli bir mektup gönderildiği ve bu mektupta 9 ve 10 Kasım 2005 tarihleri için duruşma randevusu verildiği, Sonera Holding B.V'nin ara karar talebine karşı Çukurova Holding A.Ş. ve Çukurova Investments N.V'nin cevaplarının 1 Kasım 2005 tarihine kadar talep edildiği ve ayrıca Çukurova Holding A.Ş. ve Çukurova Investments N.V'nin bu ara dönemde tahkim konusu hisseleri satmamasının talep edildiğinin doğru olduğu belirtildi. 
     Söz konusu mektubun Turkcell İletişim Hizmetleri A.Ş. hisseleri ile ilgili olmayıp Çukurova Grubunun Turkcell Holding A.Ş'deki hisseleri ile ilgili olduğuna işaret edilen açıklamada, şu görüşler dile getirildi 
     ''Diğer yandan, bu konuda tahkim heyeti tarafından verilmiş bir karar bulunmamaktadır. Tahkim heyetinin üçüncü üyesi Michael E. Schneider'in yukarıda anılan içeriği haiz bir mektup kaleme alma yetkisinin olup olmadığı, böyle bir yetki mevcut olsaydı bile bu mektubun ara karar talebine karşı Çukurova Holding A.Ş. ve Çukurova Investments N.V.'nin cevapları beklenmeksizin yazılıp yazılamayacağı ve mektuptaki taleplerin Çukurova Holding A.Ş. ve Çukurova Investments N.V. nezdinde herhangi bir bağlayıcılığının olup olmadığı konularında hukukçularımızın çalışmaları devam etmektedir. Çukurova Holding A.Ş. ve Çukurova Investments N.V., Sonera Holdings B.V. tarafından açılmış olan mesnetsiz tahkim prosedürüne karşı haklarını korumak için gerekli tüm savunmaları yapmaya devam edecektir.'' 
     
</TEXT>
</DOC>
