<DOC>
<DOCNO> 366294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/spor/spo15.html </URL>
<DATE> 2005/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversitelilerin en zorlu sınavı 
</HEADLINE>
<TEXT>


Rekor katılımın gerçekleşeceği 23. UNIVERSIADE Dünya Üniversiteler Yaz Oyunları için geri sayım başladı. 10 Ağustos'ta basketbol ve futbol müsabakaları ile start alacak dev organizasyon, bir gün sonra yapılacak görkemli açılış töreniyle dünyanın gözü kulağı olacak 


Nefesler tutuldu, geri sayım başladı... 2003 yılında ev sahipliği yapacağımız açıklanan 23. UNIVERSIADE Dünya Üniversiteler Yaz Oyunları heyecanı 10 Ağustos'ta start alıyor. 
İzmir'de gerçekleştirilecek ve Türkiye tarihindeki en önemli organizasyondan biri olan oyunlar, 21 Ağustos'ta sona erecek. Fransa'da 1923 yılının mayıs ayında Dünya Öğrenci Oyunları adıyla başlayan organizasyonun, tarihi boyunca en fazla katılım İzmir UNIVERSIADE'de yaşanacak. 147 ülkeden yaklaşık 8 bin 500 sporcunun mücadele edeceği oyunlarda, 14 branşta 60 tesis kullanılacak. 30'u antrenman, 30'u da müsabakalara açık olan tesislerde, oyunlara kısa süre kala hazırlıklar son aşamaya geldi. 
18 bin 563 kişinin gönüllü olarak başvuru yaptığı İzmir'de 10 bininin görev alması kesinleşirken, güvenlik de üst düzeyde olacak. Komşu illerden alınacak takviyelerle 8 bin polis, organizasyonun ilk gününden itibaren güvenliği sağlayacak. 700 sağlık personelinin çalışacağı UNIVERSIADE boyunca, her tesiste sağlık personeli ve ambulans bulunacak. 

'Alnımızın akıyla çıkacağız' 
UNIVERSIADE İcra Kurulu Başkanı Taha Aksoy, tesislerin yetişip yetişmeyeceği korkusuna son noktayı koyarak, "Bazı tesislerimizin çevre düzenlemeleri haricinde eksiği yok. Tüm tesislerimiz açılış günü herşeyi ile tamamlanmış olacak. Trafik sorununun yaşanmaması için de yeni yollar yapıldı. Aksilik yaşamak istemediğimizden gece - gündüz çalışıyoruz. Bu organizasyondan alnımızın akıyla çıkacağız. Müsabakaların büyük bir bölümü İzmir'de olacak, sadece yüzme ve basketbol'un bir kısmı Manisa ve Kuşadası'nda yapılacak. İzmir tesis yönünden Türkiye'nin en zengin kenti haline geldi. Umarım bu tesislerden bir çok yıldız yetiştiririz" dedi. 
UNIVERSIADE 2005'te herşeyin en ince ayrıntısına kadar düşünüldüğünü ifade eden Aksoy, "Kültürel ve sanatsal etkinliklerden, ulaşıma, sağlık hizmetlerinden, güvenliğe kadar herşey detaylı bir şekilde planlandı" açıklamasını yaptı. izmirliler'e çağrıda da bulunan Aksoy, "Halkımızın, açılış gününde Atatürk Stadyumu'nun tribünlerini doldurmasını bekliyoruz. Büyük emekler harcanarak düzenlenen bu büyük organizasyonun ihtişamını göstermesi için stadın dolu olması gerekir. İnsanlarımız, sporu ne kadar sevdiklerini bize ve dünyaya gösterecekler" diye konuştu. 

Görkemli açılış 

11 Ağustos'ta Atatürk Stadyumu'nda gerçekleştirilecek açılış töreni izleyenleri mest edecek. Kültürel gösterilerin yapılacağı tören adeta bir sanat gösterisi olacak. Athena Grubu'nun konser vereceği kapanış töreninde ise Anadolu Ateşi şovlarıyla geceye damgasını vuracak. 

Biletler satışta 

11 gün sürecek olan UNIVERSIADE için 500 bin biletin basıldığı belirtilirken, açılış töreninin biletleri dün satışa çıkarıldı. Oyunların açılış ve kapanış tören biletleri 5 YTL olarak belirlenirken, müsabakalar ise 1 ile 3 YTL arasında değişecek. Bilet satışları internet üzerinden www.biletix.com'dan ve 0 216 556 98 00 numaralı telefondan alınabilecek. 

Güvenlik en üst düzeyde 

Yarından itibaren İzmir'e gelecek olan sporcuların konaklayacağı Olimpiyat Köyü'nde sıkı güvenlik önlemleri alınmaya başladı. Polisler, tel örgülerle çevrilen köye giriş yapan araçları didik arayarak, işi sıkı tutuyor. 

Tarihçe 

Fransız Jean Petit Jean'ın Dünya Öğrenci Oyunları adıyla 1923'te başlattığı organizasyon, resmi olarak 1951 yılında Lüksemburg'da ilk uluslararası nitelikte düzenlenmiştir. Oyunların daha sonra düzenlendiği kentler şöyle 1959 Torino, 1961 Sofya, 1963 Porto, 1965 Budapeşte, 1967 Tokyo, 1970 Torino, 1973 Moskova, 1975 Roma, 1977 Sofya, 1979 Mexico City, 1981 Bükreş, 1983 Edmonton, 1985 Kobe, 1987 Zagreb, 1989 Duisburg, 1991 Sheffild, 1993 Buffalo, 1995 Fukuoka, 1997 Sicilya, 1999 Mallorca, 2001 Pekin, 2003 Daegu. 



</TEXT>
</DOC>
