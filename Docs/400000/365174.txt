<DOC>
<DOCNO> 365174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sontur45.html </URL>
<DATE> 2005/07/28/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Gurbetçilerin dönüşünde 2 km. kuyruk oluştu 
</HEADLINE>
<TEXT>

     Kapıkule Sınır Kapısı’ndan yurtdışına çıkış yapmak isteyen gurbetçiler, yaklaşık 2 kilometre uzunluğunda kuyruk oluşturdu. 
     Avrupa’nın çeşitli ülkelerinde çalışan ve tatillerini geçirmek için Türkiye’ye gelen gurbetçilerin bir bölümü, yaşadıkları ülkelere dönmeye başladı. Kapıkule Sınır Kapısı’nın Türk tarafında ve gümrük sahası içinde çoğunluğunu gurbetçilerin oluşturduğu yaklaşık 2 kilometre uzunluğunda kuyruk oluştu. 
     Gümrük yetkileri, gurbetçilerin Kapıkule’den çıkışlarının Eylül ayı başına kadar sürmesini beklediklerini söylediler. 
     Yetkililer, sınır kapısında yoğunluk olmaması için Bulgaristan’ın Kapitan Andreova Sınır Kapısı yetkilileriyle görüştüklerini ve Bulgaristan gümrüğünde çıkış işlemlerinin 6 peronda yapılmaya başlandığını ifade ettiler. 
     Kapıkule Sınır Kapısı’ndan son 24 saatte bin 964 aracın giriş, bin 845 aracın ise çıkış yaptığı bildirildi. 
     Bu arada gurbetçiler, TEM Otoyolu Edirne gişelerinde, uyarılarak Hamzabeyli Sınır Kapısı’ndan çıkış yapmaları için yönlendiriliyor. 
     Gurbetçilerden Ziya Engin, AA muhabirine yaptığı açıklamada, her yıl benzer sıkıntıları yaşadıklarını ve artık yol çilesinin sona erdirilmesi için Türk ve Bulgar yetkililerinin uzlaşmaya varmasını beklediklerini söyledi. 
     Ahmet Yıldız da yaklaşık bir saat gümrüğe girmek için sıra beklediğini belirterek, bunun özellikle çocuklu aileleri zor durumda bıraktığını kaydetti. 
     
</TEXT>
</DOC>
