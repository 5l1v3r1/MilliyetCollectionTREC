<DOC>
<DOCNO> 375575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/04/son/sontur05.html </URL>
<DATE> 2005/09/04/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
İstanbul'da 5 PKK'lı yakalandı... Peynir kutusunda 4 kilo C-4 
</HEADLINE>
<TEXT>

     Mehmet AKTARAN DHA 

      İSTANBUL Alibeyköy ve Esenler’de yapılan iki ayrı operasyonda eylem hazırlığında oldukları tespit edilen aralarında bomba uzmanının da bulunduğu 5 PKK'lı yakalandı. Teröristlerin ev ve üzerlerinde yapılan aramada, 11 kilo C-4 plastik patlayıcı ve 6 silah ele geçirildi. Yakalanan militanlardan birinin Atatürk Havalimanı’ndaki taksiye bombayı koyduğu ileri sürüldü. 
     İstanbul Emniyet Müdürlüğü İstihbarat Şubesi ve Terörle Mücadele Şube ekiplerince PKK'lı teröristlerin Alibeyköy’de kaldıkları bir eve baskın düzenlendi. Önceki gece geniş güvenlik önlemleri altında yapılan operasyonda, Hüsamettin G., Turan G., Hakan S., Coşkun G. yakalanarak gözaltına alındı. Evde yapılan aramada 7 kilo C-4 tipi plastik patlayıcı bomba ile 6 adet silah ele geçirildi. Terörle mücadele Şube Müdürlüğü’ne getirilerek sorgulanan 4 PKK'lıdan Hakan S.’nin örgütün bombacısı olduğu ve bomba imalatında uzman olduğu öne sürüldü. Hakan S.’nin bir süre önce Atatürk Havalimanı’ndaki takside patlatılan telefon düzenekli bombayı yaptığı ve araca bıraktığı belirtildi. Yakalanan PKK'lının İstanbul’da eylem hazırlığında oldukları bildirildi. 
     Yakalanan 4 zanlının sorgusu sırasında Van’dan gelen bir otobüste, bomba olduğu bilgisi üzerine Esenler Otogar’ında arama yapıldı. Otobüste yapılan detaylı aramada peynir kutusuna gizlenmiş 4 kilo C 4 plastik patlayıcı ele geçirilirken burada da bir PKK'lı daha yakalanarak gözaltına alındı. 
     Yakalanan PKK'lıların sorgusu için ek gözaltı süresi alınırken ifadeler doğrultusunda terör örgütüne yönelik operasyonların sürdürülüyor. 
     
</TEXT>
</DOC>
