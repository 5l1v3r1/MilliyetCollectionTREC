<DOC>
<DOCNO> 383075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/son/sondun11.html </URL>
<DATE> 2005/10/01/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Le Monde'dan PKK'ya "Son mohikan" benzetmesi... 
</HEADLINE>
<TEXT>

     
     Sabetay Varol CNN TÜRK Paris 
     
Fransa'da yayımlanan Le Monde gazetesi PKK kampları ile ilgili haberinde, kuzey Irak dağlarındaki teröristleri 'son Mohikanlar'a benzetti. 
     PKK kamplarına girmeyi başaran Le Monde muhabiri Sophie Shihab, AB ile Türkiye arasında açılacak müzakere arifesinde, PKK sorununun çözümsüzlüğünü koruduğunu iddia etti. 
     Gazetede yayımlanan uzun makalede, PKK'nın yöneticilerinden Murat Karayılan ile bir söyleşiye de yer verildi. 
     Karayılan Le Monde muhabirine, 'Irak’ta 3.5 milyon Kürt yaşadığını, ABD'nin Türkiye’de yaşayan 20 milyon Kürdün haklarını gözardı ederken Iraklı Kürtlerden söz edemeyeceğini' söyledi. 
     
     PKK'nın varlığını sürdürmesi isteniyor 
     Sophie Shihab, yazısında bölgede yaygın bir teoriye dikkat çekti. Buna göre, birçok devlet ve politik güç PKK varlığının sürmesinden yarar umuyor. Bölge ülkeleri, bu örgütün terörizmle özdeşleşen yanının devam etmesini, böylece batılıların destek vermekten kaçınmasını sağlıyor. 
     Teoriye göre Kürt liderler Barzani ve Talabani ise, Türkiye’nin kuzey Irak’a asker göndermesine karşı çıkıyor, iki lider de 'deneyim sahibi bu savaşçıları' elinin altında tutmak istiyor. 
     
     Karayılan'a 'Kürtlerin Zerkavisi' benzetmesi 
     Le Monde, ABD Dışişleri Bakanlığı'nın Karayılan’a 'Kürtlerin Zerkavi’si' adını taktığını da iddia etti. Le Monde’a göre, eski arkadaşları kendisini 'ektiği terör tohumlarını inkar ettiği için Zerkavi’den beter' buluyor. 
     Le Monde muhabiri Sophie Shihab, Karayılan'ın bu konuda "teröriste benzer bir halim var mı " şeklinde yanıt verdiğini kaydetti. 
     Haberde, geçmişte Saddam ve İslamcılara karşı ABD'ye destek verdiğini belirten Karayılan, ABD'ye "bize saldırmaya karar verirlerse, bölgede istikrar kalmaz. Çünkü, sadece Türkiye’de değil, İran, Irak ve Suriye’de en güçlü biziz" diyerek tehdit savurdu. 
     Habere göre Karayılan, Abdullah Öcalan’dan uzaklaşmak isteyenlerin Kürt halkı arasında kabul görmesinin mümkün olmadığını da iddia etti. 
     
     Rakip gruplar PKK'lılara 'katil' diyor 
     Bölgede, rakip birçok grupla görüşen Le Monde, bu toplulukların PKK’lıları sık sık 'katil' olarak nitelediğine dikkat çekti. 
     Gazete, örgütten kopanlara 'idam cezası' uygulanıp uygulanmadığı konusunda Murat Karayılan'ın "tüzüğümüzde öyle bir şey yok, çarpışmak istemeyenler yerlerine dönüp siyasi çalışma yapıyor" şeklindeki sözlerine yer verdi. Le Monde, bölgedeki birçok kişinin de bunun doğru olmadığı yönünde açıklamalar yaptıklarının da altını çizdi. 
     
</TEXT>
</DOC>
