<DOC>
<DOCNO> 383080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/son/sondun16.html </URL>
<DATE> 2005/10/01/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
ABD ordusu, Suriye sınırı yakınında direnişçilere operasyon başlattı 
</HEADLINE>
<TEXT>

     Amerikan ordusu, Irak'ta Suriye sınırı yakınında direnişçilere yönelik operasyon başlattı. 
     Amerikan ordusu, 1000 kadar Amerikan askerinin katıldığı ''Demir Yumruk'' adlı operasyonun batıdaki Anbar eyaletinde Irak-Suriye sınırına 12 kilometre mesafedeki Sadea kentinde yapıldığını açıkladı. 
     Bu sabah başlayan operasyonla kentin El Kaide örgütü direnişçilerinden temizlenmesiyle kent içi ve dışındaki destek sistemlerinin yok edilmesinin amaçlandığı belirtilen açıklamada, direnişçilerin son aylarda Sadea kentine yerleştiği ve buradan Iraklı sivillerle, Amerikalı ve Iraklı askerlere saldırılar düzenlediği kaydedildi. 
     Açıklamada, operasyonda ayrıca Suriye'den Irak'a yabancı direnişçilerin girmesinin engellenmesi ve 15 Ekim'de yapılacak anayasa taslağı referandumundan önce bölgede güvenlik durumunun düzeltilmesinin hedeflendiği bildirildi. Bu arada Irak polisi ve görgü tanıkları, helikopterler desteğindeki Amerikalı ve Iraklı askerlerin batıdaki Suriye sınırı yakınında Kaim, Karabila ve Sadea kentine saldırdığını söylediler. 
     Kaim'de bir hastanede görevli doktor, çatışmalarda 10 kişinin öldüğünü ve 8 kişinin yaralandığını belirtti. Bu bilgi diğer kaynaklarca doğrulanmadı. 
     Bölgede daha önce de direnişçilere karşı geniş çaplı operasyonlar düzenleyen Amerikan ordusu, Kaim ve Suriye sınırı yakınındaki diğer kentlerin Irak'a silah ve militan girişinde kullanıldığına inanıyor. 
     
</TEXT>
</DOC>
