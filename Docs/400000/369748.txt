<DOC>
<DOCNO> 369748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/son/sonsiy10.html </URL>
<DATE> 2005/08/14/ </DATE>
<TIME> 20.10 </TIME>
<AUTHOR>  </AUTHOR>
<HEADLINE>
Kültür ve Turizm Bakanı Koç, Kayseri'de 
</HEADLINE>
<TEXT>

     Kültür ve Turizm Bakanı Atilla Koç, ''Topraklarımız altında 2 bin 600 höyük var. Bu, 2 bin 600 petrol kuyusu demektir'' dedi. 
     Bakan Koç, Kayseri'nin Develi İlçesi yakınlarındaki Bizans dönemine ait Gereme ören yerinde incelemelerde bulundu. 
     AB'nin 116 bin avro destek verdiği ''Küllerdeki Ekmek'' projesi kapsamında arkeolojik kazı eğitimi verilen 50 kursiyerin Kayseri Müze Müdürlüğü denetiminde sürdürdüğü kazı çalışmalarıyla ilgili bilgi alan Koç, burada gazetecilere yaptığı açıklamada, gelecek yıl kazıların bakanlık desteğiyle devam edebileceğini bildirdi. 
     Kazı alanının olumsuz hava koşullarından etkilenmemesi için yağmur ve kar sularını kalıntılardan uzak tutacak kanallar yapılabileceğini belirten Koç, kazı alanındaki kilise kalıntısının üzerinin çelik konstrüksiyonla kapatılmasının istenmesi üzerine, ''180 bin YTL'lik bir kazı alanı için 300 bin YTL'lik çelik konstrüksiyon istiyorsunuz. Bu şimdilik mümkün gözükmüyor'' diye konuştu. 
     Ekonomik açıdan desteklenmezse yeni kazı alanları oluşturulmasına sıcak bakmadıklarını ifade eden Koç, şunları kaydetti 
     ''Topraklarımız altında 2 bin 600 höyük var. Bu, 2 bin 600 petrol kuyusu demektir. Ekonomik yönden desteklenmediği durumlarda buraların açılmaması, açılmasından daha hayırlıdır. Açılmazsa toprağın altında korunmuş olur. Şimdi açtıklarımızın restorasyonunu ve konservasyonunu yapmakla meşgulüz. 1850'li yıllarda kazılarına başlanan Efes'in şu ana kadar sadece yüzde 10-15'i gün yüzüne çıkarıldı. Bu yüzden bu tür alanlar toprak altında kalsın, tabiat korusun daha iyi.'' Kazı alanları için daha önce yılda 7-8 bin YTL ödenek tahsis edildiğini ifade eden Koç, kendisinden önceki dönemde bu rakamın 30 bin YTL'ye çıkarıldığını, kendi bakanlığı döneminde ise buralara 100 bin YTL ödenek verildiğini belirtti. 
     Kazı başkanlığını yürüten Kayseri Müze Müdürü Hamdi Biçer'den teknik bilgi alan Koç, daha sonra Develi İlçesi'ne gitti. 
     Hayırsever Nevzer Erciz tarafından 300 bin YTL harcanarak yaptırılan Develi Devlet Hastanesi acil servis ek binasını hizmete açan Koç, Erciz ile kendisine ait 2 milyon YTL değerindeki binayı kültür merkezi olarak yapılması için Develi Belediyesi'ne bağışlayan hayırsever Nafiz Aksu'ya birer plaket verdi. 
     Bakan Koç, daha sonra Kayseri'den ayrıldı. 
     
</TEXT>
</DOC>
