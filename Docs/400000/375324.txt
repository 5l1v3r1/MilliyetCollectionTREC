<DOC>
<DOCNO> 375324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/son/sondun15.html </URL>
<DATE> 2005/09/03/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Küba, ABD'ye 1100 doktor gönderiyor... 
</HEADLINE>
<TEXT>

     Küba Devlet Başkanı Fidel Castro, Katrina fırtınasının vurduğu ABD'ye 1100 doktor ve 26 ton ilaç yardımı yapmayı önerdi. 
     Castro, devlet radyo televizyonundan yayımlanan açıklamasında, 100 doktorun Teksas eyaletindeki Houston'a hareket ettiğini, 1000 doktorun da bugün ve yarın ABD'ye gideceğini söyledi. 
     Küba'nın yardıma hazır olduğunu belirten Castro, ABD'ye doktorlarla birlikte 26,4 ton ilaç gönderileceğini kaydetti. 
     
     JAPONYA 
     Japonya da ABD'deki felaketzedelere yardıma hazır olduğunu bildirdi. 
     Japonya Dışişleri Bakanlığı'ndan yapılan açıklamada, Washington yönetiminin istemesi halinde, Japonya'nın ABD'ye kurtarma ekibi gönderebileceği kaydedildi. 
     Japonya Dışişleri Bakanı Nobutaka Maçimura'nun ABD Dışişleri Bakanı Condoleezza Rice'ı arayarak başsağlığı dileklerini sunduğu ve kurtarma ekibi gönderme önerisini ilettiği belirtildi. 
     Öte yandan, Katrina kasırgasının vurduğu New Orleans'da, Superdome stadyumuna sığınanların tahliyesine bir süre için ara verildiği bildirildi. 
     Yetkililer, halen stadyumda bulunan 2000 kadar felaketzedenin yarına kadar burada kalacağını söylediler. 
     
</TEXT>
</DOC>
