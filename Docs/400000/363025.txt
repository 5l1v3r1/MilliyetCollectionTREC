<DOC>
<DOCNO> 363025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sondun21.html </URL>
<DATE> 2005/07/21/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
İtalya askerleri yıl sonuna kadar Irak'ta... 
</HEADLINE>
<TEXT>

     Irak'taki İtalyan askerlerinin görev süresinin 31 Aralık 2005'e kadar uzatılmasını öngören kararname, bugün İtalya meclisinde kabul edildi. 
     İtalyan askerlerinin görev süresinin altı ay uzatılmasını öngören kararname 207'ye karşı 283 oyla kabul edildi. 3 milletvekili çekimser kaldı. Kararnamenin Senato'da da oylanması gerekiyor. 
     İtalya Savunma Bakanı Antonio Martino, oylamadan önce mecliste yaptığı konuşmada, İtalyan askerlerinin Irak'tan hemen geri çekilmesinin hata olacağını belirterek, şunları kaydetti 
     ''Irak'taki misyonumuzu henüz tamamlamış değiliz. Irak hükümeti de bu kanaattedir. Orada halen yaşanan olaylar da bunu teyit etmektedir. Şu aşamada askerlerimizi derhal geri çekmemiz hata olur. Oradaki askerlerimiz, zamanı geldiğinde, aşamalı olarak geri çekilecektir.'' İtalya'daki merkez sol muhalefet ise hükümetin Irak'taki askerlerin geri çekilmesine ilişkin bir takvim açıklamasını talep etmişti. Ancak muhalefetin bu talebi kararnamede yer almadı. 
     İtalya'nın Irak'ta yaklaşık 3.300 askeri bulunuyor. Irak'a 2003 yazında asker gönderen İtalyan hükümeti, gelecek eylül ayında bölgede görev yapan askerlerden 300'ünü geri çekeceğini açıklamıştı. 2003'ten bu yana Irak'ta muhtelif olaylarda yaşamlarını yitiren İtalyanların toplam sayısı 27'si asker olmak üzere 33 olarak açıklandı. 
     
</TEXT>
</DOC>
