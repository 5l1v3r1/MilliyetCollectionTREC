<DOC>
<DOCNO> 380978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sontur34.html </URL>
<DATE> 2005/09/23/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
"Bay Sarı" Michael Madsen, Antalya'ya geldi... 
</HEADLINE>
<TEXT>

     Dünyaca ünlü sinema oyuncusu Michael Madsen, 42. Antalya Altın Portakal Film Festivali’ni uluslararası platforma taşıyacak 1. Uluslararası Avrasya Film Festivali’nin uzun metraj film yarışmasında jüri üyesi olarak görev yapmak üzere Antalya’ya geldi. 
     Türkiye Sinema ve Audiovisuel Kültür Vakfı TÜRSAK ile Antalya Kültür Sanat Vakfı’nın AKSAV işbirliğiyle düzenlenen 42. Antalya Altın Portakal ve 1. Uluslararası Avrasya film festivalleri, "Rezervuar Köpekleri", "Kill Bill" ve "Sin City"deki rolleriyle Türk sinemaseverlerin yakından tanıdığı Madsen’ı ağırlıyor. 
     ABD’den bugün gelen Madsen, çekimlerine birkaç ay içinde başlanacak "Living And Dying" filminin Türkiye’deki ortak yapımcısı Elif Dağdeviren ile Antalya Havalimanı’nda gazetecilerin sorularını yanıtladı. 
     Türkiye’ye ilk kez geldiğini belirten Madsen, genellikle festivallerde promosyon çalışmaları nedeniyle fazla film izleyemediğini, ancak bu festivalde jüri üyesi olduğu için birçok film izleme imkanı bulacağını ifade etti. 
     Yeni film projelerine ilişkin soruları da yanıtlayan ünlü oyuncu, çok yakında ABD’de çekimlerine başlanacak Living And Dying filminde rol alacağını söyledi. Filmin çok iyi bir senaryosu olduğunu da ifade eden Madsen, şunları kaydetti 
     "Bu filmle bağımsız sinemaya destek olmayı istiyorum. Çok parlak oyuncular var. Hem festival hem de filmin promosyonu için buradayım. 
     Bir iki ay sonra başlanacak çekimler öncesi Türkiye’nin keyfini çıkaracağım. Bir yandan da film için enerji depolayacağım." Madsen, ünlü yönetmen Tarantino ile yeni bir filme başlayacağını, daha önce oynadığı "Sin City" filminin devam filminde de rol alacağını sözlerine ekledi. 
     
     TARANTİNO’NUN GÖZDE OYUNCUSU MADSEN 
     Meslek hayatına Şikago’da "Wolf Theatre"da John Malkovich ile çalışarak başlayan, çıkışını Quentin Tarantino’nun düşük bütçeli filmi "Rezervuar Köpekleri"ndeki "Mr. Blonde" rolüyle yapan 42 yaşındaki Madsen, bu filmde polis memurunun kulağını büyük bir soğukkanlılıkla kestiği sahneyle sinema seyircilerinin zihnine yerleşti. 
     Agresifliğini, pürüzlü ses tonunun arkasında gizlediği için seyircinin, gerçek niyeti hakkında tam bir karara varamadığı oyuncu, Hollywood’da canlandırdığı karakterlerle karşı karşıya gelinmemesi gereken adam olarak nam saldı. 
     Madsen, "Free Willy" serisi, "Donnie Brasco" gibi büyük bütçeli filmlerde oynadıktan sonra Tarantino’nun "Kill Bill" serisinde ve Robert Rodrigez’in yönettiği "Sin City"de rol aldı. 
     
</TEXT>
</DOC>
