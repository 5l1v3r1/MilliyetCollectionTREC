<DOC>
<DOCNO> 395136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sonsiy08.html </URL>
<DATE> 2005/11/15/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Gurbetçinin oy kullanması başka bahara 
</HEADLINE>
<TEXT>

     Dışişleri Bakanı Abdullah Gül, seçimlerde, yurt dışında yaşayan milyonlarca Türk vatandaşının bulundukları yerlerden oy kullanabilmelerini sağlayacak bir araştırma yaptıklarını, ancak Almanya'nın, büyükelçiliklerde kurulacak sandıklarda oy kullanımının "kamu düzeni ve güvenliğinin korunmasını açısından sakıncalı" bulduğunu bildirdi. 
     Kendisi de yurt dışında yıllarca yaşamış olan, TBMM'de gurbetçilerin sorunlarıyla ilgili çeşitli çalışmalar yapan CHP İstanbul Milletvekili Ali Rıza Gülçiçek, Dışişleri Bakanı Gül'e Türkiye dışında oy kullanma olanağı hakkında bir soru önergesi yöneltmişti. 
     Önergeyi yanıtlayan Gül, konuyla ilgili olarak 1995'te yapılan Anayasa değişikliğinin ardından, diğer ülkelerin uygulamaları ile yurt dışında yaşayan vatandaşların yoğun olarak bulundukları ülke makamlarının konuya yaklaşımının değerlendirildiğini kaydetti. Almanya Federal Cumhuriyeti AFC dışındaki ülkelerin, yurt dışında yaşayan Türk vatandaşlarının temsilciliklerde veya temsilcilikler dışında oy kullanmalarının mümkün olduğunu bildirdiğini anlatan Gül, "AFC, bu ülkede yaşayan vatandaşlarımızın sayısal çokluğu nedeniyle, kamu düzeni ve güvenliği açısından sakıncalı olduğu gerekçesiyle, büyükelçilik veya başkonsolosluklarımız ile diğer mekanlarda kurulacak sandıklarda oy kullanmalarına izin verilemeyeceğini bildirmiş ve mektupla oy kullanılmasını önermiştir" dedi. 
     
     ALMANYA İŞİ BOZDU 
     Geçmiş iki TBMM döneminde bu yönde yasa değişikliği için çalışma yapıldığını, ancak tekliflerin kadük olduğunu anımsatan Dışişleri Bakanı Gül, Almanya'nın tutumunun gurbetçilerin bulundukları yerde oy kullanmasını sağlayacak çalışma yapmayı engellediğini dolaylı olarak şöyle ifade etti 
     "Yukarıda belirtilen kanun teklifleri hakkında yapılan toplantılarda, Bakanlığım, vatandaşlarımızın sayısal çokluğu nedeniyle seçim sandığı yöntemiyle oy kullanma işlemini kamu düzeninin ve güvenliğinin korunması açısından sakıncalı gören Almanya'nın tutumu ve şimdilik itiraz etmeyen ülkelerin de ileride kamu düzeni ve güvenliğini ileri sürerek itirazlarda bulunabilecekleri ihtimaline dikkat çekerek, sadece mektupla oy kullanma usulünün benimsenmesinin uygun olacağı, ayrıca yurt dışında bulunan bakanlığım personelinin YSK tarafından seçimlerle ilgili olarak görevlendirilmesi konusunun çeşitli açılardan mahzurlu ve değerlendirmeye muhtaç olduğu yönünde görüş bildirmiştir." 
     
</TEXT>
</DOC>
