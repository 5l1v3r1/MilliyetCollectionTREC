<DOC>
<DOCNO> 357767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/spor/spo09.html </URL>
<DATE> 2005/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Uyanık dönüyor 
</HEADLINE>
<TEXT>


Samsunspor, kaleci arayışlarında rotayı eski eldivenine çevirdi. Beş yıl önce Türk vatandaşı olan ve Ali Uyanık adını alan Buker için kollar sıvandı. Bu arada Sırp Radenoviç ile kesin anlaşma sağlandığı açıklandı 


Yeni sezonun transfer çalışmalarına hız veren Samsunspor, kaleci sorununu çözmek için Türk vatandaşı olan eski file bekçisi Alioum Buker'e yöneldi. 
Önce Trabzonspor'dan ayrılan Petkoviç ile ilgilenen Samsunspor, Avustralyalı file bekçisinin Sivasspor ile anlaşması üzerine diğer alternatiflerin peşine düştü. Kırmızı - Beyazlı Yönetim, beş yıl önce Türk vatandaşı olarak Ali Uyanık adını alan Alioum Buker ile temas kurdu. 
Konyaspor'da oynarken sakatlandığı için 1 yıldır futboldan uzak olan tecrübeli kaleciye doktor kontrolünden geçirildikten sonra anlaşma imzalatılacağı açıklandı. Genel Menajer Yücel Uyar, Sırbistan'nın Zeleznik takımında forma giyen 29 yaşındaki Dejan Radenoviç ile her konuda anlaşmaya vardıklarını açıkladı. Uyar, "Takıma faydalı olabilecek bir oyuncu. Kendisiyle her konuda anlaştık. Şimdi kulübüyle görüşmelere başladık. Büyük bir aksilik çıkmadığı takdirde, Radenoviç ile üç gün içinde anlaşma imzalarız" dedi. 
Bu arada Ayari'nin de geri adım attığı ve takıma dönme kararı aldığı iddia edildi. 

Lorant kanunu 

Süper Lig'in yeni ekiplerinden Sivasspor, Gerede kampındaki çalışmalarını yoğun bir tempoda sürdürüyor. Günde iki antrenman yaparak hazırlanan Kırmızı - Beyazlılar'ın çalışma hırsı Teknik Direktör Werner Lorant'ın da yüzünü güldürdü. 
Alman hoca, kamp süresince uygulanması gereken bir dizi yasaklar koydu. Lorant, özellikle gece yatış saatlerine uyulmasını isterken, futbolcularına hazırlanan yemek listelerinin dışına çıkmamalarını söyledi. Kahvaltı ve antrenmanlara geç kalanların para cezası ödeyeceği bildirildi. Tüm futbolcuların belirtilen kurallara uymaları konusunda tek tek uyarıldığı açıklandı. 

Rizespor nokta koydu 

Yeşil - Beyazlılar, İstanbulsporlu Serhat'ın ardından yerli transferini durdurma kararı aldı. Yönetim Kurulu Üyesi Orhan İstif, "Türkiye içinden istediğimiz oyuncuları aldık. Sıra iki Brezilyalı oyuncuda" diye konuştu 

Çaykur Rizespor, İstanbulsporlu Serhat'ı renklerine katarken, Türkiye içinden transfer yapma operasyonunu durdurdu. 
Transfer Komitesi Üyesi Orhan İstif, istedikleri futbolcuların tamamını kadroya dahil ettiklerini belirterek, "Serhat dışında yerli oyuncu transferini tamamladık. Bu futbolcunun milli takımdan dönmesini bekliyoruz. Bonservisi konusundaki görüşmelerimiz de İstanbulspor ile sürüyor" dedi. 
Yabancı transferinde ise Karim Ziani ile her konuda anlaştıklarını dile getiren İstif, "Futbolcunun bonservisi bulunduğu Fransa'nın Troyes Kulübü ile aramızdaki ufak pürüzlerin giderilmesi için yapılan görüşmelerde olumlu sonuç alındı. Ziani ile Türkiye'ye gelişinde ön protokol imzalamıştık. 12 Temmuz'da başlayacak Hollanda kampına katılacak. İki Brezilyalı golcü almak için temaslarımız sürüyor" yorumunu yaptı. 

K.Erciyes iddialı 

Yeni sezonda üst sıralara tırmanmanın hesaplarını yapan Kayseri Erciyesspor, yeni transferlerde kadrosunu güçlendirirken, camianın umutlarını artırdı. 
Mavi - Siyahlılar dün gruplar halinde Melikgazi Hastanesi'nde sağlık taramasından geçirilirken kontrollere yurt dışında olan yabancı oyuncular katılmadı. Hürriyet Hacıboydak Tesisleri'nde 8 Temmuz'a kadar çalışmalarını sürdürecek olan Erciyesspor, dün sabah Melikgazi Hastanesi'ne gitti. Futbolcular, önce labrotuvarda tetkikler için kan ve idrar verdiler, daha sonra da muayenelerini oldular. Futbolcuların sağlık muayenesi, kalp efor ve EKG'lerinin çekilmesiyle sona erdi. 
Erciyesspor 2. Başkanı Erol Bedir, yeni sezon için iddialı bir ekip kurduklarını dile getirdi. Bedir, "Kayseri'ye özlediği başarıyı yaşatmak için kolları sıvadık. Bu takımı önemli yerlere getireceğiz" dedi. 

Manisa uçtu 

Vestel Manisaspor yeni sezon hazırlıkları için dün İstanbul üzerinden Avusturya'ya uçtu. İdari Menajer Mustafa Turgat başkanlığındaki kafile, Graz kentinde hazırlıklarını sürdürecek. Denemeye alınan Ganalı oyuncu Daniel Coleman, vize sorunu nedeniyle kamp çalışmasına götürülmedi. Coleman'ın vize sorunun çözülmesi halinde, salı günü takıma katılacağı açıklandı. Çek oyuncu Johana'nın ise kamp çalışmasına ülkesinden gelerek katılacağı kaydedildi. 

Bulak memnun 

Denizlispor Teknik Direktörü Giray Bulak, 24 Haziran'da başlayan Cankurtaran kampının çok olumlu geçtiğini açıkladı. Bulak, ikinci etap için Bolu'ya gideceklerini belirterek, "Hazırlık maçlarında eksiklerimizi görecek, daha sonraki dönemlerde bunları gidermenin çabası içinde olacağız. İkinci etap kamp dönemi bizim için önemli olacak" diye konuştu. 
Bulak, Bolu kampında 6 Temmuz Çarşamba günü 1. Süper Lig takımlarından Malatyaspor ile karşılaşacaklarını, ayrıca 10-14 Temmuz'da Kızılcahamam'da Patalya Turnuvası'na katılacaklarını sözlerine ekledi. 

GAZİANTEPSPOR 

Hacıbegiç Değişim vakti 
Gaziantepspor Teknik Direktörü Hacıbegiç, Kırmızı - Siyahlı takımı eski günlerine döndürmek istediğini söyledi. Bosnalı teknik adam, "Bu takımın geçtiğimiz sezonlarda başarılı işler yaptığını biliyorum. Bunları yenilemek zorundayız. İyi bir çalışma ortamı buldum. Gereken takviyelerle çıkışa geçeceğiz" dedi. Bu arada Gaziantepspor dün sağlık kontrolünden geçti. 

MALATYASPOR 

Uçar'dan güç kontrolü 
Kamp çalışmalarını Bolu'da sürdüren Malatyaspor, dün sabah dayanıklılık testine tabi tutuldu. Teknik direktör Feyyaz Uçar, bilgisayar sistemiyle yapılan test sırasında futbolcularını nefessiz bıraktı. Aşırı sıcak nedeniyle zor anlar yaşayan Sarı - Kırmızılılar, sık sık su içerek serinlemeye çalıştı. Hafif sakatlığı bulunan Okan antrenmana katılmadı. 


</TEXT>
</DOC>
