<DOC>
<DOCNO> 372355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/siyaset/axsiy02.html </URL>
<DATE> 2005/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçan PKK'lı da Suriyeli 
</HEADLINE>
<TEXT>


Maçka'da kaçmayı başaran "Çektar" kod adlı PKK'lının da Suriye uyruklu olduğu belirtildi. Yakalanan teröristin sorgusuna 8 ilin şube müdürleriyle MİT ve jandarma yetkilileri katıldı 

TEKİN ATAY Trabzon DHA 


Maçka'da, "Ferhat" kod adlı Suriyeli teröristin öldürüldüğü, "Serhat" kod adlı Sinan Gencer'in sağ yakalandığı operasyon bölgesinden kaçmayı başaran "Çektar" kod adlı PKK'lının da Suriyeli olduğu belirtildi. 
Gencer'in Trabzon Emniyeti'ndeki sorgusuna Bingöl, Erzurum, Bayburt, Gümüşhane, Artvin, Rize ve Giresun Terörle Mücadele Şube müdürleriyle MİT ve jandarma yetkilileri de katıldı. Gencer'in, PKK'nın Karadeniz'e sızma planları konusunda önemli bilgiler verdiği kaydedildi. Sorguya katılan bir terör uzmanı, "Ele geçirilen 2.5 kilo C- 4 plastik patlayıcı, 3 kişilik grubun büyük bir eylem hazırlığında olduğunu gösteriyor. Çok ses getirmesi için de Trabzon kent merkezinde yapacaklardı" dedi. 
Gencer, sorgusunun ardından tatbikat yaptırılarak, yer göstermesi için Gümüşhane'ye götürüldü. 48 saatlık gözaltı süresi bu akşam dolan Gencer, 24 saatlik ek gözaltı süresinin dolmasının ardından adliyeye sevk edilecek. 
"Çektar" kod adlı teröristin ormanlık alana doğru kaçarken, kendisini görenlere "Kaçın teröristler geliyor" diye bağırarak hedef şaşırttığı belirtildi. 

İsmi tespit edildi 
Saklandığı çalılıkta güvenlik güçlerine ateş açınca öldürülen "Ferhat" kod adlı teröristin keskin bir nişancı tarafından alnından vurulduğu, ardından açılan yaylım ateşle vücuduna toplam 18 kurşun isabet ettiği belirlendi. Bu arada, öldürülen Suriyeli töreristin Ferhat Haso olduğu açıklandı. 


</TEXT>
</DOC>
