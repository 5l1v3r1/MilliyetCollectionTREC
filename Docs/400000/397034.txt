<DOC>
<DOCNO> 397034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sonsiy03.html </URL>
<DATE> 2005/11/22/ </DATE>
<TIME> 08.15 </TIME>
<AUTHOR>  </AUTHOR>
<HEADLINE>
Bakan Koç, kolunu kırdı 
</HEADLINE>
<TEXT>

     ANKARA Milliyet 

Kültür ve Turizm Bakanı Atilla Koç, dün katıldığı bir kongreden ayrılırken dengesini kaybederek düşünce sol kolunu kırdı. Bakan Koç, "Bütçe görüşmelerine yetişmek için hızlıca çıkmaya çalıştım. Acele ederken ayağım takılınca düştüm ve kolumu kırdım" dedi. 
     Atatürk Kültür, Dil ve Tarih Yüksek Kurumu Atatürk Kültür Merkezi Başkanlığı’nca Milli Eğitim Bakanlığı 100. Yıl Salonu'nda dün düzenlenen "Uluslararası 6. Türk Kültürü Kongresi"nin açılış törenine katılan Koç, buradan ayrılırken yere düşerek sol kolunu kırdı. Kongre açılış töreninden, TBMM'ye yetişmek üzere aceleci davrandığını söyleyen Koç, Bilkent Üniversitesi Öğretim Üyesi Prof. Dr. Talat Halman’ın sunuşunu dinledikten sonra konferanstan ayrılırken, kapı önünde ayağı takılarak düşdüğünü ifade etti. Bunun sonucunda sol kolunu kırdığını söyleyen Koç, TBMM Plan ve Bütçe Komisyonu üyesi milletvekillerine, neden kolunu gömleği içerisine aldığını bütçe sunuş konuşması öncesinde izah etmeye çalıştı. Saat 16.30 civarında meydana gelen olay sonrası tedavi gördüğünü kaydeden Koç'a, hem iktidar hem de muhalefet milletvekilleri "geçmiş olsun" dileğinde bulundu. Koç'un, komisyondaki görüşmeler sırasında kırık kolu nedeniyle çektiği acı zaman zaman yüz ifadesine de yansıdı. Bakanlığı dönemindeki gafları sonrasında bile gülümsemeyi ihmal etmeyen Koç, kendisine yönelik eleştirileri arkasına yaslanarak, neşesiz bir şekilde dinlemek durumunda kaldı 
     
</TEXT>
</DOC>
