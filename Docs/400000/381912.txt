<DOC>
<DOCNO> 381912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/soneko36.html </URL>
<DATE> 2005/09/27/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Radyo Alaturka için en yüksek teklif Ares Yayıncılık'tan... 
</HEADLINE>
<TEXT>

     Tasarruf Mevduatı Sigorta Fonu TMSF tarafından 155 bin dolar muhammen bedelle satışa sunulan Radyo Alaturka için en yüksek teklifi, 190 bin dolarla Ares Radyo ve Televizyon Yayıncılık A.Ş. verdi. 
     TMSF'nin merkez binasında gerçekleştirilen ihaleye, daha önce idari belgelerini teslim eden Ares Radyo ve Televizyon Yayıncılık A.Ş. ile Üsküdar Radyo ve Televizyon A.Ş. temsilcileri katıldılar. 
     Kapalı zarf aşamasında en yüksek teklif 175 bin dolarla Ares temsilcilerinden alındı. Bu rakam üzerinden başlatılan açık artırmada, Üsküdar temsilcileri mola istediler. 
     Aranın ardından ihale salonuna gelen Üsküdar Radyo ve Televizyon A.Ş. temsilcileri, iki kez daha fiyat artırdı ancak Ares Radyo ve Televizyon Yayıncılık A.Ş yetkililerinin sunduğu 190 bin dolar, en yüksek teklif olarak belirlendi. 
     İhale Komisyonu Başkanı Mehmet Çalışkan, Ares'in 190 bin dolarlık teklifinin Fon Kurulu'na sunulacağını bildirdi. 

     
</TEXT>
</DOC>
