<DOC>
<DOCNO> 386438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sontur08.html </URL>
<DATE> 2005/10/13/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Skandal üzerine, Kızılay tüm bursları durdurdu 
</HEADLINE>
<TEXT>

     Ferah IŞIK DHA 

      DENİZLİ’nin Babadağ İlçesi’nin AKP’li Belediye Başkanı Ali Helvacı’nın kızı Betül Helvacı ile Başkanvekili ve AKP’li Belediye Meclis Üyesi Ahmet Akbaş’ın yeğeni Özgen Akbaş’ın maddi durumları iyi olmasına rağmen Kızılay’dan burs aldığının ortaya çıkması üzerine, Kızılay Genel Merkezi, tüm bursları durdurma kararı aldı. Böylece olan, bursu gerçekten hakeden ihtiyaç sahibi başarılı öğrencilere oldu. 
     Burs skandalının ortayı çıkması ve CHP İstanbul Milletvekili Berhan Şimşek’in Başbakan Recep Tayyip Erdoğan’ın yanıtlaması istemiyle TBMM’ye soru önergesi vermesi üzerine, bursların durdurulması kararı alındığı, şubelere yazıyla bildirildi. Kızılay Genel Sekreteri Muzaffer Komit imzasıyla şubelere gönderilen yazıda, alınan kararın şube tarafından öğrencilere bildirilmesi, 2005- 2006 yılı için burs talebinde bulunan öğrencilerden belge alınmaması istenerek, şubelerin kendi olanakları doğrultusunda burs verebilecekleri belirtildi. 
     
     NEDEN, BAŞKANIN KIZI 
     Yazıda, Türk Kızılay’ı ve Milli Eğitim Bakanlığı arasında 2004 yılında yapılan protokol kapsamında 2004- 2005 yılında Devlet Parasız Yatılılık ve Bursluluk Sınavı’nı kazanmış, ancak Milli Eğitim Bakanlığı’nın kontenjanlarından yararlanamayan öğrencilere burs verildiği, protokol kapsamında Milli Eğitim Bakanlığı tarafından gönderilen isim listelerinin şubelere gönderildiği belirtilerek şöyle denildi 
     Şubelerimiz tarafından bu isimlerin maddi durumlarının incelenerek, maddi durumu iyi olan öğrencilerin yerine, şubenin kendi bölgesinden maddi durumu kötü olan öğrencilerin belirlenmesi istenmiştir. Ancak, Denizli Babadağ Şubemiz tarafından belediye başkanının kızına burs bağlanması neticesinde, mecliste bu konu hakkında soru önergesi verilmesine neden olmuştur. Bu nedenle Yönetim Kurulumuzun 28 Eylül 2005 tarihli kararıyla, bursların geçici bir süre durdurulmasına karar verilmiştir.'' 
     
     BAŞARISIZ OLMALARINA RAĞMEN 
     Babadağ’ın AKP’li Belediye Başkanı Ali Helvacı’nın kızı Betül Helvacı ve Başkanvekili Ahmet Akbaş’ın yeğeni Özgen Akbaş’a sınavda başarısız olmalarına rağmen Kızılay tarafından burs bağlandığı ortaya çıkmıştı. Milli Eğitim, Kızılay Babadağ Şubesi bursun Kızılay Genel Merkezi tarafından verildiğini ileri sürmüştü. Başkan Helvacı, kızının sınavda başarılı olduğu için burs verildiğini, şevkinin kırılmaması için bursu kabul ettiklerini söylemiş, bir süre sonra kızının sınavı kazanamadığı ortaya çıkmıştı. 
     Burs skandalı nedeniyle Babadağ Kaymakamlığı inceleme başlatmıştı. İnceleme sonunda evrakta usulsüzlük olduğu iddiasıyla Kaymakam Yakup Tat, Cumhuriyet Savcılığı'na suç duyurusunda bulunmuştu. CHP İstanbul Milletvekili Berhan Şimşek de, Başbakan Recep Tayyip Erdoğan’ın yanıtlaması istemiyle TBMM’ye yazılı soru önergesi vermişti. Babadağ’daki burs skandalı Kızılay’ın tüm bursları bir süre durdurmasına neden oldu. 
     
</TEXT>
</DOC>
