<DOC>
<DOCNO> 383954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sonspo29.html </URL>
<DATE> 2005/10/04/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Güreşçi Mahmut Altay, Ceza Kurulu'na veriliyor... 
</HEADLINE>
<TEXT>

     Macaristan'ın başkenti Budapeşte'de yapılan 49. Dünya Grekoromen Şampiyonası'nda yenildiği karşılaşmadan sonra reklam panolarına tekme atan 74 kilo güreşçisi Mahmut Altay, Ceza Kurulu'na verilecek. 
     Altay'ın, İsveçli rakibi Reto Bucher ile yaptığı ve hakemlerin yanlı tutumları nedeniyle yenildiği öne sürülen karşılaşmadan sonra reklam panolarını tekmelemesi üzerine Uluslararası Güreş Federasyonları Birliği FILA Başkanı Raphael Martinetti'nin isteğiyle cezalandırılacağı öne sürüldü. 
     Uluslararası Olimpiyat Komitesi IOC Başkanı Jacques Rogge'nin de izlediği karşılaşma sonrası Mahmut Altay'ın saldırgan tavırlarının rahatsızlık vermesi üzerine Rogge'nin, FILA Başkanı Martinetti'yi uyardığı ifade edilirken, Martinetti'nin de Türk Spor Teşkilatı yöneticilerine 74 kilo Türk güreşçisinin cezalandırılacağını söylediği kaydedildi. 
     Gelişmeler üzerine spor teşkilatı yöneticilerinin FILA Başkanı Martinetti'ye, Mahmut Altay'a ceza vermemeleri yönünde talepte bulunduğu ve zaten Altay'ın Türkiye'de Merkez Ceza Kurulu'na sevk edileceği garantisi verdikleri öne sürüldü. 
     Mahmut Altay'ın 6 ay ile 1 yıl arasında yarışmalardan men cezası almasının söz konusu olduğu dile getirildi. 
     
</TEXT>
</DOC>
