<DOC>
<DOCNO> 355515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/dunya/dun01.html </URL>
<DATE> 2005/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'İran aynı İran' 
</HEADLINE>
<TEXT>


YASEMİN ÇONGAR Washington 


İran'da cumhurbaşkanlığı seçimlerini aşırı muhafazak r aday Mahmud Ahmedinecad'ın kazanması, Tahran'ın Batı ile ilişkilerini daha da zorlaştırabilecekken, Washington bu sonucun İran rejimine bakışını değiştirmeyeceğini bildirdi. 
ABD Dışişleri sözcülerinden Joanne Moore, Associated Press AP ajansına yaptığı açıklamada, "İran'daki seçimlerin sonuçlanmasıyla, İran'ın, bölgenin geri kalanına Irak, Afganistan ve Lübnan'da çok belirgin olan özgürlük ve serbestlik akımlarına ayak uyduramadığı görüşümüzden bizi uzaklaştıracak hiçbir şey görmedik" dedi. Bu açıklamaya karşın, Ahmedinecad'ın seçim zaferi, Washington açısından İran'la ilişkilerin daha da "net" sınırlarla tanımlanmasına yol açabilecek. 
Bush yönetimi, daha önce 2 kez cumhurbaşkanlığı yapan ve "ABD ile ilişkileri düzeltme" vaadi ile yarışan ve ilk turu önde tamamladıktan sonra 2. turda Ahmedinecad'a yenilen Haşimi Rafsancani'ye sempati duymuyordu ve kendisinden gelebilecek "açılım" adımlarına güvensizliğini önceden belli etmişti. 
ABD'nin şimdi, Ahmedinecad gibi açılım yanlısı olmayan ve ülkedeki sınırlı özgürlükleri bile kısıtlaması olasılığından söz edilen bir lider karşısındaki politikasının ise daha da kesin bir çizgiye oturacağı beklentisi var. 

Putin'den kutlama 
Rusya Devlet Başkanı Vladimir Putin, Ahmedinecad'ı kutlayarak, uluslararası anlaşmalara uygun olarak nükleer işbirliğini geliştirmeye hazır olduklarını bildirdi. 


</TEXT>
</DOC>
