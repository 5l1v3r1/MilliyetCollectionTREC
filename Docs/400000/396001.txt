<DOC>
<DOCNO> 396001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/sondun01.html </URL>
<DATE> 2005/11/18/ </DATE>
<TIME> 03.40 </TIME>
<AUTHOR>  </AUTHOR>
<HEADLINE>
Diplomat Issacharoff İran, Hizbullah'a 10 binden fazla füze verdi 
</HEADLINE>
<TEXT>

     İsrail'in Washington Büyükelçiliği müsteşarı Jeremy Issacharoff, İran'ın Lübnan'daki Hizbullah örgütüne 10 binden fazla kısa menzilli füze verdiğini söyledi. 
     İsrail Projesi adlı grup tarafından İran konusunda düzenlenen konferansa katılan Issacharoff, füzelerin çoğunun güney Lübnan'a yerleştirildiğini ve İsrail'i vurabilecek mesafede olduğunu ifade etti. 
     Issacharoff, bir bölümü de Suriye tarafından sağlanan füzelerin bazılarının menzilinin 110 kilometreye olduğunu belirterek, İran'ın dünyada terörist gruplara destek veren ülkelerin başında geldiğini kaydetti. 
     İran'ın Hizbullah'ın yanı sıra Filistinli terörist grupları da desteklediğini belirten İsrailli diplomat, İsrail hükümetinin İran Cumhurbaşkanı Mahmud Ahmedinejad'ın ''İsrail haritadan silinmeli'' açıklamasını da ciddiye aldığını kaydetti. 
     Bu arada Amerikan Dışişleri Bakanlığı sözcüsü Adam Ereli, ABD'nin, Uluslararası Atom Enerjisi Kurumu'nun UAEK gelecek hafta İran'ın nükleer programıyla ilgili toplantısında dünyanın tek ses olmasını beklediğini söyledi. 
     Ereli, aldıkları haberlere ve UAEK'nın açıklamalarına göre, İran'ın uranyum dönüştürmeye başladığını belirterek, hoş olmayan bu hareketi kaygıyla karşıladıklarını kaydetti. 
     
</TEXT>
</DOC>
