<DOC>
<DOCNO> 367367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/sonsiy12.html </URL>
<DATE> 2005/08/05/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Turizm Bakanı Koç Festival demeyin... 
</HEADLINE>
<TEXT>

     Kültür ve Turizm Bakanı Atilla Koç, Karaman'ın Ermenek İlçesi'nde bu yıl 11'incisi düzenlenen ''Ermenek-Taşeli Kültür Sanat ve Sıla Festivali'' etkinliklerine katıldı. 
     Koç, Karaman'ın Ermenek İlçesi Hükümet Meydanı'nda düzenlenen festivalde, bugün 61'inci ile ulaştığını ifade ederek, Türkiye'nin tüm illeri bitinceye kadar gezisinin süreceğini ifade etti. 
     Türkiye'nin her yerinde, kendi kültürüne bir dönüş gözlemlediğini anlatan Koç, bu arada en muhafazakar bölgelerin bile turizme açık hale gelmesinin kendisini memnun ettiğini vurguladı. 
     İlçeye geldiğinde ''Festivalimize hoşgeldiniz'' sözleriyle karşılandığına dikkati çeken Koç, ''Bu tür etkinliklere festival denilmesini istemiyorum, Türk töresinde böyle bir kelime yok, şenlik, tören, şölen ya da düğün deyin'' dedi. 
     Türkiye'nin birçok yerinde kaleler bulunduğunu, bu kalelerin, o yörenin tarihi için çok önemli olduğunu vurgulayan Koç, şunları kaydetti 
     ''Kalesine sahip çıkamayan kendisine de sahip çıkamaz. Ermenek Kalesi'nin düzenlenip sağlam bir hale getirilmesi için arkadaşlarıma talimat verdim. Ne lazımsa yapılacak. Ermenek Kalesi'ne sahip çıkılacak. Ayrıca bu yöredeki kaya mezarları ve tabiat varlıklarının incelenmesi için de yetkililer göndereceğiz. Çok yakında burada faaliyete geçecek olan Ermenek Barajı ile birlikte buranın gölü de olacak.'' Daha sonra Ermenek Belediye Başkanı Uğur Sözkesen, Bakan Koç'a plaket verdi. Koç ve beraberindekiler, festival alanındaki yöresel yemek ve el sanatlarının tanıtıldığı çadırları gezdi. 
     
</TEXT>
</DOC>
