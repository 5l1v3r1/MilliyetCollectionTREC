<DOC>
<DOCNO> 350145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sonyas28.html </URL>
<DATE> 2005/06/08/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Çocuğu olmayan kadına yumurtalık dokusu nakli sonuç verdi 
</HEADLINE>
<TEXT>

     ABD'de, çocuk sahibi olmasının imkansız olduğu söylenen 25 yaşındaki bir kadın, yumurtalık dokusu nakli sayesinde sağlıklı bir bebek dünyaya getirdi. 
     Alabama eyaletinde yaşayan kadının, ikiz kızkardeşinden alınan yumurtalık dokusunun nakledilmesinden 15 ay sonra doğum yaptığı belirtildi. 
     Doktorlarının yaptığı açıklamaya göre, çiçeği burnunda anne Stephanie Yarber, başka bir insandan alınan yumurtalık dokusu sayesinde bebek sahibi olan ilk kadın oldu. 
     Bununla birlikte doktorlar, bu yöntemin, kısırlık tedavisinde en azından şimdilik kesin çözüm gibi algılanamayacağını belirttiler. 
     Yarber ve kardeşinin tek yumurta ikizi oldukları için doku naklinde problem yaşanmadığını bildiren doktorlar, herhangi iki kadın arasında gerçekleşecek bir nakilde bünyenin yeni dokuyu reddetmemesi için ilaç kullanmak gerektiğine işaret ettiler. 
     Kadının doktorlarından Roger G. Gosden, ''Bir gün hiç şüphesiz alıcının yeni dokuyu reddetme sorununun üstesinden gelinecek. O zaman bu yöntem geniş kapsamlı bir şekilde uygulanabilecek'' dedi. 
     Dr. Sherman J. Silber de, yumurtalık dokusu naklinin, kemoterapi almak zorunda kalarak yumurtalıkları zarar gören ve kısır kalan kanser hastası kadınlar için bir umut ışığı olabileceğini ifade etti. 
     Bilinmeyen sebeplerle 14 yaşında menapoza giren ve çocuk sahibi olamayan Yarber'ın, üç çocuk annesi olan ikiz kardeşi Melanie Morgan'ın yumurtaları kullanılarak yapay döllenme yoluyla hamile kalmasının denendiği, ancak sonuç alınamadığı açıklandı. 
     Nakilden sonra doğal şekilde hamile kalan ve sağlıklı bir kız çocuk dünyaya getiren Stephanie Yarber'in bu yöntemle tekrar anne olabileceği ifade edildi. 
     
</TEXT>
</DOC>
