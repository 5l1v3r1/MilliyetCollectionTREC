<DOC>
<DOCNO> 361766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/ekonomi/eko02.html </URL>
<DATE> 2005/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kaçak etin bilançosu 7 milyar dolar' 
</HEADLINE>
<TEXT>


Türkiye'de tüketilen etlerin yarıdan fazlasının kaçak olduğunu belirten Türkiye Ziraatçiler Derneği Başkanı Yetkin, 'Bu etlerin değeri 7 milyar doları buluyor. En fazla İran'dan kaçak et geliyor' dedi 

ANKARA Milliyet 

Türkiye Ziraatçiler Derneği Genel Başkanı İbrahim Yetkin, Türkiye'ye özellikle İran'dan yoğun biçimde kaçak et girdiğini belirterek, İstanbul'daki etlerin yüzde 60'ının, tüm Türkiye genelinde satılan etlerin de yarıdan fazlasının kaçak olduğunu kaydetti. Yetkin, Türkiye'ye giren kaçak etin değerinin 6 - 7 milyar dolar civarında olduğunu söyledi. 
Yetkin, dün düzenlediği basın toplantısında Türkiye'deki kaçak tarım ve hayvancılık konusunda bilgi verdi. Türkiye'ye kaçak etin sınır ticareti yoluyla girdiğini belirten Yetkin, özellikle İran'dan gelen kaçak etlerin Türkiye'nin çeşitli bölgelerine dağıldığını ifade etti. Yetkin, İstanbul'da satılan etlerin yüzde 60'ının, Türkiye çapında da etlerin yüzde 50'den fazlasının kaçak olduğunu dile getirdi. 

'Kaçağa küpe takılıyor' 
Kaçak et ve tütün de eklendiği zaman, Türkiye'ye ihraç ettiği kadar, kaçak tarım ürünü girdiğini kaydeden Yetkin, kaçak tarım ürünlerinin girişini önleyecek mekanizmanın ve sistemin düzgün işlemediğini, bu konuda tedbir alınması gerektiğini ifade etti. "Türkiye bu konuda kevgire dönmüş, delik deşik olmuş" diyen Yetkin, Türkiye'nin sebze - meyve ve tarım ürünlerinde neredeyse yarım milyar dolarlık bir net kaybı olduğuna dikkat çekti. Yetkin, "Kaçak girişler konusunda da gümrük kapılarına ve sınırlara sahip çıkmamız lazım. Türkiye, kaçak tarım ürünleri cenneti haline geldi" dedi. 
Sınırdan kaçak hayvan girişi ile ilgili Milliyet'e değerlendirmede bulunan Yetkin, sınırlardan girerken tespit edilen kaçak hayvan sürülerinin, kulak küpesi takılarak, "kayıtlı hale getirildiğini" söyledi. Kulak küpesinin hayvanlar için kimlik ve kayıt anlamına geldiğini belirten Yetkin, "Akşam kaçak sürü giriyor, en yakın köyde kayıtlanıyor. 
Güvenlik güçleri işlem yapamıyor" dedi. Yetkin İçişleri, Sanayi ve Tarım bakanlıkları ile Dış Ticaret Müsteşarlığı'nın konuyla ilgili çalışma yapması gerektiğini kaydetti. 


</TEXT>
</DOC>
