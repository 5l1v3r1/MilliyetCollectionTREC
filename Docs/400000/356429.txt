<DOC>
<DOCNO> 356429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sonyas25.html </URL>
<DATE> 2005/06/28/ </DATE>
<TIME> 22.30 </TIME>
<AUTHOR>  </AUTHOR>
<HEADLINE>
ABD'de öğretmenlik hala en saygın mesleklerden biri... 
</HEADLINE>
<TEXT>

     ABD’de en saygın mesleklerden birinin hala öğretmenlik olduğu bildirildi. 
     ABD’de 1000’den fazla yetişkin üzerinde yapılan araştırmanın sonuçlarına göre, ABD’de en saygın meslekler arasında bilim adamlığı, doktorluk, itfaiyecilik ve öğretmenlik başı çekiyor. Liste askerlik, emlakçılık ve gazetecilik gibi mesleklerle devam ediyor. 
     Araştırmada, genellikle az maaş aldığı düşünülen öğretmenlerin en prestijli mesleklerden birine sahip oldukları ortaya çıktı. 
     Uzmanlar, en saygın mesleklerin, genel kanaatin aksine yüksek maaşlı işler değil, topluma bir şekilde yarar sağlayan işler olduğuna dikkat çekiyorlar. 
     Dale Carnegie eğitim şirketi Başkanı ve işyeri uzmanı Peter Handal, "Prestijin para ile bağlantılandırılmaması, bu ankette öne çıkan en ilginç sonuçtur" dedi. 
     Yüksek gelir sağlayan işletmecilik ve borsa uzmanlığı gibi meslekler ankette düşük oy aldı. Eğlence sektörü çalışanları, oyuncular ve atletler de mesleklerinin sunduğu zenginlik ve üne rağmen listenin alt sıralarında yer aldılar. 
     
</TEXT>
</DOC>
