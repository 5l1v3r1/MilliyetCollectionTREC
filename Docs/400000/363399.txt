<DOC>
<DOCNO> 363399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/soneko33.html </URL>
<DATE> 2005/07/22/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Merkez Bankası, dolara müdahale etti 
</HEADLINE>
<TEXT>

     Merkez Bankası, aşırı oynaklığı engellemek üzere, bugün, döviz piyasasına alım yönünde doğrudan müdahale etti. 
     Merkez Bankası'ndan yapılan açıklamada, Banka tarafından değişik tarihlerde yapılan duyurularda, uygulanmakta olan dalgalı kur rejiminde, döviz kurunun piyasalarda arz ve talep koşulları tarafından belirlendiği, döviz kurundaki oynaklığın yakından takip edilmekte olduğu ve kurlarda her iki yönde oluşabilecek aşırı oynaklık durumunda doğrudan müdahale edilebileceğinin kamuoyuna açıklandığı hatırlatıldı Bu çerçevede, döviz kurlarında yaşanan aşırı oynaklık üzerine en son 3 Haziran 2005 tarihinde döviz piyasasına alım yönünde doğrudan müdahalede bulunulduğu belirtilen açıklamada, şöyle denildi 
     "Son günlerde döviz piyasasında tekrar aşırı oynaklık gözlenmekte olup, Türk Lirası'nın değerindeki bu oynaklık, aynı dönemde ABD dolarının uluslararası piyasalardaki değer değişimi dikkate alındığında daha da belirgin hale gelmiştir. 
     Bu çerçevede, söz konusu aşırı oynaklığı engellemek üzere, bugün Merkez Bankası'nca döviz piyasasına alım yönünde doğrudan müdahale edilmiştir." 
     
     DOLAR YÜKSELDİ 

     Merkez Bankası'nın aşırı oynaklığı engellemek üzere döviz piyasasına alım yönünde doğrudan müdahalede bulunmasının ardından dolar fiyatları yükseldi. 
     Serbest piyasada, 1.3280 YTL satış fiyatıyla güne başlayan dolar öğle saatlerinde 1.3250 YTL dolayında işlem gördü. 
     Merkez Bankası'nın müdahalesinin ardından yaklaşık 0.0150 YTL artış gösteren dolar 1.3400 YTL'ye çıktı. 
     Bankalararası piyasada, dolar kotasyonları alışta en düşük 1.3390 YTL, en yüksek 1.3445 YTL, satışta en düşük 1.3450, en yüksek 1.3470 YTL'den işlem gördü. 
     
     BAŞKENT'TE DOLAR 1,3470 YTL 

     Ankara'da dün akşam saatlerinde 1.3330 YTL'den satılan ABD Doları, bugün akşam saatlerinde 1.3470 YTL'den alıcı buldu. 
     Avro ise 1.6350 YTL'den işlem gördü. Avro, dün akşam saatlerinde 1.6190 YTL'den satılmıştı. 
     Dün akşam saatlerinde 1.2146 olan avro-dolar paritesi de bugün akşam saatlerinde 1.2132 oldu. 
     Merkez Bankası ise 15.30 itibariyle gösterge niteliğindeki doların efektif satış kurunu 1.3285 YTL, avronun efektif satış kurunu da 1.6162 YTL olarak belirledi. 

     
</TEXT>
</DOC>
