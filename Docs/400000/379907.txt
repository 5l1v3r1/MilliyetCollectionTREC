<DOC>
<DOCNO> 379907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/sondun38.html </URL>
<DATE> 2005/09/20/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
İşte Londra saldırılarından önceki keşif görüntüleri... 
</HEADLINE>
<TEXT>

     Dünya, terörist eylemlerde çekilen görüntülere internet sayesinde kısa sürede ulaşabiliyor. Son olarak Madrid'de patlama anında çekildiği öne sürülen bir görüntü internette yayılıyor. 
     Bu arada İngiliz polisi de Londra patlamaları ile ilgili soruşturmaya hız kesmeden devam ediyor. Polis bombacıların eylemden önce olay yerlerinde yaptıkları keşif gezilerinin görüntülerine ulaştı. 
     İngiltere'nin başkenti Londra'yı kana bulayan bombacıların saldırılardan iki hafta önce yaptıkları keşif gezisinin görüntüleri medyaya dağıtıldı. 
     Londra'da 7 temmuzdaki saldırıları düzenleyenlerden 3'ünün, olaydan önce kentte yaptıkları keşif gezisinin görüntüleri yayınlandı. 
     İngiliz polisinin yayınladığı yakın çekim görüntülerde, üçlünün Londra'nın kuzeyindeki Luton istasyonundan Kings Cross'a geldiği ve metro sistemine girdiği görülüyor. 
     Dedektiflerin bilet ve alındı makbuzlarının izini sürerek bulduğu görüntülerin, 28 haziranda çekildiği, üçlünün saldırının düzenlendiği gün de aynı yolu izlediğinin sanıldığı belirtildi. 
     Polis ayrıca, ellerinde üçlünün saldırı mekanlarından birine yakın olan Baker Street metro istasyonunda çekilmiş görüntülerinin bulunduğunu açıkladı. 
     
     İNTERNETTE DOLAŞAN GÖRÜNTÜLER 

     Bu arada internette Madrid'te 11 Mart 2004 tarihinde gerçekleştirilen metro saldırılarında çekildiği iddia edilen şu görüntüler dolaşıyor. Madrid'deki patlamalarda 5 kişi ölmüş, 100'lerce kişi yaralanmıştı. 
     
     BOMBALARIN YAPIMINDA PEROKSİT KULLANILMIŞ 

     Öte yandan, İngiliz polisi, Londra'da 3 metro istasyonu ile bir otobüse düzenlenen saldırılarda kullanılan bombaların, peroksitten yapıldığını açıkladı. 
     Polis, kentin kuzeyindeki bir istasyonda bulunan patlamamış 2 bombanın da peroksit içerdiğini ve etrafında çiviler bulunduğunu bildirdi. 7 Temmuz'da patlayan bombaların peroksitten yapıldığının nasıl anlaşıldığı konusundaysa bilgi verilmedi. 
     Londra Metropolitan Polis Teşkilatı'nın terörle mücadele birimi şefi Peter Clarke, bombaların etkili bir maddeden yapıldığına dikkat çekerek, bombayı yapan kişinin iyi eğitilmiş olduğunu söyledi. 
     Clarke, kentin kuzeyindeki Luton tren istasyonunda terk edilen bir otomobilde peroksit patlayıcının bir tipi olan HMTP izlerine rastlandığını açıkladı. 
     Patlayıcı uzmanı Andy Oppenheimer, HMTP'nin saç boyalarında da kullanılan hidrojen peroksit gibi kolayca elde edilebilen maddelerden yapılan bir patlayıcı grubu olduğunu belirtti. 
     İngiltere'nin başkenti Londra'da 7 temmuzda metro ve bir otobüse yönelik saldırılarda, 52 kişi hayatını kaybetmişti. 
     
</TEXT>
</DOC>
