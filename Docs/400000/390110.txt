<DOC>
<DOCNO> 390110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sondun44.html </URL>
<DATE> 2005/10/27/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Talat "Çözümsüzlüğün nedeni, Rum lideri" 
</HEADLINE>
<TEXT>

     Deniz Arslan bildiriyor - KKTC Cumhurbaşkanı Mehmet Ali Talat, adada Annan Planı'na dayalı bir çözüm doğrultusunda Kıbrıs Türklerinin kararlı olduğunu, bu yönde atılacak en doğru adımın, Kıbrıs Türklerine uygulanan izolasyonun kaldırılması olduğunu söyledi. 
     ABD Dışişleri Bakanı Condolezze Rice'ın davetlisi olarak Washington'a gelen Talat, Brookings Enstitüsü ve Stratejik ve Uluslararası Etüdler Merkezi CSIS adlı düşünce kuruluşlarının ortak düzenlediği toplantıda, Kıbrıs sorunuyla ilgili konuşma yaptı. 
     Talat, Kıbrıs'ta çözüm yönünde ilerlemek için ''sihirli değneğin'', Kıbrıs Türklerinin üzerindeki izolasyonun kaldırılması olduğunu belirterek, ''İzolasyonların kaldırılması, kesinlikle adanın birleşmesi yönünde atılmış önemli bir adım olacaktır'' dedi. 
     Daha önce Kıbrıs Türklerinin politikasının, adanın birleşmesi yönünde olmadığını, ancak bu yaklaşımın izlenen kararlı politikalarla değiştirildiğini belirten Talat, ''Eskiden Kıbrıs Türk politikaları, çözümün önündeki engel olarak görülürdü. Şimdi, benim fikrime göre çözümsüzlüğün nedeni, Rum liderliğinin, Kıbrıslı Türklerle gücü paylaşmayı istememesidir. Rumlar, bizi kendilerine eşit görmüyor, azınlık olarak görüyorlar'' diye konuştu. 
     Talat, izolasyonun kaldırılmasının, Kıbrıslı Türkler arasında da çözüm yanlısı kesimi güçlendireceğini, dış yatırım akışıyla Kıbrıs Türk ekonomisinin gelişeceğini ve Kıbrıs Türk kurumlarının, çağdaş ekonomik ve sosyal konuma ulaşacağını, etkili kurumsal yapının ise adanın birleşmesini daha da kolaylaştıracağını anlattı. 
     Bu koşulların yerine gelmesi halinde Rumlara, çözüm yönünde harekete geçmek için baskının artacağını belirten Talat, Rumlar arasında da çözüm yanlılarının güç kazanacağını ifade etti. 
     Talat, izolasyonların kaldırılmasının Türkiye ile Yunanistan arasındaki ilişkilere yardım edeceğini de belirtti. 
     İzolasyonların kaldırılmasının Kıbrıslı Türkler için bir ''hediye'' anlamına gelmediğini belirten Talat, ''Bizim tek istediğimiz adanın, Annan planına dayalı bir çözüm temelinde birleşmesi. Çözüm bizim nihai amacımız'' dedi. 
     Kıbrıslı Türkler'in, izolasyonların kaldırılması durumunda çözüm yönündeki istekliliğinin azalacağı yönündeki söylentilere de değinen Talat, ''Şu ana kadar çözüm yönündeki istekliliğimizi 3 seçim ve bir referandumla kanıtladık. Başka kanıta ihtiyacımız yok. Çözüme alternatif yok'' diye konuştu. 
     
     ''AB VE ABD NE YAPABİLİR '' 
     Kıbrıslı Türklerin, para yardımından çok ticareti destekleyecek düzenlemelerin yapılmasını istediğine dikkati çeken Talat, AB'nin söz verdiği 259 milyon Avro'yu serbest bırakmasının, kendileri için çok büyük bir önem taşımadığını söyledi. 
     Talat, bu yardımın hazırlığı yapılırken kendisine danışılmadığını, ancak AB bu yardımı serbest bırakmaya karar verirse kendisinin veto etmeyeceğini belirtti. 
     ABD'den de şu ana kadar izolasyonların kaldırılması yönünde henüz somut bir yanıt gelmediğini belirten Talat, Amerikan kongre üyeleri ve işadamlarının Ercan Havaalanı üzerinden KKTC'yi ziyaretlerini ise ''Çok olumlu bir tutum'' olarak nitelendirdi. 
     Talat, ayrıca ABD Dışişleri Bakanı Rice'ın kendisini Washington'a davet etmesinin de ''cesaret verici'' olduğunu kaydetti. 
     ABD'nin, KKTC'yi rahatlatmak için başka ne tür adımlar atabileceği yönündeki bir soruya karşılık Talat, ''Sihir, Ercan'a doğrudan uçuşlarda'' diyerek, ABD'nin Ercan'dan veya Ercan'a doğrudan uçuşlara izin vermesinin ''İzolasyon kalktı'' şeklinde büyük bir etkisi olacağını söyledi. 
     Mehmet Ali Talat, bunun dışında ABD'nin, diğer ülkeleri de KKTC'yi ziyaret etmek, Kuzey Kıbrıs'ta temsilcilik açmak gibi faaliyetlere cesaretlendirebileceğini kaydetti. 
     KKTC Cumhurbaşkanı Talat, ayrıca görüşmelerin başlaması için ABD'nin, BM Güvenlik Konseyi'ndeki nüfuzunu kullanabileceğini ifade etti. 
     Talat, izolasyonları kaldırmanın, Rum ve Türk, bütün Kıbrıslılara, adada iki eşit toplum olduklarını göstermeye yardım edeceğini söyledi. 
     KKTC Cumhurbaşkanı Talat, çözüm yönünde ilerleyebilmek için, Rum tarafının pozisyonunu değiştirmesi ve çözüm yönünde adımlar atması gerektiğini kaydetti. 
     Talat, ''Çözüm için uzlaşmaktan başka yol yok. Uzlaşmaya ve tavizlere ihtiyacımız var. Uzlaşma, ilerlemenin tek yolu. Çözüm olmadan tek bir Kıbrıslı kimliğinden söz edilmesi mümkün değil'' dedi. 
     Mehmet Ali Talat, ''Ben önceliğimi çözümden yana koyuyorum. Ben, uzlaşma yönündeki savaşçılardan biriyim'' diye konuştu. 
     Kıbrıs Türk tarafında Türk askeri sayısının artırıldığı yönündeki bir iddiaya karşılık Talat, bunun kesinlikle doğru olmadığını söyledi. 
     Adaya dışardan yeni yerleşimcilerin getirildiği iddiasına ilişkin ise Talat, ''İş gücüne ihtiyacımız var. İnsanlar Kıbrıs'a geliyor, çalışma izni alıyor ve çalışıyorlar. İş bittikten sonra da dönüyorlar. Ayrıca bu dışardan gelen iş gücü sayısı da son dönemde düştü'' diye konuştu. 
     
     TELEFONLARIN DİNLENMESİ İDDİASI 
     Bu arada Talat, toplantıdan sonra A.A. muhabirinin, bugün bir gazetede yer alan telefonlarının Rumlar tarafından dinlendiği yönündeki iddiaları hatırlatması üzerine, ''Bunların hepsi uydurma'' yanıtını verdi. 
     ABD'nin eski Dışişleri Bakan Yardımcılarından Brookings Enstitüsü'nün Başkanı Strobe Talbott da Talat'ın Washington ziyaretini, Rice tarafından ''resmen'' davet edildiği için ''tarihi ziyaret'' olarak nitelendirdi. 
     
</TEXT>
</DOC>
