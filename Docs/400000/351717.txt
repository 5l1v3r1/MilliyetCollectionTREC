<DOC>
<DOCNO> 351717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/yasam/yas03.html </URL>
<DATE> 2005/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Michael Jackson beraat etti 
</HEADLINE>
<TEXT>


12 yaşında bir çocuğa cinsel tacizle suçlanan ünlü pop yıldızını jüri suçsuz buldu 

SEMA EMİROĞLU New York 

İki yıl önce eğlendirmek için malikanesine aldığı 12 yaşındaki kanser hastası bir çocuğa cinsel tacizde bulunmak suçuyla yargılanan ve hakkında 20 yıla kadar hapis cezası istenen ünlü pop yıldızı Michael Jackson, tüm suçlamalardan beraat etti. 

4.5 aylık dava 
31 Ocak'tan bu yana California'nın Santa Maria kentinde görülen ve tüm dünyada yakından takip edilen duruşmada sekizi kadın, dördü erkek 12 jüri üyesi, 46 yaşındaki Jackson'u çocuk tacizi, müstehcen davranışlarda bulunmak, alkol kullandırma, çocuklara içki içirme, zorla alıkoyma, tehdit, komplo gibi 10 ayrı suçlamanın tümünden suçsuz buldu. 
Jackson'un mahkemeye oldukça solgun ve morali bozuk biçimde geldiği gözlendi. Jackson, mahkemeden ayrılırken herhangi bir açıklama yapmazken, Jackson'un eski eşi ve iki çocuğunun annesi Debbi Rowe, Amerikan adalet sisteminin işlemesinden büyük mutluluk duyduğunu söyledi. 
Jackson suçlu bulunsaydı, 20 yıla kadar hapis cezası ile karşı karşıya kalacaktı. Jüri, 14 hafta süren ifadeleri ve tartışmaları dinledikten sonra, bir hafta boyunca yaptığı değerlendirmenin ardından bu karara vardı. 



</TEXT>
</DOC>
