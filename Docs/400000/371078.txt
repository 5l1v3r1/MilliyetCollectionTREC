<DOC>
<DOCNO> 371078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/spor/spo06.html </URL>
<DATE> 2005/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Vikingler korkuttu 
</HEADLINE>
<TEXT>


Danimarka-İngiltere maçını izleyen Fatih Terim'in yardımcısı Müfit Erkasap, 3 Eylül'deki rakibimizin sergilediği yüksek performanstan dolayı endişeye kapıldı 

İRFAN KURTULMUŞ KOPENHAG 


Milli Takım Başdanışmanı Fatih Terim'in yardımcısı Müfit Erkasap, Dünya Kupası Elemeleri'nde 3 Eylül'de İstanbul'da karşılaşacağımız Danimarka ve 7 Eylül'deki rakibimiz Ukrayna'nın hazırlık maçlarını büyüteç altına aldı. 
İlk olarak liderlik koltuğunda oturan Ukrayna'nın İsrail ile 0 - 0 berabere kaldığı özel maçı izleyen Erkasap, ardından da Kopenhag'a geçerek Danimarka - İngiltere karşılaşmasını takip etti. Vikingler'in performansı ve elde ettiği 4 - 1'lik farklı skor, 3 Eylül'deki maç öncesinde Milli Takım yardımcı antrenörünü son derece tedirgin etti. 
Müfit Erkasap, Danimarka'nın grubun en iyi ve en formda takımları arasında olduğunu dile getirip, "Takımın önemli yıldızlarının, İtalya, Almanya, İngiltere ve Belçika gibi ülkelerde oynaması, kalitenin üst düzeyde olduğunu gösteren en önemli faktör. İngiltere'ye karşı inatçı ve etkili oynadılar. İşimiz kolay olmayacak. Ancak kazanmak için her şeyi yapacağız. Grupta güçlü rakiplerimize karşı üstünlük kuramadık. Sadece 3 puan alabildik. Bu işimizi zorlaştırıyor" dedi. 

'Ukrayna zirveyi hak etmiş' 
Erkasap, Ukrayna'nın disiplinli ve sistemli futboluyla grup liderliğini hak ettiğini söyledi. Milli Takım Yardımcı Antrenörü sözlerini şöyle sürdürdü "Ukrayna istikrarını koruyarak zirveye çıkmayı başardı. İzlediğim maçta da etkili oynadılar. Disiplin üst seviyedeydi. Ayrıca Shevchenko ve Voronin'in oynamadığını da hesaba katarsak, onlar adına işler yolunda gidiyor." 



</TEXT>
</DOC>
