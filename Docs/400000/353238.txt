<DOC>
<DOCNO> 353238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/son/sondun28.html </URL>
<DATE> 2005/06/18/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
KKTC'den 300 yolcu, Hala Sultan Tekkesi'ne gitti... 
</HEADLINE>
<TEXT>

     KKTC'den 7 otobüsle toplam 300 yolcu, bugün Güney Kıbrıs'ın Larnaka kazasında bulunan Hala Sultan Tekkesi'ni ziyarete gitti. Sınır kapısındaki Rum sigorta şirketlerinin toplu taşımacılık için sigorta vermeye yetkili olmamaları nedeniyle, otobüsler Larnaka'ya Rum polisinin eşliğinde gitti. 
     Hala Sultan Tekkesi'e gitmek için 7 otobüsle Lefkoşa'daki Metehan Sınır Kapısı'na gelen 300 kişi, geçiş işlemlerini tamamladıktan sonra 200 metre ilerideki Rum polis kontrol noktasında, otobüslerin sigortalanmasında çıkan sorun nedeniyle bir süre beklemek zorunda kaldı. Toplu taşımacılık için gerekli sigortanın sadece Rum yönetimi kontrolündeki '' Kıbrıs Yüksek Risk Havuzu'' adlı birim tarafından verilmesi ve bu sigortanın geçiş noktasında yapılmaması yüzünden sorunla karşılaşıldı. 
     Seyahati organize eden Kar-İş Başkanı Aziz Gece'nin girişimleriyle otobüsler, Rum polislerin kontrolünde Hala Sultan Tekkesi'ne hareket etti. 
     Aziz Gece, gazetecilere yaptığı açıklamada, ''otobüslerin geçebilmesi için Kıbrıs Rum yönetimi yetkili birimlerinden gerekli izinlerin alındığını'' belirtti. 
     
     HRİSOSTOMİDİS ''POLİTİKAMIZDA DEĞİŞİKLİK YOK'' 
     Bu arada Kıbrıs Rum yönetimi sözcüsü Kipros Hrisostomidis, Rum hükümetinin KKTC plaka numarasını taşıyan otobüslerin Güney Kıbrıs'ta dolaşımıyla ilgili politikasında değişiklik olmadığını söyledi. 
     Hrisostomidis, ''yalnız özel nedenlerle Türk plakalı otobüslerin Güney Kıbrıs'ı ziyaret etmesinin mümkün olabileceğini'' kaydetti. 
     Rum yönetimi, yolcu taşıyan Türk minibüs ve otobüslerinin Güney Kıbrıs'a geçişine izin vermiyor. 
     
</TEXT>
</DOC>
