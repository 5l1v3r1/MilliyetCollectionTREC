<DOC>
<DOCNO> 379107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/ekonomi/eko06.html </URL>
<DATE> 2005/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyanet'e verilen kamp 6.1 milyon YTL'ye satıldı 
</HEADLINE>
<TEXT>



Tarım Bakanlığı'nın, Diyanet'e bedelsiz devri tartışma yaratan Seferihisar kampı, Şeker Sanayi Mensupları Derneği'ne 6.1 milyon YTL'ye satıldı. 
Seferihisar Kampı, ikinci kez özelleştirildi. 41 dönüm arazi üzerine kurulu bulunan ve 4 bloktan oluşan 550 yatak kapasiteli kamp, bir süre önce Tarım ve Köyişleri Bakanlığı'ndan alınarak ihaleye çıkarılmıştı. Yol - İş Sendikası, 3 milyon 10 bin YTL'lik teklif ile tesisi almaya hak kazanmıştı. Ancak, daha sonra, ihalede bir teknik eksiklik olduğu belirlenmiş ve tesisin yeniden ihale edilmesi kararı alınmıştı. 

Geri alınmıştı 
Bu süreçte kamp bedelsiz olarak Diyanet İşleri Başkanlığı'na devredilmişti. Tarım ve Köyişleri Bakanlığı'nın "Madem tekrar bir kamu kuruluşuna verilecekti. O zaman bizden niye alındı " diyerek tepki gösterdiği bu karar, basında da yer almıştı. Devir sırasında Ankara dışında bulunan Maliye Bakanı Kemal Unakıtan, tartışmalar üzerine, Seferihisar kampının Diyanet İşleri Başkanlığı'ndan geri alınarak, yeniden satışa çıkarılması talimatını vermişti. 


</TEXT>
</DOC>
