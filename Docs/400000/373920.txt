<DOC>
<DOCNO> 373920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sontur52.html </URL>
<DATE> 2005/08/29/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Kapkaççıları linçten polis kurtardı 
</HEADLINE>
<TEXT>

     Deniz PİRİNÇÇİLER İSTANBUL, DHA 

      BEYOĞLU Bankalar Caddesi'nde tantanacılık’ denilen yöntemle kapkaç yapmaya çalıştıkları ileri sürülen 3 kişi, esnaf tarafından farkedildi. Zanlılardan ikisi öfkeli kalabalığın elinden kurtulmak için yakındaki bir hastaneye girdi, diğeri kaçtı. Esnafın tepkisi sürerken, kaçan zanlıyı da yakalayan polis, 3'ünü güçlükle ekip aracına bindirip karakola götürdü. 
     Bankalar Caddesi üzerindeki esnaf, 3 kişinin kapkaç yapmaya hazırlandığını farkederek önce polisi aradı. Daha sonra işyeri sahipleri, 3 kişinin üzerine saldırdı. Neye uğradıklarını şaşıran kapkaççılardan ikisi esnafın hışmından kurtulmak için Kuledibi'ndeki Beyoğlu Belediye Hastanesi'ne sığındı. 
     Bu arada olay yerine gelen polis çevrede güvenlik önlemleri aldı. Hastaneye giren polisler, iki zanlıyı kelepleçeleyerek hastaneden çıkardı. Bu sırada çevrede toplanan kalabalık zanlılara tepki göstermeye devam etti. Tepki, polis otosunun çevresinde de sürdü. Polis kaçan üçüncü zanlıyı da bir sokak arasında yakalayıp yere yatırarak kelepçeledi. 
     
     ESNAFIN KAPKAÇ İSYANI 
     Polis bir taraftan zanlıları yakalamaya bir taraftan da yakaladıkları kişilerin can güvenliğini korumaya çalışırken Beyoğlu esnafı da son zamanlarda artan kapkaç ve gasp olaylarından yakındı. Sıklaşan olaylar yüzünden işyerlerine gelen müşteri sayısının azaldığından şikayet eden esnaf önlem alınmasını istedi. 
     
     İŞ ŞİKAYETÇİ OLMAYA GELİNCE MANZARA DEĞİŞTİ. 
     Yankesecilik zanlıları S.A. 14 , U.M. 13 ve B.B. 17 polis merkezine götürülürken esnaf arasında bir başka tartışma başladı. Grup arasından çıkan bir kişi herkesi şikayetçi olmaya çağırdı. Ama neredeyse tamamının mazeretleri olduğu görünce tepki gösterdi. Tartışma ancak üç kişinin karakola gitmesiyle son buldu. 
     Bu arada iki gün önce Karaköy’de meydana gelen olayda kapkaç yaptığı ileri sürülen bir zanlı yakalanmış, bu zanlının gözaltına alınması sırasından olaylar çıkmıştı. Polis, esnafın zanlıyı linç girişimini silah kullanıp havaya ateş açarak önlemişti. 
     
</TEXT>
</DOC>
