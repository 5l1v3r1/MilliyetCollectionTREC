<DOC>
<DOCNO> 399865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/yazar/akyol.html </URL>
<DATE> 2005/12/02/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Parti içi demokrasi 
</HEADLINE>
<TEXT>


AKP tüzüğünde parti içi demokrasiye aykırı maddelerin düzeltilmesi için Yargıtay Başsavcısı Anayasa Mahkemesi'ne başvurdu. 
Bu vesileyle Türkiye'de "parti içi demokrasi" ve "parti disiplini" kavramlarını enine boyuna tartışmalıyız. 
"Yönetemeyen demokrasi" ancak kurumlaşmış partiler yoluyla yönetebilir hale gelir. Bu da partilerin iç işleyişinde demokrasiyi ve disiplini bağdaştırmakla mümkündür. Parti tüzüklerine de bu iki açıdan bakmak gerekir. 
Yargıtay Başsavcısı Sayın Ok, AKP tüzüğündeki bazı maddeleri parti içi demokrasiyi düzenleyen Siyasi Partiler Kanunu'na aykırı bulmuş. Mesela "Merkez adayı gösterme yetkisi"nin genel başkana bırakılması gibi... Evet, böyle bir tüzük hükmü gerçekten parti içi demokrasiyle bağdaşmaz. 
AKP tüzüğünün başka bazı maddeleri konusunda ise Sayın Başsavcı'nın aşırı titiz davrandığını düşünüyorum. 
Nitekim CHP tüzüğünde de benzer hükümler, hatta daha ağırları olduğu halde bir işlem yapılmamıştır. CHP tüzüğünde mevcut genel başkana karşı aday olmayı fevkalade zorlaştıran ve başka partilerde emsali bulunmayan ağır hükümler açıkça parti içi demokrasiye aykırıdır. 

Dengeyi kurmak 
Partilerin kurumlaşması için iki ilkeyi bağdaştırmak şarttır 

Parti içi demokrasi Partinin siyasi doğrultusuna uymak kaydıyla, partiye üye olmak, parti içinde herhangi bir organa seçilmek, parti politikalarını eleştirmek ve alternatif politikalar teklif etmek konusunda gerçek bir özgürlük olmalıdır. 
Mesela İngiliz İşçi Partisi bu mekanizmayla yenilendi, iktidara geldi. Bizim partilerde bu mekanizma işlemediği için yenilenme mümkün olmuyor. 

Parti disiplini Partide tartışma ve yarışma serbesttir ama bir hiyerarşi elbette vardır ve yetkili kurullar karar aldıktan sonra herkes ona uyar Uymayan disiplin kuruluna verilir. 
Aksi halde, partiler politika oluşturamaz, Meclis'te yasa çıkaramazlar. 
Fransa'da Üçüncü ve Dördüncü Cumhuriyet'lerin çökmesinin sebeplerinden biri partilerde "disiplin" olmamasıydı kaygan partiler kanunları çıkaramamış, güçlü hükümetler kuramamıştı. 

'İçtihat' lazım 
İlginç bir örnek... CHP tüzüğünde, Parti Meclisi üyelerinin seçimi için genel başkana "özel liste" çıkarma imtiyazı verilmiştir. Eski Başsavcı Sayın Sabih Kanadoğlu bunu "eşitlik" ilkesine aykırı bularak dava açtı, fakat Anayasa Mahkemesi kabul etmedi. 
Yüksek Mahkeme'nin bu kararını doğru buluyorum. Çünkü "parti disiplini" ilkesi, sorumluluğu olanın belli bir politik gücünün olmasını, partilerde belli bir hiyerarşinin bulunmasını gerektirir. 
Ama bu güç hiyerarşisi "serbest konuşma" ve "serbest yarışma"yı engellememelidir. Onun için, merkez adaylarının tespitini genel başkana bırakmak da mevcut genel başkana karşı aday olmayı adeta imk nsızlaştırmak da "serbest yarış" ilkesine aykırı olduğu için parti demokrasiyle bağdaşmaz. 
Anayasa Mahkemesi'nin siyaset bilimi ve siyasi tarih açısından adeta bir doktora tezi gibi dolgun içerikli bir kararla partilerimizde "demokrasi" ve "disiplin" dengesini kuracak bir içtihat yaratmasına ihtiyaç var. 
İlgi duyanlara Prof. Ergun Özbudun'un "Parti Disiplini" adlı eserini tavsiye ederim. 



</TEXT>
</DOC>
