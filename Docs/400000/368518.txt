<DOC>
<DOCNO> 368518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/siyaset/siy03.html </URL>
<DATE> 2005/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalılarla PKK buluşması 
</HEADLINE>
<TEXT>


ABD'li generaller Abizaid ve Jones'un, PKK'ya karşı önlemleri konuşmak üzere yakında Ankara'ya gelecekleri açıklandı 

Yasemin Çongar 


ABD'nin, Amerika Merkezi Kuvvetleri CENTCOM Komutanı General John Abizaid ile Avrupa Kuvvetleri EUCOM Komutanı General James Jones, K. Irak'taki PKK varlığına karşı alınabilecek askeri önlemleri konuşmak için yakında Ankara'ya gidecek. 
Amerika'nın Sesi Radyosu'na VOA konuşan ABD Dışişleri Müsteşar Yardımcısı Matthew Bryza, "Amerikalı ve Iraklı askerlerin PKK'ya karşı harek t düzenleyip düzenlemeyeceği" sorusunu, askeri yetkililerin yanıtlamasının gerekeceğini söyledi. 

'İşbirliği yapılacak' 
Bryza, ABD'li generallerin, bu konuyu konuşmak üzere Türkiye'de temaslarda bulunacaklarını açıkladı. 
Bryza'ya göre, Irak'tan da sorumlu olan CENTCOM Komutanı Abizaid ve EUCOM Komutanı General James Jones, önümüzdeki haftalarda Ankara'daki muhataplarıyla bir araya gelecek. 
Washington'da geçen hafta Türkiye, ABD ve Irak'ın dışişleri yetkilileri arasında yapılan üçlü güvenlik toplantısını yöneten Bryza, görüşmelerin sonuçlarını şöyle anlattı 
"PKK'nın bir terör örgütü olduğu, bu nedenle demokratik ve özgür bir Irak'ta yeri olmadığı konusunda ortak görüş bildirildi. PKK terör tehdidine karşı, tarafların işbirliğini artırması gerektiği konusunda anlaşma sağlandı." 

Neler görüşüldü 
Benzer bir üçlü toplantının muhtemelen ekimde tekrarlanacağını belirten Bryza, Washington'daki görüşmelerin "PKK üyelerinin izlenmesi, kimliklerinin tespit edilmesi ve yakalanmaları stratejisi üzerinde yoğunlaştığını" bildirdi. 
Bryza, VOA'ye demecinde, "Iraklı dostlarımız, PKK terör örgütünün ülkelerindeki varlığına son verilmesi taahhüdüne bağlı olduklarını söylüyorlar. Irak'ın terörle mücadelesini artırmak içim yardımcı olacağız" dedi. 

'Irak egemen' 
PKK'ya karşı aceleci adımlar yerine, Irak'taki demokrasi ve yargı makamlarının güçlendirilmesi gerektiğini vurgulayan Bryza, "Irak egemen bir devlettir, bu nedenle bu konuda adımlar Iraklı yetkililer tarafından atılmalıdır. Irak, komşusuna yardım edebilmek için önce kendi sorunlarını çözmelidir" diye konuştu. 

'Türk askeri zaten Irak'ta' 

Matthew Bryza, Türk Silahlı Kuvvetleri'nin Irak'ta PKK'ya karşı bir "sıcak takip" operasyonu düzenlemesi olasılığına ilişkin soruya, "Türk askerleri, uzun zamandır Irak'ta konuşlanmış durumda. Biliyorsunuz, Türkiye'nin K. Irak'ta bin 500 askeri bulunuyor. Türk tarafının 'sıcak takip'le neyi kastettiğini bilemiyorum. Türk askerleri zaten K. Irak'ta" yanıtını verdi. 
Bryza, PKK'ya karşı geniş çaplı askeri operasyonlar yerine, Irak ile Türkiye arasında adalet bakanlıkları ve güvenlik örgütleri bünyesinde işbirliği olanakları bulunduğuna da dikkat çekti. 


</TEXT>
</DOC>
