<DOC>
<DOCNO> 379370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/yasam/ayas.html </URL>
<DATE> 2005/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Müşerref'in büyük gafı 
</HEADLINE>
<TEXT>


Devlet Başkanı Pervez Müşerref, Washington Post'a "Pakistanlı kadınlar için tecavüz gelir kapısı" diye demeç verince, Karaçi'de 100 bin kişi sokağa döküldü 

DIŞ HABERLER SERVİSİ 

Pakistan Devlet Başkanı Pervez Müşerref'in, ABD'nin Washington Post gazetesine verdiği demeçte ülkesindeki tecavüz olayları hakkında sarf ettiği sözler, hem protesto gösterilerine yol açtı hem de diplomasi dünyasını karıştırdı. 
Müşerref, Washington Post'a verdiği mülakatta, 'tecavüzün, ülkesindeki kadınlar tarafından para kazanma yolu olarak kullanıldığı kaygısını' dile getirdi. Gazeteye göre Pervez Müşerref, "Artık birçok kişi, Pakistanlı bir kadının Kanada vizesi alıp milyoner olması için tecavüze uğraması yetiyor diye düşünüyor" dedi. 

Kanada da kınadı 

Kanada Başbakanı Paul Martin, bu sözleri kınadığını açıklarken, Uluslararası Af Örgütü de, Pervez Müşerref'in sözlerini 'Acımasızca' diyerek eleştirdi. 
Pakistan'ın Karaçi kentinde de sokaklara dökülen yaklaşık 100 kişinin katıldığı protesto gösterisinde, Müşerref'in özür dilemesi istendi. Ülkenin kadın hakları savunucuları da Müşerref'e öfkeyle tepki verdi. Pakistan Kadın Eylemi Forumu adlı örgütten yapılan açıklamada, "Müşerref kendisini liberal ve ılımlı olarak görüyorsa bu sözlerini geri almalıdır" denildi. 




</TEXT>
</DOC>
