<DOC>
<DOCNO> 354338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sondun47.html </URL>
<DATE> 2005/06/22/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
AB'de kazan kaynıyor... Juncker ile Barroso, İngiltere'yi suçladı... 
</HEADLINE>
<TEXT>

     AB Anayasası'nın Fransa ile Hollanda'da halk tarafından reddedilmesi ve ardından bütçe görüşmelerinde uzlaşmaya varılamaması üzerine yaşanan sorun, AB liderlerinin, İngiltere'yi ''çok az dayanışma göstermekle'' suçlaması üzerine derinlik kazandı. 
     AB dönem başkanı Lüksemburg'un Başbakanı Jean-Claude Juncker, temmuz ayıyla birlikte dönem başkanlığı görevini devralacak İngiltere'nin, bütçe konusunda uzlaşma yolunu açacak imtiyazları sağlamadığını söyledi. 
     AB liderleri arasında geçen hafta bütçe konusunda yapılan görüşmelerde uzlaşma sağlanamaması nedeniyle Avrupa'nın büyük problemlerle karşı karşıya kaldığını belirten Juncker, Avrupa Parlamentosu'nda yaptığı konuşmada, ''Bu Avrupa'nın başarızlığıdır'' dedi. 
     Juncker, anayasadaki belirsizliğin ardından AB zirvesinde başarısız olunmasının, derin bir kriz olduğuna işaret ettiğini belirtti ve İngiltere'nin, İsveç, Almanya ve Hollanda üzerindeki yükün hafifletilmesi konusunda uyum göstermediğini kaydetti. 
     Avrupa Birliği Komisyonu Başkanı Jose Manuel Barroso da benzer açıklamalarda bulunarak, geçen haftaki AB zirvesinde, tüm liderlerin uzlaşma ve taviz verme konusunda yürekli davranmadığını söyledi. 
     Barroso, AB'nin 25 üyesinin yakın bir gelecekte uzlaşamaması halinde birliğin büyük bir sorun yaşayacağını belirtti. 
     Tarımı destekleme konusunda 2002 yılında yapılan anlaşmanın değiştirilmesine karşı olduklarını kaydeden Barroso, ''Anlaşmalara saygı gösterilmeli'' dedi. 
     
</TEXT>
</DOC>
