<DOC>
<DOCNO> 396094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/sonspo09.html </URL>
<DATE> 2005/11/18/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Spor yazarlarının görüşü Sorumlular cezasını çekmeli 
</HEADLINE>
<TEXT>

     İsviçre maçı sonrası yaşanan ve FIFA Başkanı Sepp Blatter'in açıklamalarıyla farklı bir boyut kazanan olayları nasıl değerlendirdiklerini spor yazarlarına sorduk. Genel kanı FIFA Başkanı Sepp Blatter'in açıklamasının erkenliğine karşın maçta birtakım yanlışlar yapıldığı ve sorumluların cezasını çekmesi gerektiği yönünde. 
     
     Mehmet Demirkol 

     İsviçre grup maçlarında rakiplerini hiç bu kadar çıldırtamamamıştı. 
     Bundan iki sonuç çıkarabiliriz Bir dünyada en çabuk sinirleri bozulan millet biziz. 
     İki olaylar hakkında doğru bilgilendirilmiyoruz. Bizim sinirlerimiz çabuk bozuluyorsa bunu engellemek için bir sürü insan var. Milli Takımlar Sorumlusu'ndan psikoloğa kadar... Buradan da iki sonuç çıkabilir Bir bu insanlar işlerini iyi yapamıyorlar. İki zaten en siniri bozuk olan onlar. Futbol oynadığı seneler boyunca topa hep sahip olmasına rağmen hiç böyle bir darbeyle karşılaşmamış Mehmet Özdilek'in yediği tekmeden ise ne sonuç çıkaracağımı bilmiyorum. Ya Huggel büyük bir manyak ya da gerçekler maçın Polonyalı gözlemcisinin anlattıkları. Suçlu kim olursa olsun Saracoğlu'nda büyük bir skandal yaşandı ve sorumlular cezasını çekmeli. Eğer milli maçlardan men cezası alırsak geleneği sağlam İngilizlerin bile kolay atlatamadığı bu engelleme bizi perişan edebilir. Bu durumun sorumluları da cezasını çeker. 
     
     Yiğiter Uluğ 

     Federasyon ve teknik heyet rövanşı kazanabilmek için strateji olarak gerilimi tırmandırmayı tercih etti. Zaten hayatın her alanında en iyi bildiğimzi şey bu. Türkler düşman yaratmadan varoluşlarını anlamlandıramıyorlar. Bütün dünyanın bize karşı olduğunu düşünüyoruz. Yine komplo teorileri, hakem masallarıyla, düşman yaratma yöntemiyle motive olmaya çalıştık. Sahadaki oyun karakterinin ilk maçtan çok farklı olduğu düşünülürse bunda da bir ölçüde başarılı olduk. Ama silah tepti, bu gerilimin altında kaldık. Bundan sonra bu federasyon rakibinin başına bir şeyler atan bir kulübün sahasını nasıl kapatabilir. Hakeme hırsız ve ahlaksız diyen bir antrenöre nasıl ceza verebilir. Bıraksınlar 'Lütfen' kampanyalarını da bu sorulara cevap versinler. 
     
     Attila Gökçe 

     Sahadaki oyun skor tabelasına yansıyan yanıyla 800 eleme maçı arasında özel bir yere sahip. Çünkü maçta karşılıklı goller vardı, hatalar, inanılmaz bir tempo, doğrular vardı. Bütün bunlar futbolun zenginliği. Hakemin kararları da dahil. Ama sahanın dışına çıkıldığında federasyon kuralar çekildiği andan itibaren stratejik davranamadı. Milli Takım ile ilgili olaylar sevgili Davut Dişli'ye bırakılamayacak kadar uluslararası ilişkiler gerektiriyordu. Bu süreçte kamuoyu ve toplum tetiklendi. Fatih Terim'in hakemi birinci elenme nedeni olarak sunması doğru değil. Futbol hataları da söylenmeliydi. FIFA Başkanı'nın erkenden yaptığı açıklama UEFA Başkanı Johansson'u destekleyen Şenes Erzik'ten intikam almaktır. Yaptıklarımızla ona koz verdik. Bizim bu yaşananlardan ders alarak futbol kültürümüzde bir devrim yapmamız gerekiyor. Çünkü önceki gün yaşananlara benzer olaylar bizim maçlarımızda da oluyor. 
     
     Onur Belge 

     Şimdi birlik ve beraberlik zamanıdır. İsviçreli FIFA Başkanı'nın skandal basın toplantısı bizi artık kendimize getirmeli. Evet, onların sinsice kışkırtmalarına tepkiyle yanıt verdik, hiç de hoş olmayan durumlar yaşandı ama Blatter'in toplantısı şunu açıkca ortaya koydu Şapkadan tavşan çıkardılar. Eğer kazansak bile masa başı kararıyla bu elimizden alınacaktı. İçerideki hesaplaşma ayrıdır, onu biz yaparız, sorumlularını da cezalandırırız ama her zamanki gibi dışarıda hakkımızı yemek isteyenlere karşı da el ele vermek mutlaka gerekiyor. Elmalarla armutları birbirine karıştırmamalı. 

     
</TEXT>
</DOC>
