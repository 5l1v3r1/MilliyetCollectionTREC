<DOC>
<DOCNO> 381026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/ekonomi/eko01.html </URL>
<DATE> 2005/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Cavit Çağlar'ın Yeşil Şehir'ini Sinpaş aldı 
</HEADLINE>
<TEXT>


Cavit Çağlar'ın borçları nedeniyle TMSF'ye geçen 1676 konutluk Yeşil Şehir'i Sinpaş aldı. Sitenin adını Yasemin Park olarak değiştiren Sinpaş, daireleri 100 bin dolardan başlayan fiyatlarla satıyor 

FEHİM GENÇ - ÜNSAL EREKE 

İnterbank'ta usulsüz kredi kullandığı gerekçesiyle, Tasarruf Mevduatı Sigorta Fonu TMSF tarafından grup şirketlerine el konulan Cavit Çağlar'ın Bursa'da 121 dönüm arsa üzerine kurulu 1676 konutluk Yeşil Şehir projesini Sinpaş aldı. 
TMSF'den temmuz ayında siteyi devraldıktan sonra adını Yasemin Park olarak değiştiren Sinpaş, projedeki daireleri, beyaz eşyalı ve dekorasyonlu olarak anahtar teslimi 100 bin dolardan başlayan fiyatlarla satmaya başladı. 30 yıldır inşaat sektöründe faaliyet gösteren Sinpaş, İstanbul'da kurduğu İstanbul Aqua City, İstanbul Palace, Central Life, Aqua Manors, Sealybria, Marenegro ve İkitelli Max Work projeleriyle tanınıyor. 

Temelinde altın var 
Dönemin cumhurbaşkanı Süleyman Demirel tarafından 1997 yılında temeline altın dökülerek inşaatı başlatılan site, TMSF'nin İnterbank'a el koymasının ardından Fon bünyesine geçmişti. Çağlar, TMSF ile anlaşma arayışları sırasında sitenin bedelini 600 - 700 milyon dolar olarak göstermek istemiş, ancak bu bedel TMSF tarafından gerçekçi bulunmamıştı. 
Yeşil Şehir'in, Toplu Konut İdaresi TOKİ tarafından satılması fikirleri ortaya atılmış ve TMSF sitenin pazarlanması için emlak şirketlerine teklif götürmüştü. Bu formüller gerçekleşmeyince siteyi temmuz ayında Sinpaş aldı. Ancak Sinpaş yetkilileri satış bedeli konusunda bilgi vermedi. 

6 bin 700 kişilik site 
Eski Yeşil Şehir projesinin 1. Etabı olarak satışa sunulan Yasemin Park sitesi, Sinpaş'ın iştiraki olan Kentsel Hizmetler A.Ş. tarafından pazarlanıyor. Yasemin Park, oturumun devam ettiği bölümünün yanı sıra, yenilenecek bölümüyle birlikte toplam 6 bin 700 nüfuslu bir site olacak. 
Yasemin Park'ta, 1 odalı, 2 odalı, 3 odalı, 4 odalı, normal kat, dubleks ya da teras süiti olmak üzere 30 farklı daire seçeneği sunuluyor. Sitede 365 gün-24 saat site güvenliği sağlayan site yönetimi hizmeti sunuluyor. Tüm dairelerde bulunan intekcom sistemi sayesinde güvenlik noktasıyla ve bina girişleriyle görüntülü ve sesli iletişim kurulabiliyor. Ayrıca, kapalı devre televizyon kanalı sayesinde, çocuk oyun alanları televizyondan görüntülenebiliyor. Yasemin Park'ın statik projeleri, İnşaat Yüksek Mühendisi İrfan Balioğlu imzası taşıyor. 

12 bin konutluk Ottomanors Sinpaş, Yasemin Park Yeşil Şehir sitesinin bitişiğindeki arsa üzerinde de 12 bin konutluk Ottomanors adlı yeni bir sitenin inşaatına başlayacak. Ottomanors, Ottoman Osmanlı ve manor malik ne sözcüklerinin senteziyle, Osmanlı malik neleri benzeri bir anlama geliyor. 2006 Nisan'ında yapımına başlanacak Ottomanors projesi bittiğinde yaklaşık 40 bin kişinin yaşayacağı bir yerleşim olacak. 
Projede residence daireler, normal daireler ve bahçeli villalar yer alacak. Sitede okul, hastane ve alışveriş merkezi gibi birimler de olacak. Sitede yüzme havuzları, sauna, Türk hamamı, SPA üniteleri, tenis, basketbol, voleybol, mini futbol, yüzme, bisiklet, yürüyüş, koşu, engelli jogging gibi üniteler için sosyal tesisler yapılacak. 
Projenin yaklaşık 30 dakika uzağında, Mudanya Trilye'de kurulacak 17 bin metrekarelik Ottomanors Deniz Kulübü ise sadece projede oturanlara hizmet veren bir sosyal kulüp olacak. Buradaki geniş koy ve kumsalda, sörf, yelken, dalış, deep fishing gibi su sporları bulunacak. 


</TEXT>
</DOC>
