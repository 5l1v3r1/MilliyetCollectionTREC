<DOC>
<DOCNO> 385621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sonyas20.html </URL>
<DATE> 2005/10/10/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
İnternet yüzünden tiraj kaybeden gazeteler, işten çıkarmalara hız verdi 
</HEADLINE>
<TEXT>

     ABD'de, internetin giderek daha yaygın şekilde kullanılmasının gazetelerin hem tiraj, hem de reklam kaybetmesine yol açtığı, bu yüzden hemen hemen bütün gazetelerin maliyetleri düşürmek için personel çıkarmaya hız verdiği bildirildi. 
     New York Times gazetesinin haberine göre, son olarak Philadelphia Inquirer gazetesi, çalışanlarının yüzde 15'ine denk gelen 75 kişiyi işten çıkarma kararı aldı. 
     Haberde, Mayıs ayından bu yana sadece New York Times şirketinden 700 kişinin çıkarıldığı, bunlara şirkete bağlı Hartford Courant ve Boston Globe gazetelerinden çıkarılanların da dahil olduğu ifade edildi. San Jose Mercury News, Philadelphia Daily News, Baltimore Sun, Newsday, Los Angeles Times, Wall Street Journal ve Washington Post da eleman çıkardı. 
     Amerikan basın sektöründe gelirler sabit kalırken, maliyetin arttığı ve tirajın düştüğü belirtilen haberde, son 20 yılda Philadelphia Inquirer'ın tirajının yüzde 30 gerilediği, internetin hızla yayılmasının basın sektöründe bir kriz yarattığı ve sektörün büyümesini engellediği ifade edildi. Bu sorunun üstesinden gelme konusundaki karamsarlık ise gazetelerin borsadaki değerini düşürdü. 
     New York Times'ın haberine göre, gazetelerin reklam gelirleri internet yüzünden hızla düşerken, belli başlı otomobil firmaları ile otel ve seyahat acentaları reklamda gazeteler yerine interneti tercih ediyor. 
     Ford Motor şirketinin müşterilerinin yüzde 80'inin internet üzerinden alışveriş yapmakta olduğunu açıklaması sektörde endişeleri haklı çıkarıyor. Ford, şimdiden yıllık 1 milyar dolarlık reklam bütçesinin yüzde 30'unu, yüzde 15'i internete gitmek üzere, geleneksel olmayan medya organlarına kaydırmış durumda. 
     Uzmanlar, bu eğilimin devam edeceğini ve bugün reklam bütçelerinin yüzde 5 ila 8'inin verildiği internete önümüzdeki üç yıl içerisinde yüzde 15-20'sinin verilir hale geleceğine dikkat çekiyor. Seri ilanlarını Craiglist ve eBay gibi internet sitelerine çoktan kaptıran gazeteler, bilgi araştırması konusunda da Google ve Yahoo'ya mağlup olmuş durumda. 
     Öte yandan, gazetelerin internet sitelerinin aldığı reklam sayısının da arttığı, ancak ucuz olan bu reklamların gazetelerin toplam reklam gelirlerinin çok küçük bir bölümünü oluşturduğu belirtiliyor. İnternet sitelerinin her geçen gün ilgi çektiğini gören gazeteler çareyi bu siteleri paralı hale getirmekte buluyor. Son olarak New York Times, abone olmayan internet okuyucularının köşe yazarlarına ulaşabilmeleri için yıllık 50 dolar talep etme kararı aldı. 
     Gazetelerdeki panik havasına rağmen Amerikan Gazete Birliği tarafından yapılan bir araştırmaya göre, yetişkin Amerikalıların hala yüzde 52'si her gün gazete okurken, yüzde 39'u her gün televizyon izliyor, yüzde 21'i radyo dinliyor, yüzde 15'i ise kablo yayınlarını izliyor. Bu yüzden reklam yoluyla müşteriye ulaşmanın en etkin yolunu hala gazeteler oluşturuyor. 
     
</TEXT>
</DOC>
