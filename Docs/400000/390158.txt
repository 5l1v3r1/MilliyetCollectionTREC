<DOC>
<DOCNO> 390158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/soneko45.html </URL>
<DATE> 2005/10/27/ </DATE>
<TIME> 19.55 </TIME>
<AUTHOR>  </AUTHOR>
<HEADLINE>
BOR rezervlerinin yüzde 70'i, pazarın ise yüzde 18'i Türkiye'de... 
</HEADLINE>
<TEXT>

     Dokuz Eylül Üniversitesi Jeoloji Mühendisliği Bölümü Öğretim Üyesi Prof. Dr. Cahit Helvacı, Türkiye'nin sahip olduğu borun dünya rezervlerinin yüzde 70-75'ini oluşturduğunu, ancak pazarın sadece yüzde 18'ine sahip olduğunu belirtti. 
     Süleyman Demirel Üniversitesi SDÜ Kültür Merkezi'nde düzenlenen ''Bor'' konulu seminerde konuşan Prof. Dr. Helvacı, borun Türkiye'nin yeterince değerlendiremediği bir maden olduğunu söyledi. 
     Türkiye'nin sahip olduğu borun dünya rezervlerinin yüzde 70-75'ini oluşturduğuna dikkati çeken Prof. Dr. Helvacı, şöyle konuştu 
     ''Dünyada toplam 1.5 milyon ton bor üretiliyor. Borun yüzde 28'ini ABD, yüzde 22'sini Rusya, yüzde 30'unu ise Türkiye çıkarmaktadır. Buna rağmen bu pazarın yüzde 65.7'sini ABD kaparken, Türkiye ise bu pazarın ancak yüzde 18'ini yönetebilmektedir. Tüm bunlarla birlikte diğer ülkelerde bulunan bor rezervleri ya bitmiş ya da bitmeye yakın haldedir. Ülkemizdeki bor kaynaklarının en kötü tahminle 350 yıllık bir ömrü bulunmaktadır. Fakat bu minerali en iyi şekilde değerlendirebilmemiz için boru en azından ham olarak değil rafineri olarak satmamız gerekmektedir. Elimizdeki bu ekonomik kaynağı en iyi şekilde değerlendirmek hepimizin görevidir.'' 
     
     ''ENERJİ VE DOĞAL KAYNAKLAR KONFERANSI'' 
     SDÜ Yenilenebilir Enerji Kaynakları Araştırma ve Uygulama Merkezi Müdürü Yard. Doç. Dr. İbrahim Üçgül de İktisadi ve İdari Bilimler Fakültesi Konferans Salonu'nda düzenlenen ''Enerji ve Doğal Kaynaklar'' konulu konferansta, Türkiye'de gayri safi milli hasılanın büyük bölümünün enerji harcamalarına gittiğini kaydetti. 
     Yeryüzünde enerji kaynaklarının homojen dağılmadığını belirten Yard. Doç. Dr. Üçgül, bu kaynakların daha çok Ortadoğu'da yoğunlaştığını, bu durumun da rant kavgalarına yol açtığını vurguladı. 
     Türkiye'nin yenilenebilir enerji kaynaklarına daha fazla önem vermesi gerektiğini belirten Yard. Doç. Dr. Üçgül, ''Aksi halde Türkiye öz kaynaklarını kullanamaz ve dışa bağımlı bir hale gelir'' dedi. 
     
</TEXT>
</DOC>
