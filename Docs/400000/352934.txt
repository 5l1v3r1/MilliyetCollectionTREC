<DOC>
<DOCNO> 352934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/soneko34.html </URL>
<DATE> 2005/06/17/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
TeliaSonera, Turkcell için Cenevre Mahkemesi'ne başvurdu... 
</HEADLINE>
<TEXT>

     TeliaSonera, Çukurova Grubu'nun Turkcell hisseleri için başka firmalarla görüşmesini durdurması istemiyle Cenevre Mahkemesi'ne başvurdu. 
     TeliaSonera firmasının internet sitesinde yer alan açıklamada, 25 Mart'ta, Çukurova'nın Turkcell Holding'te yer alan hisselerinin 3.1 milyar dolara TeliaSonera'ya satılması konusunda anlaşmaya varıldığının ilan edildiği hatırlatıldı. 
     Açıklamada, TeliaSonera'nın Çukurova'dan, bu satışın tamamlanmasını beklediği ve haklarını korumak için yasal yollara başvuracağı belirtildi. 
     Bu çerçevede TeliaSonera'nın Cenevre'de bulunan Uluslararası Ticaret Odası'nın Uluslararası Tahkim Mahkemesi'nde tahkim davası açtığı ifade edilen açıklamada, şirketin buna ilave olarak Cenevre Mahkemesi'ne, geçici önlemler alınması konusunda başvuruda bulunduğu kaydedildi. Açıklamada şöyle denildi 
     ''Aralarında, Çukurova'nın Rusya'nın Alfa Grubu ile mali düzenlemeler konusunda görüşmeler yaptığına ilişkin resmi açıklamalar da dahil olmak üzere yaşanan son gelişmeler ışığında, TeliaSonera mahkemeye başvurarak, Çukurova'nın Turkcell Holding'deki hisselerini satmak veya rehin olarak vermek amacıyla TeliaSonera dışındaki üçüncü kişilerle görüşmelere başlaması veya sürdürülmesinin engellenmesini istedi.'' 
     
</TEXT>
</DOC>
