<DOC>
<DOCNO> 392350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/yazar/tamer.html </URL>
<DATE> 2005/11/05/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Huntington'a karşı Mevlana mı 
</HEADLINE>
<TEXT>


Mevlana'nın 6 ciltlik Mesnevi'si, artık benim kütüphanemde de yerini almış durumda. Konya Büyükşehir Belediyesi'nin Kültür Yayınları'ndan. Belediye Başkanı Tahir Akyürek göndermiş. 
6 ciltlik dediysem kitaplar hiç de ürkütücü değil. Neredeyse cep kitabı boyutlarında. Üstelik baskı kalitesiyle, kapak deseni ve rengiyle öylesine çekici ki, hemen alıp okumak istiyorsunuz. Zaten eve getirdiğim ilk akşam, kızım da ben de gece boyunca kitapların başından ayrılamadık. Hatta şaşkınlık içinde çoğu bölümü yüksek sesle birbirimize okuduk. 

En bilinen 7 öğüdü 
Utanarak söylüyorum Akyürek kitapları göndermeseydi, Mesnevi'ye göz gezdirmek belki de daha yıllarca aklıma gelmeyecek ve Mevlana dendiğinde neredeyse ezber haline gelen şu 7 meşhur öğüdüyle yetinecektim 
1 Cömertlikte ve yardım etmede akarsu gibi ol. 
2 Şefkat ve merhamette güneş gibi ol. 
3 Başkalarının kusurunu örtmede gece gibi ol. 
4 Hiddet ve asabiyette ölü gibi ol. 
5 Tevazu ve alçak gönüllülükte toprak gibi ol. 
6 Hoşgörüde deniz gibi ol. 
7 Ya olduğun gibi görün, ya göründüğün gibi ol. 

Mesnevi 1. ciltten 
Oysa Mesnevi ne kadar farklı ve naif. İlk cildin "İçindekiler" bölümünden aktaracağım ilk hikayenin bölüm başlıkları bile, kitabın akışı hakkında sizlere hemen bir fikir verecektir 
Sayfa 43 Hikaye, padişahın bir halayığa aşık olup satın alması, halayığın hastalanması, onu iyi etmek için tedbiri 
Sayfa 44 Halayığın tedavisinde hekimlerin aciz kaldıklarını padişahın anlaması, Tanrı Tapusu'na yüz tutması ve bir uluyu rüyada görmesi 
Sayfa 46 Muvaffakiyetler verici ulu Tanrı'dan muvaffakiyet ve bütün ahvalde edebe riayet dileyiş, edepsizliğin ve terbiyesizliğin pek fena zararları 
Sayfa 47 Padişahın kendisine rüyada gösterilen veli ile konuşması 
Sayfa 48 Padişahın hastayı görmek üzere hekimi götürmesi 
Sayfa 51 Velinin halayığın hastalığını anlamak için padişahtan halayıkla halvet kalmayı dilemesi 
Sayfa 52 O velinin, halayığın hastalığını anlaması ve padişaha arz etmesi 
Sayfa 54 Padişahın kuyumcuyu getirmek üzere Semerkant'a elçiler yollaması 
Sayfa 56 Kuyumcuyu öldürme ve zehirlemenin Tanrı emriyle olup, padişahın isteğiyle olmadığı... 

Dünyada Mevlana... 
Önsözünü konunun uzmanı Abdülbaki Gökpınarlı'nın yazdığı Mesnevi, benim gibi birinin ille de kütüphanesinde bulunması gereken bir kitap olmayabilir belki. Ama bu küçük egzersiz sayesinde anladım ki, Mevlana'yı bugünkü aklım ve bilgilerimle mutlaka yeniden değerlendirmem lazım. Bu kapıyı araladığı için Akyürek'e teşekkür ederim. 
Maddi değerlerin insanı besleyen tek kaynak olmadığı, bilimsel gerçeklerin olan - biteni izah etmeye yetmediği, ideolojilerin taraftar bulamadığı, insanların yeniden maneviyata sarılmaya başladığı günümüzde Mevlana ve sufizm, Batı'nın hayli ilgisini çekiyor. 11 Eylül'ün ardından Doğu ile yeni bir buluşma noktası arayışı içinde olan Batı'nın bu yaklaşımı anlaşılabilir. 
Biz Mevlana'yı kendi kültür mirasımız olarak dünyaya sunabilecekken, bu gidişle korkarım ki Batı bizden önce davranıp "İnsanlığın sorunlarına cevap burada da aranabilir" diyerek Mevlana'yı yeniden paketleyip bize sunacak. 



</TEXT>
</DOC>
