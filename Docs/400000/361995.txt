<DOC>
<DOCNO> 361995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/yazar/pulur.html </URL>
<DATE> 2005/07/18/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Halil Mutlu'nun ilacını kim değiştirdi 
</HEADLINE>
<TEXT>


ÖNCE Süreyya Ayhan, arkadan Halil Mutlu, arada bir de halterci kız var, üçü de dopingden sabıkalı... 
Doping nedir 
Prof. Turgay Atasü ve Uzman Dr. İlker Yücesir'in kitaplarında dopingin resmi tanımını şöyle yazarlar 
"Sporcu veya oyuncuların yarışma sırasında veya ona hazırlanırken, spor ahlakına yakışmayacak şekilde performanslarını suni olarak artıracak ve sporcunun fiziksel, psikolojik sağlığına zarar verecek madde ve diğer olası metotları kullanmasıdır." x 
Bu tanıma göre "doping" yapan sporcuyu hoş görmek mümkün değildir. 

DOPİNGLE suçlanan Süreyya Ayhan ile Halil Mutlu doping yaptıkları iddiasını kesinlikle reddederler. 
Süreyya Ayhan'ın izah tarzı okuduğumuz kadarıyla bize pek inandırıcı gelmese de, Halil Mutlu'nun savunması çok ilginç... 

HALİL Mutlu şöyle diyor 
"Benim aldığım ilacın şişesinin içine başka bir ilaç koymuşlar, bu ilaçta doping varmış " 
Bu çok vahim bir iddia 
Halil Mutlu, kimin ya da kimlerin yaptığını "Tahmin edebiliyorum " diyor. 
Kim bunlar, ya da kim oldukları araştırılıyor mu, soruşturuluyor mu 
Ercan Güven "Taktik"teki köşesinde durum tespiti yapıyor 
"Karşımızda, yüzyılın skandalı duruyor, medya plajda, müfettişler yıllık izinde, yöneticiler Akdeniz oyunlarının sarhoşluğunda..." 
Ercan Güven, Halil Mutlu'ya da "zor olduğunu" bile bile bir görev veriyor 
"Söylediklerini, iddianı bir daha tekrarla, kamuoyu, komplocuların adını zorla isteyene kadar..." 
Dünya şampiyonluklarında, olimpiyatlarda yüzlerce kilo ağırlığın altına giren, Mutlu bu yükün de altına girmelidir ki, ona bu komployu yapanlar ebediyen spordan silinsinler. 

BU işin bir yanı, bir yanı daha var... 
Süreyya Ayhan Avrupa çapında bir atletimiz, Halil Mutlu dünya çapında bir haltercimiz. 
İkisi de bir çırpıda yendi yutuldu... 
Yiyenler yutanlar, timsah gibiydiler, bilirsiniz timsah avını yerken gözyaşı dökermiş... 
Bereket versin CHP Milletvekili Feridun Baloğlu, spordan sorumlu Devlet Bakanı Mehmet Ali Şahin'e Halil Mutlu için soru önergesi vermiş de "sessizliği" bozmuş... 

PEKİ, doping sadece Türkiye'de mi yapılıyor 
Prof. Turgay Atasü ve Uzman Dr. İlker Yücesir'in kitabında çok çarpıcı örnekler var... 
Mesela 1988 Seul Olimpiyatları'nın 100 metre finalinde "temiz sporcunun olmadığı" anlaşılmıştır... 
Dr. Wade Exum'un resmi açıklamaları Amerika'nın doping konusundaki tutumunu ortaya çıkarmıştır. 
Kimdir bu doktor 
ABD Olimpiyat Komitesi'nin doping kontrol direktörü... 
Açıklamalarına göre, birçok ABD'li sporcu doping suçundan kolayca aklanmış, bazı önemli sporcuların test sonuçları örtbas edilmiştir. 
1988-2000 yılları arasında 100'den fazla Amerikalı sporcuda pozitif doping testi elde edilmiş, cezalandırılmayan bu sporcular 1984-2000 yılları arasında 19 olimpiyat madalyası kazanmışlardır. 
Biz de öyle davranalım, doping yapanları örtbas edelim, demiyoruz. 
Yalnız dünyada neler oluyor, bilelim istiyoruz. 
Diyeceksiniz ki "Demokrasi ve huzur getirmek için Irak'ı işgal edip, 100 bin insanın ölümüne neden olan Amerika, sporda bunları yapmış çok mu " 
Haklısınız 

x Doping ve Futbolda Performans Artırma Yöntemleri. 



</TEXT>
</DOC>
