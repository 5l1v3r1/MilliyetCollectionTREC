<DOC>
<DOCNO> 371729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/ekonomi/eko04.html </URL>
<DATE> 2005/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Arap sermayesi, yağmur bekleyen bulut gibi' 
</HEADLINE>
<TEXT>



Devlet Bakanı Kürşad Tüzmen, petrol fiyatlarının yükselmesinin yeni Arap ve Rus zenginleri yarattığını belirterek, "Bu, bizim için bir fırsattır" dedi. 
Tüzmen, petrol fiyatlarının yükselmesiyle yeni Arap zenginleri ve Rus zenginleri yaratıldığını belirterek, şöyle devam etti 
"Bunlardan biz faydalanıyoruz. Bu bizim için bir fırsattır, bir tehdit unsurudur. Ama, tehdit unsurundan çok fırsat unsurudur. Sebebine gelince Türkiye'nin enerji ithalatı bugün belki 2 milyar dolar ekstra bir faturayla karşılaşmıştır. Ama, toplam ithalatımız içerisinde yüzde 10'ların altındadır. Bu kadar büyük dış ticaret hacmine sahip bir ülke olarak korkulacak bir şey yok." 

Potansiyel yüksek 
Tüzmen, Türkiye'nin potansiyellerinin yüksek olduğunun altını çizerek, şöyle dedi 
"Türkiye'ye, iyi çalışıldığı zaman senede en az 20 milyar dolarlık Arap sermayesi gelebilir. Türkiye ciddi bir çalışmayla yaklaşık 80 milyar dolar yabancı sermaye girişi çekebilecek potansiyeli olan bir ülke. Şu an Arap sermayesi yağmayı bekleyen bir bulut gibi dolaşıyor. Bunu Türkiye'ye çekenler doğru işlere kanalize edenler başarılı olur." 


</TEXT>
</DOC>
