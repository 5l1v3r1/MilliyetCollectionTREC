<DOC>
<DOCNO> 368373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sonsiy06.html </URL>
<DATE> 2005/08/09/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Bağış Türkiye müzakereleri çabuk atlatacak 
</HEADLINE>
<TEXT>

     AK Parti İstanbul Milletvekili ve Başbakan Recep Tayyip Erdoğan’ın Dış İlişkiler Danışmanı Egemen Bağış, Türkiye’nin göstereceği performans sayesinde, AB müzakere sürecinin sanıldığı kadar uzamayacağını söyledi. 
     Bağış, Koç Grubunun "Bizden Haberler" dergisinde yayınlanan röportajında, Türkiye’nin AB üyelik sürecini değerlendirdi. 
     Türkiye’nin iki ay sonra dönüm noktalarından birine daha geleceğini ifade eden Bağı, 3 Ekim’de başlayacak müzakerelerin, hem AB üyesi ülkeler hem de Türkiye için büyük önem taşıdığını vurguladı. 
     Bağış, Türkiye’nin İslam kültürü ve demokratik değerlerin birbiriyle çelişmediği örnek bir durum sergilemesinin önemini vurgulayarak, "Böyle bir Türkiye, uluslararası barış ve istikrarın sağlanması açısından hayati öncelik taşır. Bu nedenle Avrupa’nın medeniyetlerin çatıştığı değil, medeniyetlerin uzlaştığı bir adres olabilmesi ve evrensel barış için Türkiye’nin AB üyeliği şarttır" dedi. 
     Tarama süreciyle birlikte müzakerelerin de başlayacağını ifade eden Bağış, bu sürecin, birinin tamamlanıp diğerinin başlaması gereken bir süreç olmadığını belirtti. 
     Bağış, hızlı bir şekilde taramaların tamamlanacağına inandığını ifade ederek, çünkü bununla ilgili ön çalışmaların yapıldığını ve kısa sürede eş zamanlı olarak, ikisinin beraber yürüyeceğini kaydetti. 
     Bağış, Türkiye’nin göstereceği performans sayesinde, AB müzakere sürecinin sanıldığı kadar uzamayacağını söyledi. 
     Müzakerelerin başlamasının ardından, Türkiye’nin en çok tarım ve çevre konularında zorlanacağını sandığını belirten Bağış, "Bu başlıklar, toplumun bütün katmanlarını ilgilendirdiği için zor geçeceğine inanıyorum" dedi. 
     Türkiye’nin müzakerelerin başlaması durumunda nasıl bir nükleer enerji ve çevre koruma politikası uygulayacağını da değerlendiren Bağış, AK Parti’nin 3 Kasım öncesi ilan ettiği hükümet programında da Türkiye’de nükleer enerji konusunda, ucuz maliyetli enerji üretimi konusunda bir irade ortaya koyduğunu anımsattı. 
     Türkiye’nin birçok AB üyesi ülke gibi mutlaka nükleer enerji üreteceğini ve bunu barışçı amaçlarla kendi üretim maliyetini düşürmek için kullanacağını anlatan Bağış, "Ama bunda da yine, AB ile eşgüdüm halinde çalışacağız. Bunu yaparken çevre koruma konusunda en az onlar kadar hassas olacağız" ifadesini kullandı. 
     
</TEXT>
</DOC>
