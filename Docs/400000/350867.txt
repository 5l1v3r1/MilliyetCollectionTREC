<DOC>
<DOCNO> 350867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sonyas22.html </URL>
<DATE> 2005/06/10/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Rusya'da sarılık salgını 
</HEADLINE>
<TEXT>

     Rusya'nın Tverskaya bölgesinde iki gün önce ortaya çıkan sarılık Hepatit A salgınının başkent Moskova'ya kadar ulaştığı bildirildi. 
     Komsomolskaya Pravda gazetesinde yer alan habere göre, dün Moskova'da sarılık teşhisi konulan 6 kişinin hastaneye kaldırıldığı belirtilerek, hastalığın Rusya'nın güneyinden getirilen meyve ve sebzeden bulaştığının tahmin edildiği kaydedildi. 
     Yetkililer, hastalığın kuluçka döneminin 10-15 gün arasında değiştiğini belirterek, sarılık vakasında çok daha fazla artış görülebileceği endişesini dile getirdiler. 
     Rus medyası, salgına yakalanmamak için içme suyunun mutlaka kaynatılması, meyve ve sebzelerin çok iyi yıkanması gerektiği uyarısında bulundular. 
     Sarılık salgının Rusya'nın Tverskaya bölgesindeki Rjevsk kentinden başladığı belirtilerek, Rjevsk'te 75'i çocuk, toplam 352 kişinin sarılık olduğu kaydedildi. 
     Bölgede Hepatit A aşıları kısa sürede tükenirken, başkent Moskova'ya da önlem olarak çok sayıda aşı getirtildiği bildirildi. 
     Uzmanlar salgınının kaynağını bulmaya çalışırken, ilk olarak bölgede üretim yapan limonata ve bira fabrikalarının kapatılmasına karar verildiği açıklandı. 
     
</TEXT>
</DOC>
