<DOC>
<DOCNO> 364939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/yasam/yas01.html </URL>
<DATE> 2005/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Acılı ailenin isyanı 
</HEADLINE>
<TEXT>


Bombalı terör kurbanı Bülent Adalı'nın cenazesini getiren ağabeyi, "Mısır'da çok zorluk çektik, devlet ilgilenmedi. THY cenaze için kargo parası istedi" dedi 

MUTLU BOZDAĞ İstanbul 

Mısır'ın tatil beldesi Şarm el Şeyh'te meydana gelen terör saldırısında hayatını kaybeden Bülent Adalı'nın ağabeyi Murat Adalı, devletin ilgisizliğine isyan etti. 
Bülent Adalı'nın cenazesi, dün sabah saat 05.30'da THY'ye ait uçakla İstanbul'a getirildi. Ağabey Adalı, Mısır'da teşhis için 20-30 cesete baktığı için psikolojisinin bozulduğunu kaydederek, şöyle konuştu 
"Devlet ilgi göstermedi. Sadece konsoloslukta birkaç kişi yardımcı oldu morga giderken 200 dolar taksi ücretlerini bile ben verdim. Devletin sahip çıkması gerekirdi. Kardeşim Mısır'da trafik kazasında değil terör saldırısında öldü. Kardeşimin derdine mi yanayım, yoksa buraya getirmek için uğraştım ona mı yanayım " 

'Bilet için uğraştım' 
Adalı, yaşadıklarını şöyle anlattı 
"Cenazeyi alırken çok zorluk çıktı. Mısırlı yetkililer her şey için para istedi. 2 bin doların üzerinde para ödedim. Bir an önce kardeşimi alıp gelmek istedim. Rezervasyon yaptırmak ve bileti almak için çok uğraştık. Para olmasa cenazeyi alamayacaktık. THY bile kargo parası aldı." 

'Kriz masası nerede ' 
Adalı, sözlerini şöyle tamamladı 
"Harcadığım parayı verseler de istemem. Biz mahvolmuşuz. Konuşuluyor ama yanımızda kimse olmuyor. 'Dışişlerinde Kriz Masası var' dediler ben ve akrabalarım defalarca aramamıza rağmen o telefonlardan kimseye ulaşamadık." 

THY Rutin uygulama 

THY yetkilileri, cenazeden kargo ücreti alınmasının rutin bir uygulama olduğunu belirterek, şu açıklamayı yaptı "THY halka açık bir şirket. Ailelerin acılarını biz de paylaşıyoruz ama ayrıcalık yapamıyoruz. Tsunami sonrası bölgeye THY uçak gönderdi ama bedeli ilgili kuruma fatura edildi. Yine devletten talimat gelseydi, uçak da gönderilir, kargo ücreti de alınmazdı. Bedeli istekte bulunan devlet kurumuna fatura edilirdi." 

Tsunami uçağı 13 kişi almıştı 

Aralık 2004'te Güney Asya'yı vuran tsunami felaketinde Türkleri almak için gönderilen THY'ye ait 271 kişilik A - 340 tipi uçak, 13 kişiyle İstanbul'a döndü. 


</TEXT>
</DOC>
