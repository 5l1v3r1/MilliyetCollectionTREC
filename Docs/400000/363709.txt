<DOC>
<DOCNO> 363709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/son/sontur11.html </URL>
<DATE> 2005/07/23/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
"Bir şeyin yok" denilerek eve gönderildi, öldü 
</HEADLINE>
<TEXT>

     
     Zafer TOKUŞ- Hakan TURHAN ADAPAZARI Sakarya , DHA 
     
ADAPAZARI Alancuma Prefabrik Konutları'nda yaşayan 6 aylık hamile 25 yaşındaki Melek Baş, şiddetli başağrısı şikayetiyle gittiği hastaneden Önemli birşeyin yok'' denilerek eve gönderildi ve kısa süre sonra öldü. Üç çocuk annesi Melek Baş'ın, 10 gün önce küçük oğlunun yüzünün yanmasına çok üzüldüğü ve şiddetli başağrısı tuttuğu belirtildi. Savcılık Baş'ın ölümüyle ilgili soruşturma başlattı. 
     İkinci evliliğini 4 yıl önce Sabri Baş'la yapan Melek Baş, 6 aylık hamile olduğu için iki hafta önce Sakarya Doğum ve Çocuk Bakımevi'ne giderek sağlık kontrolü yaptırdı. Kontrolde bebeğin ve annenin durumunun iyi olduğu belirtildi. Melek Baş'ın 1.5 yaşındaki oğlu Fatih'in yüzü, 10 gün önce devrilen çaydanlıktan dökülen kaynar suyla yandı. Oğlunun yüzünde iz kalacağı düşüncesiyle çok üzülen Melek Baş, başağrısı çekmeye başladı. İlk günler bunu önemsemeyen Melek Baş, ağrılar dayanılmaz hal alınca iki gün önce Sakarya Devlet Hastanesi’ne gitti. İddiaya göre Önemli bir şeyin yok'' denilerek ağrı kesici Calpol' şurup verilen Melek Baş evine gönderildi. 
     Ancak içtiği şuruba rağmen başağrısı dinmeyen Melek Baş bir süre sonra öldü. Ölümü şüpheli gören Cumhuriyet Savcısı soruşturma başlattı ve cesedi otopsiye gönderdi. 
     İş buldukça inşaatlarda çalışan Sabri Baş, oğulları 3 yaşındaki İsmail, 1.5 yaşındaki Fatih ve eşinin ilk evliliğinden olan 5 yaşındaki Yasin'le ortada kaldığını belirtti. Sabri Baş, Eşimin ölümünden sorumluluğu olanlar cezalandırılsın'' dedi. 
     Sakarya Devlet Hastanesi yetkilileri ise soruşturmanın sürdüğünü, konuyla ilgili bir açıklama yapmayacaklarını söyledi. 
     
</TEXT>
</DOC>
