<DOC>
<DOCNO> 385089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/son/sonspo12.html </URL>
<DATE> 2005/10/08/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Real Madrid'in yeni gözdesi Fenerbahçeli Alex 
</HEADLINE>
<TEXT>

     Şenhan Bolelli 

İspanyol spor gazetesi As, Real Madrid kulübünün aradığı yeni Brezilyalı yıldızın Fenerbahçe'de oynayan Alex de Souza olduğunu ileri sürdü. 
     Gazetenin tam sayfa verdiği haberde, teknik direktör Vanderei Luxemburgo'nun 28 yaşındaki Alex'in Fenerbahçe'de gösterdiği performansı çok yakından izlediği belirtildi. Yazıda, ''Alex, Brezilyalı teknik adamın gelecek sezon için istediği transfer listesinde yer alan isimlerden biri. Eğer İspanyol vatandaşlığı alan Ronaldo'nun önümüzdeki haftalarda AB vatandaşı statüsünde futtbolcu olarak tanınacağı düşünülürse, Alex, aralık ayında da gelenilir'' denildi. 
     Alex'in Real Madrid'e gelmesi halinde Luxemburgo'nun sol kanatta rahatlayacağı, burada oynamayı sevmeyen Baptista'nın da kendi yerini bulacağı ifade edildi. 
     As gazetesi aynı zamanda Luxemburgo'nun, 2001 yılında Crucerio takımında ve Brezilya Milli Takımı'nda teknik dirtektörlük yaptığı dönemlerden Alex'i çalıştırdığını ve iyi tanıdığı da hatırlattı. 'Çok iyi bir solak'' olarak anlatılan Alex'in Fenerbehçe'deki kontratının 2007 yılında sona ereceği ve transfer ücretinin 8 milyon Avro civarında olabileceği söylenirken, bu miktar Real Madrid için ''erişilebilir'' olarak kaydedildi. 
     Öte yandan gazete, Alex'in, ''Eğer Madrid'e gitme olasılığım doğarsa çok mutlu olurum'' dediğini yazdı. Luxemburgo'nun kendisini milli takıma çağıran ilk teknik direktör olduğunu ifade eden Brezilyalı yıldız futbolcu, ''Her zaman beni iyi anladı ve uzun zamandır çok büyük bir dostluğumuz var. Real Madrid çok iyi bir takım ve Luxemburgo yavaş yavaş yönetimin istediği değişiklikleri yerine getiriyor. Gerek İspanyollar'ı gerekse Brezilyalılarıyla çok iyi bir kadrosu var'' değerlendirmesinde bulundu. 
     Real Madrid'teki Brezilyalılarla veya Zidane gibi bazı oyuncularla farklı maçlarda karşılıklı oynadığını belirten Alex, ''Real Madrid'teki tüm oyuncular benim hoşuma gidiyor. Bu yüzden Madrid'te oynama olasılığı olursa çok mutlu olurum. Real Madrid'te oynamak zor olsa da Luxemburgo ile hep iyi oynadım. Yedekte oturup, ilk 11'de forma giymek için mücadele ederek başlasam da eğer Real Madrid'in beni transfer etme olasılığı varsa çok mutlu olurum'' açıklamasında bulundu. 
     Bu arada haberde, Real Madrid'in Alex dışında AB pasaportları olan Ricardinho ve Cicinho ile de ilgilendiği öne sürüldü. 

     
</TEXT>
</DOC>
