<DOC>
<DOCNO> 362686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sondun25.html </URL>
<DATE> 2005/07/20/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Osman Öcalan PKK çıkmaz bir yola girmiştir 
</HEADLINE>
<TEXT>

     Eyüp Coşkun bildiriyor 

      Terör örgütü PKK'dan ayrılarak yeni bir örgüt kuran Osman Öcalan, ''PKK'nın çıkmaz bir yola girdiğini'' söyledi. 
     Lübnan'da yayımlanan El Mustakbel gazetesinde yer alan röportajda görüşlerini açıklayan Osman Öcalan, kendisinin insanların öldürülmesine karşı olduğu için PKK'dan ayrıldığını belirterek, ''mantıklı düşünüp, olaylara demokrasi ve akılla yaklaşmanın zamanının geldiğini'' kaydetti. 
     Öcalan, röportajda, PKK'nın son zamanlarda artan eylemleri konusunda şu görüşleri savundu 
     ''PKK çıkmaz bir yola girmiştir. Onların Kürtlerin lehine olacak bir şey yapma imkanları yoktur. Mantıklı düşünüp olaylara demokrasi ve akılla yaklaşmanın zamanı gelmiştir. Bu talep zaruret haline gelmiştir.'' Silahlı eylem tarzına karşı olduğu için terör örgütü PKK'dan ayrıldığını söyleyen Osman Öcalan, ''Kürtlerin durumuna yaklaşımdaki eski üsluba karşıyım. İntihar eylemini nasıl teyit edebilirim ki Biz insanların öldürülmesine karşıyız'' dedi. 
     Mülakatta dolaylı olarak PKK'daki bölünmeleri doğrulayan Osman Öcalan, ''fanatik'' olarak nitelediği ''Kürt Özgürlük Şahinleri'' adlı yeni bir örgütü ve eylemlerini desteklemediğini, bu örgütün arkasında kimin olduğunu da bilmediğini söyledi. 
     Osman Öcalan, Irak'ın kuzeyindeki terörist varlığının ''Türk makamlarının tasavvur ettiği kadar olmadığını'' iddia etti. 
     
</TEXT>
</DOC>
