<DOC>
<DOCNO> 351930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sontur08.html </URL>
<DATE> 2005/06/14/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Kalaşnikofla gezmeye çıktı 
</HEADLINE>
<TEXT>

     Zafer SAMANCI DHA 

      KONYA'da, belinde seyyar dipçikli kalaşnikof ile gezen 42 yaşındaki İsmail Kazancı, devriye gezen polis ekiplerince yakalandı. Gözaltına alınan Kazancı, ifadesinde Uyku tutmadığı için gezmeye çıktım. Kendimi korumak için evdeki silahı yanıma almıştım'' dedi. 
     Meram İlçesi'ndeki Öğretmenevleri Caddesi'nde sabah saat 04.30 sıralarında devriye görevini yapan Feridiye Polis Merkezi ekipleri, ekip otosunu görünce ara sokağa girip, hızla yürüyerek uzaklaşmaya çalışan İsmail Kazancı'yı takibe aldı. Kazancı'yı, İstasyon Caddesi çıkışında durduran polisler, yaptıkları üst aramasında, yeleğinin altında, beline takılı seyyar dipçikli kalaşnikof ile 2 şarjör buldu. Gözaltına alınan Kazancı'nın yapılan muayenesinde 335 promil alkollü olduğu belirlendi. 
     Silahı nereden bulduğu konusunda bilgi vermeyen İsmail Kazancı, ilk ifadesinde gezmeye çıktığını kalaşnikofu ise olası bir saldırıda kendisini korumak için yanına aldığını ileri sürdü. 
     Polis merkezinde sık sık ifadesini değiştirdiği ve tutarsız davranışlar sergilediği öğrenilen Kazancı'nın sorgusu sürerken, Terörle Mücadele Şubesi ekipleri, Kazancı'nın yasa dışı örgütle ilişkisi olup olmadığı ve silahı nereden bulduğu konusunda araştırma başlattı. 
     
</TEXT>
</DOC>
