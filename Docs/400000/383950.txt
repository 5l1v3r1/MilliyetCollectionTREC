<DOC>
<DOCNO> 383950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sonspo25.html </URL>
<DATE> 2005/10/04/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Hertha Berlin'li Malik Fathi Milli takıma alınmamı sağlayacağım 
</HEADLINE>
<TEXT>

     Almanya Birinci Futbol Ligi Bundesliga takımlarından Hertha BSC Berlin'de oynayan Malik Fathi, ''Hücum yeteneğimi kanıtlayarak, teknik direktör Jürgen Klinsmann'ın beni milli takıma almasını sağlayacağım'' dedi. 
     Annesi Alman babası Türk olan Malik hakkında, spor dergisi Kicker'de ''Kral Fathi yukarı tırmanıyor'' başlığıyla yer alan haberde Fathi, kendisine verilen önceliğin savunma olduğunu ancak hücumdaki yeteneğini kanıtlayarak milli takıma girmeyi başaracağını söyledi. 
     Hertha BSC Berlin Teknik Direktörü Falko Götz de, Malik'in hücuma yönelik özelliklerini geliştirmek için son yıllarda çok çalıştıklarını belirterek, ''Şimdi de bunun meyvesini alıyoruz. Malik, hava toplarında ve ikili mücadelelerde çok iyi'' dedi. 
     Takım menajeri Dieter Hoeness ise Malik'in söz dinleyen bir oyuncu olduğunu kaydederek, ''Oyun kurmakda iyi olmadığını kendisi de biliyor ancak bunu başaracak, çünkü çok çalışıyor'' diye konuştu. 
     
</TEXT>
</DOC>
