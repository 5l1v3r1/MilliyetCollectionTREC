<DOC>
<DOCNO> 363172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sontur35.html </URL>
<DATE> 2005/07/21/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Fren yerine gaza basınca apartman boşluğuna uçtu... 
</HEADLINE>
<TEXT>

     Hasan BÖLÜKBAŞ DHA 

AKSARAY'da, çalıştığı inşaatta ustasına ait minibüsü park etmek isteyen 13 yaşındaki Mustafa Öğüt, fren yerine gaza basınca araç apartman boşluğuna uçtu. Kazada şans eseri ölen ya da yaralanan olmazken, minibüs apartmanda asılı kaldı. 
     Olay, Pamucak Mahallesi'nde meydana geldi. İnşaat işçisi olarak çalışan Özkan Emekli, 68 DF 517 plakalı minibüsüyle çalıştığı inşaata sıva malzemesi getirdi. Emekli, malzemeleri inşaata taşırken yanında çalışan 13 yaşındaki Mustafa Öğüt ise minibüsün şoför koltuğuna oturdu. Ustasının yokluğu fırsat bilen Öğüt, minibüsü çalıştırarak yerini değiştirmek istedi. Bu sırada minibüs hareket edince paniğe kapılan Öğüt, fren yerine gaza bastı. Hızla hareket eden minibüs bahçe duvarı olmayan 1.5 metre yüksekliğindeki Özen Apartmanı'nın bahçesine düştü. 
     
      Ön kısmı bahçenin içerisine düşen ve arka kısmı havada kalan minibüs ilginç bir görüntü oluştururken Mustafa Öğüt ise kazayı yara almadan atlattı. Gürültüye çıkan apartman sakinleri bahçelerine düşen minibüsü şaşkın bakışlarla izledi. Özkan Emekli tarafından araçtan indirilen ve çok korktuğu görülen Mustafa Öğüt, Ben dolmuşa binip yerini değiştirmek istedim. Bu sırada hareket edince ne yapacağımı şaşırdım. Fren yerine gaza basmışım. Araç apartman boşluğuna uçtu'' dedi. 
     
</TEXT>
</DOC>
