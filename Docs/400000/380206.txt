<DOC>
<DOCNO> 380206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sondun21.html </URL>
<DATE> 2005/09/21/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Brüksel'de terör alarmı... 
</HEADLINE>
<TEXT>

     Belçika, İspanya'dan gelen ve AB kurumlarına yönelik terörist saldırı hazırlığından söz eden istihbarat üzerine olağanüstü önlemler aldı. 
     İspanyol istihbarat birimleri, İspanya'dan birkaç taşıtla yola çıkan bir grup teröristin, Brüksel'de, AB Konseyi'nin bulunduğu ''Juste Lipse'' binasına intihar saldırısı düzenlemeyi hedeflediklerini bildirdi. 
     İspanyollar, teröristlerin planları hakkında bazı ayrıntılı bilgiler verdiler ve geçen günlerde İspanya'dan patlayıcı yüklü taşıtlarla ayrıldıkları öne sürülen bu teröristlerin, Brüksel'de planlanmış bir kazayla eylem başlatacaklarını ileri sürdüler. 
     Belçika Kriz Merkezi, dün, AB Konseyi binasının bulunduğu Schumann Meydanı'nda olağanüstü önlemler aldı ve meydanı trafiğe kapattı. 
     Kriz Merkezi Genel Müdürü Jaak Raes, bu önlemlerin, ''dikkate değer bazı istihbarat verileri üzerine'' alındığını, ancak ''somut bir tehdit unsuru görülmediğini'' açıkladı. 
     Kriz Merkezi yetkililerinden Alain Lefevre de ''AB kurumlarına karşı somut bir tehdit hakkında bilgimiz olsa bu binaları boşaltırdık'' dedi. 
     Yetkililer, alınan kapsamlı önlemlerin, olası terör eylemlerine karşı süratli tepki gösterilebileceğinin kanıtlanmasını amaçladığını anlattılar. 
     Kriz Masası, AB kurumlarının zaten sürekli koruma altında olduğunu, dünden beri bu korumanın dışardan daha açık görüldüğünü belirttiler. 
     AB kurumları çevresinde ağır silahlı polisler ve taşıt kontrol ekipleri görülüyor. Konsey binasına giriş çıkışlar da sıkı denetleniyor. 
     
</TEXT>
</DOC>
