<DOC>
<DOCNO> 389166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sondun18.html </URL>
<DATE> 2005/10/24/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Talat'ın ABD programı belli oldu... Kimlerle görüşecek 
</HEADLINE>
<TEXT>

     KKTC Cumhurbaşkanı Mehmet Ali Talat, ABD Dışişleri Bakanı Condoleezza Rice'ın resmi davetlisi olarak ABD'ye yapacağı ziyaret öncesinde yarın Ankara'ya gidecek. 
     Cumhurbaşkanı Talat, yarın saat 12.00'de Ankara'ya gidecek ve Dışişleri Bakanı ve Başbakan Yardımcısı Abdullah Gül ile görüşecek. 
     Yarın akşam İstanbul'a geçecek olan Talat ve beraberindeki heyet, çarşamba günü saat 11.20'de THY uçağıyla New York'a hareket edecek. 
     Cumhurbaşkanlığı Özel Kalem Müdürü Asım Akansoy'un A.A muhabirine verdiği bilgiye göre, Cumhurbaşkanı Talat'ı ABD'de yoğun bir program bekliyor. 
     Talat, temasları çerçevesinde, ABD Dışişleri Bakanı Condoleezza Rice, BM Genel Sekreteri Kofi Annan, UDNP Başkanı Kemal Derviş ile görüşecek ve bazı düşünce kuruluşlarının düzenlediği konferanslara katılacak, ABD Kongresi Uluslararası İlişkiler Komitesi Başkanı Henry Hyde ile ABD Kongresi'nde bir araya gelecek. 
     
     WASHINGTON PROGRAM 
     Cumhurbaşkanı Talat, çarşamba günü İstanbul'dan New York'a, 27 ekim perşembe günü de New York'tan Washington'a geçecek. 
     Perşembe günü yerel saatle 10.00'da CSIS ve Brookings düşünce kuruluşlarının düzenlediği bir konferansa konuşmacı olarak katılacak. Saat 12.00'de de Washington Instofred for Near East Policy düşünce kuruluşunun toplantısına katılacak. 
     Cumhurbaşkanı Talat, aynı gün saat 13.00'te ABD Kongresi Uluslararası İlişkiler Komitesi Başkanı Henry Hyde'nin resmi davetlisi olarak, ABD Kongresi'nde bazı kongre üyeleri ve Hyde ile görüşecek. 
     Talat, aynı günün akşamı Türkiye'nin Washington Büyükelçiliği'nde düzenlenecek 29 Ekim Cumhuriyet Bayramı resepsiyonuna katılacak. 
     -RİCE İLE GÖRÜŞME- Cumhurbaşkanı Talat, 28 ekim cuma günü saat 11.00'de ABD Dışişleri Bakanı Condoleezza Rice'la görüşecek. ABD Dışişleri Bakanlığı'nda yapılacak görüşmenin ardından yabancı basınla bir araya gelecek olan Talat, daha sonra da KKTC'nin Washington Temsilciliği'nde Türk gazetecilere yönelik bir basın toplantısı düzenleyecek. 
     Talat, aynı gün ABD'nin eski Kıbrıs Özel Koordinatörü Thomas Weston ile görüşecek ve bazı özel temaslar yapacak. Talat, akşam da, Türk-Amerikan Konseyi'nin onuruna vereceği yemeğe katılacak. 
     
     NEW YORK PROGRAMI 
     KKTC Cumhurbaşkanı Mehmet Ali Talat, 29 ekimde Washington'dan New York'a geçecek ve 30 ekim pazar günü, UDNP Başkanı Kemal Derviş'le sabah kahvaltısında bir araya gelecek. 
     Cumhurbaşkanı Talat, 31 ekim pazartesi günü saat 12.00'de BM Genel Sekreteri Kofi Annan'la görüşecek. 
     Talat, saat 18.00'de de Harward Üniversitesi'nde bir konferans verecek. 
     Talat, New York'taki temaslarının ardından, 1 kasımda saat 17.30'da THY uçağıyla İstanbul'a dönecek ve 2 kasımda saat 20.30'da KKTC'ye hareket edecek. 
     Cumhurbaşkanı Talat'a Ankara ve ABD ziyaretlerinde, eşi Oya Talat, Cumhurbaşkanlığı Müsteşarı Raşit Pertev ve Özel Kalem Müdürü Asım Akansoy eşlik edecek. 
     
     İNGİLTERE BAŞBAKAN YARDIMCISIYLA GÖRÜŞEMEYECEK 
     KKTC Cumhurbaşkanı Talat'ın, Ankara ve ABD ziyareti programı nedeniyle Ada'da bulunan İngiltere Başbakan Yardımcısı John Prescott'la görüşemeyeceği belirtildi. 
     
</TEXT>
</DOC>
