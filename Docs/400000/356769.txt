<DOC>
<DOCNO> 356769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sontur40.html </URL>
<DATE> 2005/06/29/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Kenelere karşı Çorum'da piknik alanları ilaçlanacak... 
</HEADLINE>
<TEXT>

     Çorum Belediye Başkanı Turan Atlamaz, Kırım-Kongo Kanamalı Ateşi hastalığından dolayı 2 kişinin öldüğü kentte, piknik alanlarında kenelere karşı ilaçlama çalışması yapacaklarını söyledi. 
     Atlamaz, Belediye Temizlik İşleri Müdürlüğü'nde düzenlediği basın toplantısında, bir süre önce kene ısırmasından dolayı merkeze bağlı Karaağaç Köyü'nde 2 kişinin yaşamını yitirdiğini anımsattı. 
     Kırım-Kongo Kanamalı Ateşi hastalığı nedeniyle kentte pikniğe giden vatandaşların kenelerden dolayı tedirginlik yaşadığını belirten Atlamaz, şunları kaydetti 
     ''Kene ısırmasından dolayı 2 kişinin ölümü vatandaşlarımızda tedirginlik oluşturdu. Belediyeye, vatandaşlardan piknik alanları güvenli mi , Hangi yerleri tercih edelim gibi sorular gelmeye başladı. Bu durum üzerine halkımızın ilgi gösterdiği piknik alanlarını ve Çorum Barajı çevresini ilaçlamaya karar verdik. Kene ve haşerelere karşı kullanılmak üzere 2 ton ilaç satın aldık. 5 ekibimiz piknik alanlarında pazartesi gününden itibaren ilaçlama çalışmasına başlayacak.'' 
     
</TEXT>
</DOC>
