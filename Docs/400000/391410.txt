<DOC>
<DOCNO> 391410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/soneko39.html </URL>
<DATE> 2005/11/01/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Ekim'de borsa yüzde 4.11 değer kaybetti... 
</HEADLINE>
<TEXT>

     Borsa, Ekim ayını ortalama yüzde 4.11 oranında düşüşle kapadı. 
     Aylık bazda altın, döviz ve yatırım fonları da değer yitirirken, sabit getirili enstrümanlar Ekim ayını artışla tamamladı. 
     Tahvil-bono faizlerinin ortalamalarında 1 puanın altında kalan düşüşler gerçekleşti. Banka faizlerinin ortalamalarında önemli bir değişim olmazken, repodaki aylık düşüş 0.70 puana ulaştı. 
     Ekim ayı İMKB'nin 2005 yılı içinde değer yitirdiği 3. ay oldu. İMKB Mart ayında ortalama yüzde 10, Nisan ayında da ortalama yüzde 7.69'luk kayıpların ardından aylık bazda son 5 ayı 4.37 ile yüzde 9.86 arasında değişen oranlarda artışla tamamlamıştı. 
     Ekim ayı İMKB için bir rekorlar ayı oldu. AB ile müzakerelere başlanmasının ardından 4 Ekim günü 2. Seans içinde 35,809.90 puanla tarihi zirve, 35,624.79 puanla da kapanış rekoru kıran endeks, bu tarihten sonra düşüş eğilimine girdi. 
     Ekim ayında piyasalarda ağırlıklı olarak Avrupa Birliği, Danıştay'ın Türk Telekom ile ilgili kararı, özelleştirme çalışmaları ve ABD verileri yakından izlendi. 
     
     BORSA 
     İMKB Ulusal-100 Endeksi, Ekim ayında 1,369.24 puan düşerek 33,333.23 puandan 31,963.99 puana geriledi. İMKB'de işlem gören hisse senetlerinin aylık ortalama değer kaybı yüzde 4.11 oldu. 
     Ekim ayında, İMKB Ulusal Mali Endeks 2,241.97 puanlık düşüşle 49,063.46 puana, İMKB Ulusal Sanayi Endeksi 1,074.20 puanlık düşüşle 25,262.05 puana gerilerken, İMKB Ulusal Hizmetler Endeksi 74.73 puanlık artışla 15,775.46 puana yükseldi. 
     Mali grup hisselerin aylık ortalama değer kaybı yüzde 4.37, sanayi grubundaki hisselerin aylık ortalama değer kaybı yüzde 4.08 olurken, hizmetler grubundaki hisseler ortalama yüzde 0.48 artış kaydetti. 
     
     KAZANANLAR VE KAYBEDENLER 
     Eylül sonunda fiyatı 2.56 YTL olan ve Ekim ayını 3.80 YTL'den kapatan Feniş Alüminyum hisseleri, yüzde 48.44'lük artışla geçen ayın en çok değer kazanan hisse senedi oldu. 
     Vakıf Girişim hisseleri yüzde 45.00'lik artışla ikinci ve BJK Futbol Yatırımları YENİ hisseleri de yüzde 39.34'lük artışla üçüncü oldu. 
     Şeker Piliç hisseleri Ekim ayında yüzde 26.98 oranında gerileyerek en çok değer yitiren hisse senedi oldu. Marmaris Martı Otel hisseleri yüzde 19.57'lik düşüşle ikinci, Banvit hisseleri de yüzde 18.93'lük düşüşle üçüncü sırada yer aldı. 
     Ekim ayında İMKB'deki değişik pazarlarda işlem gören toplam 309 hisse senedinden 136'sı değer kazanırken, 159 hisse senedi değer yitirdi, 14 hissenin fiyatı da aynı kaldı. 
     
     DÖVİZ 
     Ekim ayında dolar ve avro değer yitirirken, İngiliz Sterlini ve İsviçre Frangı değer kazandı. 
     İstanbul Serbest piyasada alınıp satılan dövizlerden ABD Doları Ekim ayında Türk Lirası karşısında yüzde 0.15 düşüş göstererek 1.3480 YTL'ye, avro yüzde 0.18 düşüş göstererek 1.6210 YTL'ye gerilerken, İngiliz Sterlini yüzde 1.18 artış göstererek 2.4000 YTL'ye ve İsviçre Frangı yüzde 2.21 artış göstererek 1.0630 YTL'ye yükseldi. 
     
     ALTIN 
     EKim ayında 24 ayar külçe altının gram satış fiyatı yüzde 0.25, Cumhuriyet altının satış fiyatı da yüzde 1.09 oranında düştü. 
     Cumhuriyet altınının satış fiyatı ay boyunca 1.5 YTL gerileyerek 136.5 YTL'ye, 24 ayar külçe altının gram satış fiyatı da 0.05 YTL gerileyerek 20.35 YTL'ye indi. 
     İstanbul Altın Borsası'nda İAB işlem gören külçe altının gram fiyatı da Ekim ayı boyunca değişim göstermeyerek 19.39 YTL'de kaldı. 
     
     YATIRIM FONLARI 
     Menkul kıymet yatırım fonlarına katılma belgelerinin Ekim ayındaki ortalama değer kaybı yüzde 0.09 olarak gerçekleşti. 
     Katılma belgeleri arasında aylık bazda en yüksek oranlı artışlar, yüzde 4.29 ile Gedik A Tipi Hisse Senedi Fon, yüzde 4.16 ile C Bank B Tipi Tahvil-Bono Fon ve yüzde 3.49 ile Evgin A Tipi Karma Fon belgelerinde kaydedildi. 
     Aylık bazda en çok değer yitiren katılma belgeleri ise yüzde 10.41'lik düşüşle Dış Yatırım A Tipi İMKB-30 ENdeks Fon, yüzde 9.43'lük düşüşle Evgini A Tipi Değişken Fon ve yüzde 9.28'lik düşüşle de Global A Tipi İMKB-100 Endeks Fon oldu. 
     Yatırım fonlarının fiyat seyrini izleyen A.A Bileşik Fon Endeksi Ekim ayında 542 puan düşerek 617,861 puana geriledi. 
     
     TAHVİL, BONO, FAİZ, REPO 
     İMKB Tahvil Bono Piyasası'ndaki ortalama oranlardan parasını bir ay boyunca tahvil ve bonoda değerlendirenlerin Ekim ayında vadelerine göre kazançları yüzde 1.10 ile yüzde 1.31 arasında oldu. 
     Banka faizlerinin ortalamalarında ay içinde önemli bir değişiklik olmadı. Önde gelen ve değerlendirmeye alınan 10 kamu ve özel bankanın Eylül 2005 sonundaki faiz oranlarının ortalamaları dikkate alınarak yapılan hesaplamalara göre, 1 ay vadeli mevduat faizinin dönem sonu net getirisi yüzde 1.10 olarak gerçekleşti. 
     Eylül sonunda ortalama yüzde 15.0 dolayındaki oranlardan parasını repoda değerlendiren yatırımcılar, Ekim ayında yüzde 0.94 dolayında net kazanç elde ettiler. 
     
</TEXT>
</DOC>
