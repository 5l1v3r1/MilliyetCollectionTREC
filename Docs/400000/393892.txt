<DOC>
<DOCNO> 393892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sontur47.html </URL>
<DATE> 2005/11/10/ </DATE>
<TIME> 21.50 </TIME>
<AUTHOR>  </AUTHOR>
<HEADLINE>
O öldü ama organları yaşayacak... 
</HEADLINE>
<TEXT>

     Manavgat'ta arkadaşıyla birlikte yaralandığı trafik kazası sonrasında kurtarılamayarak ölen öğrencinin organları ailesi tarafından bağışlandı. 
     Antalya'nın Manavgat İlçesi Bahçelievler Mahallesi'nde motosikletle gezerken kazan yapan Manavgat Anadolu Otelcilik ve Turizm Meslek Lisesi 3. sınıf öğrencileri Halil Ertaş 17 ve Volkan Sarı 18 yaralandı. 
     Manavgat Devlet Hastanesi'ne kaldırılan iki öğrenciden hafif yaralı Volkan Sarı ayakta tedavi gördükten sonra taburcu olurken ağır yaralanan Halil Ertaş tedavi gördüğü Manavgat Devlet Hastanesi'nde kurtarılamadı. 
     Halil Ertaş'ın ailesi, beyin ölümünün gerçekleşmesinin ardından organlarını bağışlama kararı aldı. 
     Akdeniz Üniversitesi Organ Nakli Eğitim, Araştırma ve Uygulama Merkezi ve Alanya Başkent Hastanesi'nden oluşan bir ekip Ertaş'ın kullanılabilecek organlarını tespit etti. 
     Halil Ertaş'ın kalbi Ankara'ya, böbrek, korneaları ve pankreası Akdeniz Üniversitesi'ne götürüldü. 
     Manavgat Devlet Hastanesi Organ ve Doku Nakil Koordinatörü Dr. Bünyamin Şimşek, Halil Ertaş'ın ailesinin en zor anlarında büyük bir fedakarlık örneği sergilediklerini belirtti. 
     Ailenin acısına rağmen çocuklarının organlarını bağışladığını kaydeden Şimşek, şunları söyledi 
     ''Bu bağış tüm insanlara örnek olmalıdır. Hepimizin günün birisinde organ nakline ihtiyacımız olabilir. Ülkemizde çok düşük seviyelerde olan organ bağışı nedeniyle birçok kişi makineye bağımlı olarak yaşamlarını sürdürmekte ve ölümü beklemektedir. Gelin organ bağışı konusunda duyarlı olalım. Bir yakınımızı kaybederken, onun organlarıyla birçok kişiyi hayata döndürmenin huzurunu yaşayalım'' 
     
</TEXT>
</DOC>
