<DOC>
<DOCNO> 377327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/son/soneko12.html </URL>
<DATE> 2005/09/10/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Hisarcıklıoğlu Ekonomide yavaşlama eğilimi var... 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, ekonominin yavaşladığını ancak henüz bir durgunluk beklentisi olmadığını belirterek, ''anket, yaşanan sıkıntılara rağmen iş dünyasının güveninin sürdüğünü gösteriyor'' dedi. 
     TOBB Başkanı Rifat Hisarcıklıoğlu, 6 ayda bir 364 odadan işadamlarının katılımıyla gerçekleştirdiği Ekonomide Durum Tespiti ve Beklenti Raporu'nu düzenlediği bir basın toplantısıyla kamoyuna açıkladı. 
     Toplantıda bir gazetecinin, "Son günlerde tırmanan terör olaylarının ve toplumsal tepkilerinin yatırım ortamında risk oluşturur mu " şeklindeki sorusu üzerine Hisarcıklıoğlu şöyle konuştu 
     "Terör eylemleri bu şekilde artmaya devam ederse, bu ülkede yaşayan herkes gibi ticaret ve sanayi hayatını olumsuz şekilde etkiler. Biz aklı selim davranarak, idari tedbirler alınarak ve halkın da bilinçli şekilde teröre yüz vermemesiyle tekrar istikrar ortamına kavuşulacağına inanıyorum." Devletten bir kuruş para istemediklerini, sadece maliyetlerin rakiplerinki düzeyine çekilmesini istediklerini vurgulayan Hisarcıklıoğlu, vergi, istihdam vergilerinin yüksekliği, enerji maliyetlerinin yüksekliği, ihracatçılarımızın rekabeti için dövizin kendi dengesi içinde artması konularında sıkıntı olduğunu söyledi. 
     
     ANKET NASIL YAPILDI 

     Hisarcıklıoğlu, anketin, temmuz ayında 81 il ve 150 ilçeye yayılmış olan 364 adet Ticaret-Banayi-Deniz Ticaret Odası ve Ticaret Borsası aracılığıyla 5 bin 176 işadamı ve sanayiciyle yapıldığını kaydetti. Hisarcıklıoğlu, anketin iş dünyasının nabzını en geniş şekilde tutabilme özelliğine sahip olduğunu ifade etti. 
     Anket sonuçlarına göre, daha uyumlu olacak diyenlerin oranının yüzde 32.6, aynı trendin devam etmesini bekleyenlerin oranının da yüzde 38.6 olduğunu kaydeden Hisarcıklıoğlu, toplam yüzde 71.2 oranıyla iş dünyasının çoğunluğunun ekonomideki yavaşlamaya rağmen güvenini koruduğunu gösterdiğini vurguladı. 
     Kar marjının hızla azaldığını gördüklerini belirterek, şirketleri maliyet muhasebesi ve yatırım analizlerine daha fazla önem vermeye, kurumsallaşmaya ve ortak iş yapmaya önem vermeye çağıran Hisarcıklıoğlu, büyüme temposunda beklenen yavaşlamaya paralel olarak yatırımlarda da bir yavaşlama beklendiğini söyledi. 
     İhracat karlılığının hızla azaldığını vurgulayan Hisarcıkloğlu, bunun ihracat performansını da düşürdüğünü, girdi maliyetlerinin rakip ülke seviyesine çekilememesinin de bunda önemli rol oynadığını anlattı. 
     Hisarcıklıoğlu, ''istihdam düzeylerinin aynen korunmakta olduğu görülüyor. İstihdam maliyetlerinin yüksekliği, mevzuattan kaynaklanan engeller ve sanayi ara malı ithalatındaki hızlı artış istihdamı olumsuz etkiliyor'' dedi. 
     
     "ESKİ KAR MARJLARI KALMADI" 

     Rapora göre, 2004 yılında kar artışı elde eden firmaların ancak üçte biri, 2005 yılının ilk altı ayında bu kar artışını sürdürebilirken, kar azalışı yaşayanların oranı ise yüzde 45.7’yle önceki yılın 4 katına çıktı. Ankete katılan firmaların yüzde 24.6’sı yurtiçi satışlardan elde etmeyi bekledikleri karın artacağını, yüzde 33.4’ü değişmeyeceğini, yüzde 42’si ise azalacağını tahmin etti. 
     
     "İSTİHDAMDAKİ ARTIŞ SİNYALİ KUVVETLİ DEĞİL" 

     2004 yılının ilk 6 ayıyla karşılaştırıldığında 2005 
     yılının ilk altı aylık döneminde firmaların yüzde 24.7’si çalışan sayısının arttığını, yüzde 54.9’u değişmediğini, yüzde 16’sı ise azaldığını açıkladı. Bu yılın ikinci yarısında ise firmaların yüzde 20.2’si çalışan sayısının artacağını, yüzde 57.2’si değişmeyeceğini, yüzde 57.2’si ise azalacağını tahmin ediyor. 
     Hisarcıklıoğlu, istihdam maliyetlerinin yüksekliği, mevzuat kaynaklı engeller ve sanayi aramalı ithalatındaki hızlı artışın istihdamı olumsuz etkilediğini söyledi. 
     
     "İŞ DÜNYASININ GÜVENİ SÜRÜYOR" 

     Hisarcıklıoğlu, "Beklentiler zayıflamakla birlikte iyimserlik korunmaktadır. Ekonomide yavaşlama görünmesine rağmen, daha olumlu olacak veya geçen seneye göre değişmeyecek diyenleri topladığımızda karşımıza yüzde 70’lik bir rakam çıkmaktadır. Bu da yaşanan sıkıntılara rağmen iş dünyasının güveninin sürdüğünü, göstermektedir" dedi. 
     
     ERKEN SEÇİM 

     Erken seçim beklentisinin olup olmadığı yönündeki bir soru üzerine TOBB Başkanı Hisarcıklıoğlu, seçimin normal sürecinde olacağı inancında olduklarını belirterek, "artık seçimi gündemden çıkararak ekonomiye odaklanmamız lazım" dedi. 
     
     12 KATRİLYON LİRALIK İLAVE VERGİ BİNMİŞ 

     Bütçe açığının 7 katrilyon liraya indiğinde sevindiklerini, ancak 12 katrilyon liralık ilave vergi bindirildiğini anlatan Hisarcıklıoğlu, vergi yükünün yüksek olmasının 5.5 katrilyon liralık vergi kaybı ve tekrar düzeltilmesi çok zor olan toplumsal ahlakın bozulmasına neden olduğunu söyledi. 
     Rifat Hisarcıklıoğlu, vergi yükünün azaltılması için kamu harcamalarının azaltılması gerektiğini vurguladı. 
     Çin'den gıda ithalatının yüzde 385 oranında arttığına dikkat çeken Hisarcıklıoğlu, gümrüklerin önemini vurgularken, "ithal edilen bavulların içinde ne getirildiğinin farkında değiliz. Türkiye'de bilmeyen yok. 10 dolarlık bavulların içinde 1000 dolarlık eşya var. O bavulun içini kimse görmüyor" diye konuştu. 
     
</TEXT>
</DOC>
