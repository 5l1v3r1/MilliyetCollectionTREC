<DOC>
<DOCNO> 378158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sontur11.html </URL>
<DATE> 2005/09/13/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Bir aile üç yılda yok oldu 
</HEADLINE>
<TEXT>

     
     Ramazan ÇETİN DENİZLİ, DHA 
     
DENİZLİ'de Şahan ailesinin dramı yürek yakıyor. Ailenin üç ferdi birer yıl arayla can verdi. Kızını 6 yaşında trafik kazasında, eşini 38 yaşında kalp krizi sonucu kaybedince kendini alkole veren 44 yaşındaki baba Faruk Şahan, dün gece evinde sızınca, elinden düşürdüğü sigaranın halıyı tutuşturması sonucu çıkan yangında yaşamını yitirdi. 
     Denizli Sebze Hali'nde işçi olarak çalışan Faruk Şahan, on yıl önce Havana Şahan'la evlendi. Çiftin mutlu beraberliklerinden Gülsüm adın verdikleri kızları dünyaya geldi. Kader ağlarını Şahan ailesi için 2003 yılında örmeye başladı. Çiftin kızları Gülsüm Şahan, evlerinin önündeki yolun karşısına geçmeye çalışırken, bir otomobilin çarpması sonucu yaşamını yitirdi. Kızını kaybetmenin üzüntüsünü yaşayan anne Havana Şahan'ın kalbi evlat acısına fazla dayanamadı. Kızının ölümünden 10 ay sonra Havana Şahan, kalp krizi sonucu yaşamını yitirdi. 
     Birer yıl arayla biricik kızını ve eşini kaybeden baba Faruk Şahan, kendini alkole verdi. Baba Şahan, her gün olduğu gibi dün gece de yine İstiklal Mahallesi 1191 Sokak'taki tek katlı ahşap evinde geç saatlere kadar içki içti. 
     Alkolun etkisiyle kendinden geçen Şahan, elindeki sigarayı söndürmeden sızıp, uykuya daldı. Talihsiz babanın elinden yere düşen sigaranın ateşi halıyı tutuşturdu. Çıkan yangında alevlek kısa sürede evi sardı. Alkolün etkisiyle yangını farketmeyen Şahan, uykuda yanarak can verdi. 
     Yangına itfaiye müdahale etti. Yangın söndürüldükten sonra harabeye dönen evden Faruk Şahan'ın yanmış cesedi çıkarıldı. Cumhuriyet Savcılığı olayla ilgili soruşturma başlattı. Polis ve itfaiye ekipleri olay yerinde yaptıkları incelemede yangının sigara yüzünden çıktığını belirledi. Şahan Ailesi fertlerinin üç yıl içinde yaşamlarını birer birer yitirmesi akrabaları arasında üzüntü ve şaşkınlık yarattı. Şahan ailesinden geriye kalan ise mutlu günlerinde çekilen fotoğrafları oldu. 
     
</TEXT>
</DOC>
