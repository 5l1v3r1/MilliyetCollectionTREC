<DOC>
<DOCNO> 356626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/soneko45.html </URL>
<DATE> 2005/06/29/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Sabancı Holding Yöneticisi Karahan toprağa verildi... 
</HEADLINE>
<TEXT>

     Sabancı Holding Yönetim Kurulu Üyesi Oğuz Karahan'ın cenazesi İstanbul'da toprağa verildi. 
     Sabancı Holding ve Akbank'ta uzun yıllar görev yapan Karahan'ın Teşvikiye Camii'nde düzenlenen cenaze törenine, eşi Fatma Gülümser Karahan, Oğlu Mehmet Hakan Karahan, yakınları, Güler Sabancı, Erol Sabancı, Türkan Sabancı, Ömer Koç, Aydın Doğan, Asım Kocabıyık, Faruk Süren, Feyyaz Berker, Halit Narin, Tanıl Küçük, Hüsamettin Kavi'nin de aralarında bulunduğu çok sayıda kişi katıldı. 
     Karahan'ın cenazesi, öğleyin kılınan namazın ardından Zincirlikuyu Mezarlığı'na defnedildi. 
     
     GÜLER SABANCI 
     Sabancı Holding Yönetim Kurulu Başkanı Güler Sabancı, Karahan'ın vefatından dolayı büyük üzüntü duyduklarını ifade ederek, ''Oğuz Karahan Bey bizim ağabeyimizdi. Çok uzun yıllar Sabancı Holding ve Akbank'ta çalıştı. Çok sevilen, sayılan bir kişiydi. Bugün de burada onu görüyoruz. Kendisini tanımaktan ve birlikte çalışma şansına erişmekten mutluluk duyuyorum. Kendisine tanrıdan rahmet diliyorum'' dedi. 
     Sabancı Holding Yönetim Kurulu Başkan Vekili Erol Sabancı da duygularını ''Çok değerli kıymetli bir insandı. İşini severek yapardı. Herkese yardımcı olmaya çalışırdı. Şerefli, namuslu dürüst bir insandı'' sözleriyle ifade etti. 
     İstanbul Sanayi Odası İSO Meclis Başkanı Hüsamettin Kavi de Oğuz Karahan'ın İSO Yönetim Kurulunda 1994-2000 yılları arasında görev yaptığını anımsattı. 
     Karahan'ın konulara hem sanayi hem mali sektör açısından bakabilen bir insan olduğunu belirten Kavi, ''Ekonomiyi doğru değerlendirmek için çok büyük bir güçtü'' dedi. 
     
</TEXT>
</DOC>
