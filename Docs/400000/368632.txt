<DOC>
<DOCNO> 368632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/soneko27.html </URL>
<DATE> 2005/08/10/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Tarım Bakanı Biyodizeli destekliyorum 
</HEADLINE>
<TEXT>

     Tarım ve Köyişleri Bakanı Mehdi Eker, organik yağlardan elde edilen biyodizeli desteklediğini belirterek, ''Bu konuda bakanlığım ve hükümet nezdinde üzerime düşeni yapacağım'' dedi. 
     Alternatif Enerji ve Biyodizel Üreticileri Birliği Derneği ALBİYOBİR tarafından, Tarım ve Köyişleri, Enerji ve Tabii Kaynaklar ve Sanayi ve Ticaret bakanlıklarının desteğiyle düzenlenen ''Ulusal Yakıt Biyodizel'' konulu toplantıda konuşan Eker, Türkiye'nin petrol ihtiyacının sadece yüzde 9'unun yerli kaynaklardan karşılanabildiğini, bu durumun da ülkeyi alternatif enerji kaynakları arayışıyla karşı karşıya bıraktığını söyledi. 
     Biyodizelin de alternatif enerji kaynaklarından biri olduğunu hatırlatan Eker, bitkisel ve hayvansal her türlü organik yağdan elde edilen bu yakıtın Türkiye'de rahatlıkla üretilebileceğini kaydetti. 
     Türkiye'de 27 milyon hektar tarım arazisi bulunduğunu ve bazı tropik bitkiler dışında her ürünün ekilebileceğini anlatan Eker, buna karşılık Türkiye'de her yıl 1 milyar dolarlık yağ ithalatı yapıldığını bildirdi. 
     Bunun, plansız tarım üretimi ve stratejik destekleme politikaları yapılmamasından kaynaklandığını ifade eden Eker, biyodizel üretiminde başarılı olabilmek için yağlı tohum bitkisinin yeterince üretilmesi gerektiğini söyledi. 
     Eker, ithal edilen yağlı tohum bitkileriyle üretilen biyodizelin yine ithal edilen petrole alternatif olamayacağına da dikkati çekti. 
     
     ''BU İMKANI İYİ DEĞERLENDİRMELİYİZ'' 

     Yağlı tohumlardan biyodizel üretmenin tarım sektörüne yeni ufuklar açacağına işaret eden Eker, şöyle konuştu 
     ''Bu imkanı iyi değerlendirmeliyiz. Bu, çok önemli bir alandır. Bizim dünya ile paralel olarak hem biyodizelle ilgili bitkileri desteklememiz hem de bu ürünleri geliştirmemiz lazım. Biyodizeli destekliyorum. Ben bu konuda bakanlığım ve hükümet nezdinde üzerime düşeni yapacağım. Bürokratik engelleri ortadan kaldırmak için çalışacağım.'' Yüksek kalitede yağlı tohum bitkilerinin sulak alanlarda üretilebileceğine dikkati çeken Eker, GAP'ın tamamlanmasıyla toplam 1 milyon 800 bin hektar alanın sulanmaya başlayacağına dikkati çekerek, buralarda yağlı tohum bitkisi üretiminin çok verimli bir şekilde yapılabileceğini bildirdi. 
     Biyodizelin bir tarımsal ürün türevi olduğunu kaydeden Eker, pahalı olan mazot yerine kullanılmasının tarım sektörüne son derece faydalı olacağına da işaret etti. 

     
</TEXT>
</DOC>
