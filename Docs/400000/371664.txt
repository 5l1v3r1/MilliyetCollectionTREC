<DOC>
<DOCNO> 371664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/son/soneko11.html </URL>
<DATE> 2005/08/21/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Rusya'dan kanatlı hayvan ve hayvansal ürün ithalatına yasak 
</HEADLINE>
<TEXT>

     Türkiye, bazı bölgelerinde kanatlı hayvanlarda avian influenza kuş gribi görülmesi üzerine, Rusya Federasyonu'ndan kanatlı hayvan ve hayvansal ürün ithalatına yasak getirdi. 
     A.A muhabirinin edindiği bilgiye göre, Tarım ve Köyişleri Bakanlığı, Uluslararası Hayvan Hastalıkları Ofisi'nin uyarıları doğrultusunda, Rusya'da Temmuz'dan itibaren görülen kuş gribi nedeniyle, 18 Ağustos'tan itibaren bu ülke, kanatlı hayvan ve hayvansal ürün ithalatının yasaklandığı ülkeler listesine alındı. 
     Rusya Olağanüstü Durumlar Bakanlığı, H5N1 türü kuş gribinin Ural dağlarındaki Çelyabinsk kentinde yayıldığını, insan sağlığını da tehdit ettiğini açıklamıştı. Hastalığın insanlara bulaştığına dair şu ana kadar bulguya rastlanmadığı bildirilirken, şimdiye kadar 11 bin hayvanın telef edildiği kaydedilmişti. 
     Rusya'da kuş gribi, Temmuz ortalarında Novosibirsk'te ortaya çıkmış ve Tyumen, Omsk, Kurgan ve Altay'a yayılmıştı. Gribin, Asya'dan gelen göçmen kuşlarca taşındığı tahmin ediliyor. 
     Yetkililer, gelecek aydan itibaren on milyonlarca kuşun Rusya'dan sıcak iklimlere doğru göçlerine devam edeceğini, böylece gribin Avrupa ve Afrika'ya da yayılabileceğini belirtiyor. 
     Rus yetkililer, hastalığın sonbaharda Karadeniz ve Hazar'a ulaşabileceğini kaydediyor. 
     Türkiye, kuş gribi hastalığı nedeniyle, 12 Ağustos'ta Moğolistan'dan, 5 Ağustos'ta da Kazakistan'dan hayvan ve hayvansal ürün ithalatına yasak getirmişti. 
     Türkiye'de şu anda kuş gribi vakasına rastlanmadı, ancak hastalığın göçmen kuşlar yoluyla bulaşma riskinin bulunduğu belirtiliyor. 
     Türkiye'nin Rusya'dan kanatlı hayvan eti ithal etmediğini, bu ülkeye ihracat yapıldığını vurgulayan bakanlık yetkilileri, ancak, kaz tüyü, kuş tüyü, bunlardan yapılmış ürünler gibi malların ithalatının olabileceğini, hastalık bulaşma riskine karşı, her türlü kanatlı hayvan ve hayvansal ürün ithalatının yasaklandığını kaydettiler. 
     Türkiye, kuş gribi hastalığı nedeniyle, halen 17 ülkeye ithalat yasağı uyguluyor. 
     Tarım ve Köyişleri Bakanlığı, Uluslararası Hayvan Hastalıkları Ofisi'nin uyarıları doğrultusunda, BSE nedeniyle 4 Temmuz'da ABD'nin Teksas eyaletinden, şap nedeniyle 5 Ağustos'ta Çin'in Gansu, Qinghai, Hebei, Xinjiang bölgelerinden, 28 Temmuz'ta Kolombiya'nın güney bölgesinden, tavuk vebası newcastle nedeniyle 15 Ağustos'ta Fransa'ya bağlı Pays-de-la-Loire'dan, 27 Temmuz'da İngiltere'nin West Horsley, Surrey bölgelerinden hayvan ve hayvansal ürün ithalatına yasak getirmişti. 
     Kırgızistan da, kuş gribi görülen Rusya ve Kazakistan'dan tavuk ve diğer kanatlı hayvanların etinin ithalatını, 17 Ağustos'ta yasaklamıştı. 
     
</TEXT>
</DOC>
