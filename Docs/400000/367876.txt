<DOC>
<DOCNO> 367876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/son/sontur21.html </URL>
<DATE> 2005/08/07/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Dağcılık merakı ölümle sonuçlandı... 
</HEADLINE>
<TEXT>

     Adana'nın Pozantı İlçesi'nde, 2'si Tekir Yaylası'na aileleriyle tatile gelen 3 gençten biri, Karkuyusu tepesinden iniş sırasında uçuruma yuvarlanarak öldü. Gençlerden biri tepeden inmeyi başarırken, mahsur kalan gence olay yerine gelen kurtarma ekipleri, saatler süren çalışmalar sonucu ulaşabildi. 
     Alınan bilgiye göre, Tekir Yaylası'nda çalışan Hasan Çetin 19 ile Adana'dan aileleriyle tatile gelen arkadaşları Uğur Gül ve Mehmet Eryılmaz, dün öğle saatlerinde, yayladaki yerleşim alanından yaklaşık 20 kilometre uzaklıktaki 5 saatlik yürüyüşle ulaşılabilen yaklaşık 1600 rakımlı Karkuyusu Tepesi'ne çıktı. 
     Gençlerden Hasan Çetin, iniş sırasında dengesini kaybederek yaklaşık 200 metrelik uçuruma yuvarlanarak öldü. Zirveye daha yakın konumda bulunan Mehmet Eryılmaz, cep telefonuyla durumu ailesine bildirdi, inemediği için bulunduğu yerde mahsur kaldı. Daha aşağılardaki Uğur Gül, inmeyi başararak, Adana'dan olay yerine gelen Büyükşehir Belediyesi CANKUR ve Sivil Savunma ekiplerine ulaştı. 
     Ekipler, saatler süren çalışmalar sonucu Mehmet Eryılmaz'ın bulunduğu sarp yere ulaştı ve genci daha güvenli bir yere indirmeyi başardı. 
     Adana Büyükşehir Belediyesi İtfaiyesi ve CANKUR Daire Başkanı Ahmet Bakır, ekiplerin, mahsur kaldığı yerden kurtarılan genci yerleşim alanına indirme aşamasında olduğunu, cesedin de bulunduğu yerden alınmasına çalışıldığını bildirdi. 
     Pozantı Kaymakamı Osman Beyazyıldız da AA muhabirine yaptığı açıklamada, gençlerin yanlarında herhangi bir malzeme bulunmadan dağa çıktıklarını belirterek, ''Haber alınması üzerine ekipler dün akşam saatlerinde çalışmalara başladı ve iki gence de ulaşıldı. Ceset de bulunduğu yerden alınacak. Savcılık soruşturma başlattı'' dedi. 
     
</TEXT>
</DOC>
