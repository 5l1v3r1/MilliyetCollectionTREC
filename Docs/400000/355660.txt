<DOC>
<DOCNO> 355660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/son/sonspo19.html </URL>
<DATE> 2005/06/26/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
79. Gazi Koşunu'nu, ''Popular Deman'' kazandı... 
</HEADLINE>
<TEXT>

     At yarışlarında, Ulu Önder Gazi Mustafa Kemal Atatürk adına bu yıl 79.’su düzenlenen Gazi Kupası Koşusu’nu, Halis Karataş’ın jokeyliğini yaptığı "Popular Demand" isimli safkan kazandı. 
     Veliefendi Hipodromu’nda çim pistte 2 bin 400 metre mesafede yapılan, 3 yaşlı 22 İngiliz safkanın katıldığı koşuda, Gülsüm Eliyeşil’in sahibi olduğu "Popular Demand" isimli safkan, son 100 metredeki atağıyla 2.29.43’lük dereceyle birinci oldu. 
     Yarışta 2. sırayı jokeyi Selim Kaya ile Edip Çizmeci’nin sahibi olduğu "Mahalle Çocuğu" isimli safkan, 2.30.07’lik dereceyle, üçüncülüğü Musa Demirsel’in sahibi olduğu "Caribou" isimli at, 2.30.11’lik dereceyle jokeyi Ertül Cankılıç ile, döndüncülüğü ise Ersan Özbelge’nin sahibi olduğu "Golden Sun" isimli at, jokey Sadettin Boyraz ile ve 2.30.14’lük dereceyle elde etti. 
     Yarışın ardından düzenlenen törende, Cumhurbaşkanlığı Genel Sekreteri Kemal Nehrozoğlu, Atatürk’ün at üzerindeki som gümüş heykelinden oluşan birincilik kupasını "Popular Demand"ın sahibi Gülsüm Eliyeşil ve eşi Sadık Eliyeşil’e verdi. 
     Nehrozoğlu, törende yaptığı açıklamada, Cumhurbaşkanı Ahmet Necdet Sezer’in, kupayı vermek üzere kendisini görevlendirdiğini belirterek, "Böyle önemli bir yarışta mutlu sona eriştiğiniz için sizi Cumhurbaşkanımız adına kutluyorum" dedi. 
     Daha sonra Tarım ve Köyişleri Bakanı Mehmet Mehdi Eker, safkanın antrenörü Veysel Boztaş’a bir şilt verdi. Bakan Eker, Boztaş’ı kutlayarak başarılarının devamını diledi. 
     Yarışı kazanan jokey Halis Karataş’a da İstanbul Valisi Muammer Güler tarafından şilt sunuldu. 
     79. Gazi Kupası Koşusu’nda ilk sırayı alan "Popular Demand", 
     sahibine birincilik ödülünün yanısıra, yetiştiricilik primi ve kaydiye ücretleriyle bibrlikte toplam 584 bin YTL kazandırdı. Bu arada yarış öncesinde modacı Cemil İpekçi’nin Gazi Kupası Koşusu için özel olarak hazırladığı 20 şapka, düzenlenen defilede mankenler tarafından tanıtıldı. 
     
</TEXT>
</DOC>
