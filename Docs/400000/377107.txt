<DOC>
<DOCNO> 377107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sonspo19.html </URL>
<DATE> 2005/09/09/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Ç. Rizespor Beşiktaş maçında istediğimiz oyunu yansıtabilirsek kazanırız 
</HEADLINE>
<TEXT>

     Çaykur Rizespor Teknik Direktörü Metin Yıldız, Beşiktaş maçında sahaya istedikleri oyunu yansıtmaları halinde kazanan tarafın kendileri olacağını söyledi. 
     Yıldız, AA muhabirine yaptığı açıklamada, Milli maçlar nedeniyle lige verilen arayı en iyi şekilde değerlendirerek Beşiktaş maçının hazırlıklarını sürdürdüklerini belirtti. 
     İlk kez cezalı ve sakat oyuncuların da takıma katılmasıyla tam kadro çalışma fırsatı bulduklarını ifade eden Yıldız, ''Verilen aranın ardından Beşiktaş maçı ile lige iyi bir başlangıç yapmak istiyoruz. Beşiktaş maçına lige yeni başlıyormuş gibi çıkacağız. Sahaya istediğimiz oyunu yansıtabilirsek kazanan taraf olacağımıza inanıyorum'' dedi. 
     Yıldız, Beşiktaş'ın avantajlarını ve dezavantajlarını bildiklerini de kaydederek, ''Beşiktaş güçlü bir takım. Biz de buna göre bir oyun sistemi belirleyerek oynayacağız. Taraftarlarımızdan bize maç boyunca destek olmalarını istiyoruz'' diye konuştu. 
     
</TEXT>
</DOC>
