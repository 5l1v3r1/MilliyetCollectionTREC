<DOC>
<DOCNO> 358170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/sonyas12.html </URL>
<DATE> 2005/07/04/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Porsche öpme yarışı... En uzun öpen arabayı alacak 
</HEADLINE>
<TEXT>

     Moskova'nın merkezindeki bir Porsche yetkili satıcısının, bir radyo istasyonuyla ortaklaşa düzenlediği yarışmada, arabayı en uzun süre öpen kişi 60 bin dolar değerinde Porsche'a sahip olacak. 
     Özel radyo tarafından yapılan ön elemeyi geçen 10 kişi bugün yarışmaya başlarken, arabayı en uzun süre öpen kişiye 60 bin dolar değerindeki Porsche Boxter marka otomobil hediye edilecek. 
     Yarışmayı, ''Rusya Rekorlar Kitabı'' temsilcileri de izlerken, gözlemciler, yarışmanın çok uzun sürmesi halinde kazanan kişinin Rusya rekorlar tarihine geçeceğini söylediler. 
     
      Rekorlar kitabının temsilcisi Vladimir Arkadeviç, böyle bir yarışmanın Rusya'da ilk defa yapıldığını belirterek, daha önce Şili'de benzer yarışmayı otomobili 50 saat 45 dakika öpen kişinin kazandığını söyledi. 
     Yarışmayı düzenleyen radyo istasyonu temsilcisi Aleks Duglas da yaptığı açıklamada, ''Yarışmacılar her 3 saatte bir 15 dakika dinlenecek. Gece ise her bir saatte 10 dakika mola verilecek. Doğal ihtiyaçlarını karşılamalarına izin verilecek yarışmacılar, 100 saate kadar yarışabilir'' dedi. 

     
</TEXT>
</DOC>
