<DOC>
<DOCNO> 350058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sonspo21.html </URL>
<DATE> 2005/06/08/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Stuttgart, Daum ile görüşecekleri iddialarını yalanladı... 
</HEADLINE>
<TEXT>

     Almanya Birinci Ligi Bundesliga takımlarından VFB Stuttgart, kulüp Başkanı Erwin Staudt'un, Fenerbahçe Teknik Direktörü Christoph Daum ile görüşeceği yönünde Bild Gazetesi'nde çıkan haberi yalanladı. 
     VFB Stuttgart Kulübü'nün sözcüsü, bu konuda yaptığı açıklamada, Erwin Staudt'un, hafta içinde İspanya'nın Mallorca Adası'na giderek Christoph Daum ile gizli bir görüşme yapacağı haberini yalanlayarak, ''Bu dogru değil. Staudt ne orada, ne de oraya gitmek gibi bir niyeti var'' dedi. 
     Bild Gazetesi, teknik direktör Matthias Sammer'den ayrılan Staudt'un, yeni teknik direktör arayışında olduğunu, bu nedenle Fenerbahçe ile sözleşmesini 2 yıl uzatmasına karşın, dünden bu yana Mallorca adasındaki villasında bulunan Daum ile de görüşmek istediğini yazmıştı. 
     
</TEXT>
</DOC>
