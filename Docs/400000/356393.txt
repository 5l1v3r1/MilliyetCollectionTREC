<DOC>
<DOCNO> 356393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sontur50.html </URL>
<DATE> 2005/06/28/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Halk otobüsü yoldan çıktı 7 yaralı 
</HEADLINE>
<TEXT>

     Sivas’ta, Soğuk Çermik Kaplıcası’ndan kente yolcu taşıyan halk otobüsünün yoldan çıkması sonucu meydana gelen sarsıntı nedeniyle 7 kişi yaralandı. 
     AA muhabirinin aldığı bilgiye göre, Soğuk Çermik Kaplıcası’ndan kente yolcu taşıyan ve sürücüsünün kimliği öğrenilemeyen 58 AD 145 plakalı özel halk otobüsü, Sivas-Erzincan Karayolu’nun Seyfebeli mevkiinde yoldan çıktı. 
     Aracın yoldan çıkması sonucu meydana gelen sarsıntı nedeniyle yolculardan Mevlüde, Tuğba ve Eren Danacı, Adem ve Şerife Tombul ile Kadriye ve Merve Coşkun yaralandı. 
     Sivas Sultan 1. İzzettin Keykavus Devlet Hastanesi’nde tedavi altına alınan yaralılardan Adem Tombul, AA muhabirine yaptığı açıklamada, ailesiyle birlikte Soğuk Çermik Kaplıcası’nda piknik yaptıklarını, dönüş sırasında otobüsün kontrolden çıktığını söyledi. 
     Aracın arka koltuğunda oturduğunu ifade eden Tombul, "Otobüs çok kalabalıktı. Tüm koltuklar ve koridor yolcularla doluydu. Otobüs kontrolden çıkınca ben de ön tarafa doğru uçtum. Kaza anında çocuklar da çok korktu" dedi. 
     
</TEXT>
</DOC>
