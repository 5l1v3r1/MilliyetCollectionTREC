<DOC>
<DOCNO> 388669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/sonyas13.html </URL>
<DATE> 2005/10/21/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Antibakteriyel sabunun hastalıklara karşı normal sabuna üstünlüğü yok 
</HEADLINE>
<TEXT>

     ABD’nin Gıda ve İlaç Dairesi FDA , antibakteriyel sabunların, ev içinde hastalıklarla mücadelede normal sabunlara göre üstünlüğünün olmadığını açıkladı. 
     FDA uzmanlarının konuya ilişkin dün yaptıkları toplantının ardından yapılan açıklamada, antibakteriyel sabun üreticilerinden, bu ürünün yararlarını kanıtlamaları istendi aksi halde sabunların bu şekilde pazarlanmasına kısıntı getirilebileceği uyarısında bulunuldu. 
     Uzmanlar, sabunlarda kullanılan sentetik kimyasalların, antibiyotiklere karşı dirençli bakterilerin artışını hızlandırmasından da kaygı duyduklarını belirttiler. 
     Antibakteriyel sabun üreticilerinin temsilcileri ise toplantıda, kendi ürünlerinin mikropları öldürdüğünü, diğerlerinin ise yalnızca uzaklaştırdığını belirterek, "Tüketiciye seçme hakkı tanınmalı" görüşünü dile getirdiler. 
     "Antibiyotiklerin İhtiyatlı Kullanımı" adlı birliğin başkanı olan Dr. Stuart B. Levy, antibakteriyel ürünlerin piyasadan kaldırılması, yalnızca hastanelerde ve çok hasta insanların bulunduğu evlerde kullanılması gerektiğini belirtti. Dr. Levy, "Bakterileri yok edemezsiniz. Onlar dinozorların geldiğini ve gittiğini gördüler. 
     İnsanların gelip gittiğini görmekten de memnun olacaklar. Evleri sterilize etmeye çalışmak başarısızlığa mahkumdur" dedi. 
     
</TEXT>
</DOC>
