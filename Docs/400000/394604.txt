<DOC>
<DOCNO> 394604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/son/sontur15.html </URL>
<DATE> 2005/11/13/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Hacı adayları kutsal yolculuğa hazırlanıyor... 
</HEADLINE>
<TEXT>

     Ankara Müftülüğü'nce, hacı adaylarının sağlık, güvenlik içinde ve din kurallarına uygun olarak hac farizelerini yerine getirebilmeleri amacıyla eğitim seminerleri verilmeye başlandı. 
     Kocatepe Camii'nde düzenlenen seminerde, kutsal topraklarda ibadet etme, ihrama girme, şeytan taşlama, Kabe'yi tavafa çıkma gibi dini bilgilerin yanı sıra, rehberin takip edilmesi, kalınacak yerlerin bulunması, yolculukta gerekli eşyalar, giyim şekli, temizlik ve sağlık için gereken malzemeler konusunda da bilgi verildi. 
     Hacı adaylarının özel sorularının da cevaplandırıldığı seminerde konuşan Ankara Merkez Vaizi Osman Albayrak, semineri, dünyanın çeşitli ülkelerinden insanların bir araya geldiği kutsal topraklarda karşılaşılabilecek sıkıntıları asgariye indirmek amacıyla düzenlediklerini belirtti. 
     Hacı adaylarının, Türkiye'den ayrılmadan çevresindekilerle vedalaşması ve helalleşmesi gerektiğini ifade eden Albayrak, adaylardan hac görevi yerine getirilirken ne olursa olsun nazik ve sabırlı davranmalarını istedi. 
     
</TEXT>
</DOC>
