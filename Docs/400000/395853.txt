<DOC>
<DOCNO> 395853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sontur09.html </URL>
<DATE> 2005/11/17/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Yüksekova'ta tansiyon tırmanıyor 
</HEADLINE>
<TEXT>

     Hüseyin Yılmaz CNN TÜRK Hakkari 

Hakkari'nin Yüksekova ilçesinde geçtiğimiz salı günü çıkan çatışmada ölen üç kişi bugün defnediliyor. Cenaze törenine 10 bin kişi katılıyor. 
     Cenaze töreni için Hakkari ve ilçelerden çok sayıda kişi bugün Yüksekova'ya gitti. 
     Üç kişinin cenazelerini Yüksekova Hastanesi'nden alan ve Akalın köyüne götüren 10 bin kişi, sloganlarla Hakkari Valisi Erdoğan Gürbüz'ü protesto etti. 
     Güvenlik güçleri kalabalığı uzaktan izlerken, cenazelerin mezarlığa götürülmesi sırasında izlenecek güzergahta oturan - başta polisler olmak üzere - tüm kamu görevlilerinin aileleri daha güvenli yerlere nakledildi. 
     Akalın köyünde yapılan ve binlerce kişinin katıldığı cenaze töreni sırasında iki F-16 uçağı da Yüksekova üzerinde alçak uçuş yaptı. Bölgede yıllardır böyle bir olay yaşanmadığını söyleyen halk, tepki gösterdi. 
     Cenazelerin geçirildiği güzergahtaki kamu görevlilerinin aileleri korumaya alındı Yüksekova'da esnaf bugün de dükkanlarını açmadı. Günlerdir evlerine kapanan halk, sadece ekmek almak için dışarı çıkıyor, diğer ihtiyaçları için kentte günlük hayatın normale dönmesini bekliyor. Olaylar nedeniyle okullar da üç gündür tatil. 
     Dün 5'i polis 20 kişinin yaralandığı Hakkari kent merkezinde ise, DEHAP'lı Belediye Başkanı Metin Tekke kapalı olan işyerlerinin kepenklerini açtırdı. 
     Esnafı tek tek gezerek telkinlerde bulunan Tekke, sivil halkın silah attığı iddialarının gerçeği yansıtmadığını söyledi. Kentte öğrenciler de sabah okullarına gitti 
     
     ERDOĞAN'DAN PROVAKASYON UYARISI 

     Başbakan Erdoğan, bugün Yüksekova’da yapılacak cenaze töreninde bir çok provokatif eylemin olabileceğini belirterek, "Vatandaşlarımızın eylemlere karşı mutedil olmasını, itidalle ve bir cenaze merasimine yakışır şekilde davranmasını başbakanları olarak rica ediyorum" dedi. 
     Başbakan Erdoğan, partisinin MYK toplantısı sonrasındaki açıklamasının ardından gazetecilerin sorularını yanıtladı. 
     Başbakan Erdoğan, "kamuoyunda Hakkari ve Şemdinli’deki olayların büyükşehirlere sıçrayabileceği endişesi var, siz bu endişeleri paylaşıyor musunuz " sorusuna ise, "Bunları konuşmak bile şu anda ciddi bir yanlıştır. Bizler süreci bulunduğu yerde çözmenin gayreti içerisinde olacağız, hep beraber bunu çözeceğiz, ama sizler bu soruları sordukça sadece bu tür çirkin ve kötü emelleri bulunanlara hizmet etmiş olursunuz. Bunu böyle bilmelisiniz. Bunları değerlendirirken çok dikkatli değerlendirmekte fayda var. Temennimiz odur ki bir an önce halkımızın şu anda kavuşmuş olduğu sükunet, yarın cenazelerin defin merasiminde de aynı şekilde devam etsin. Özellikle vatandaşlarımızın cenazelerin defin törenlerinde de birçok provokatif eylemler olabilir. Bu eylemlere karşı vatandaşlarımızın mutedil olmasını, itidalle ve bir cenaze merasimine yakışır şekilde davranmasını özellikle tüm Hakkarili, Yüksekovalı vatandaşlarımızdan başbakanları olarak rica ediyorum." karşılığını verdi. 
     
</TEXT>
</DOC>
