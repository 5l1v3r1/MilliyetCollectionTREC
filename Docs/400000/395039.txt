<DOC>
<DOCNO> 395039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sondun06.html </URL>
<DATE> 2005/11/15/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Japon Prensesi evlendi ve 'sıradan vatandaş' oldu 
</HEADLINE>
<TEXT>

     Japonya Prensesi Sayako 36 , bugün Tokyo belediyesi çalışanlarından Yoshiki Kuroda ile evlenerek sarayın dışına çıktı ve ''sıradan vatandaş'' oldu. 
     Sade bir beyaz elbise giyen ve inciler takan, siyah bir araba ile evlilik töreninin yapıldığı Imperial Hotel'e gitmek üzere Saray'dan ayrılan Sayako'yu yollarda binlerce kişi uğurladı. 
     Saray standartlarına göre sade kalan bir törenle evlenen ikilinin çocukluktan tanıştıkları, ancak aşklarının iki yıl önce, Sayako'nun erkek kardeşlerinden Prens Akishino'nun verdiği bir tenis partisi sırasında başladığı belirtildi. 
     Çiftin nikah işlemleri saray yetkilileri tarafından düğün töreni devam ederken yapıldı. Şinto dinine uygun dini tören ise Tokyo'nun merkezindeki İse Tapınağı baş rahibi tarafından gerçekleştirildi. Buradaki törene İmparator ve İmparatoriçe dahil sadece 31 kişi katıldı. 
     Yeni evli çift düğünden sonra otelde akşam yemeği yiyecek ve sonra doğrudan yeni evlerine gidecek. 
     Düğün ulusal çapta yoğun ilgi görürken ve bakanlar ile milletvekilleri yeni çifti kutlarken, Cinsiyet Eşitliği Bakanı Kuniko Inoguchi ''Sıradan bir vatandaş olarak kalpten tebriklerimi sunuyorum'' dedi. 
     Japonya tarihinde ilk kez bir imparator kızı, sıradan halktan biri ile evlendi. 
     Japon yasalarına göre evlenerek kraliyet ailesinden gelen ayrıcalıklarını kaybeden Sayako, saray dışı yaşama hazırlık için daha önce ehliyet kursuna gitti, süper marketlerde alış veriş pratikleri yaptı, yeni evi için kataloglardan mobilya ve eşya seçti. 
     Sayako, düğünden sonra gazetecilerle yaptığı kısa görüşmede gelecek hakkındaki belirsizliklere işaret etti ve ''İmparator bana hayatımda şimdiye kadar kazandığım meziyetleri güçlendirmemi tavsiye etti. Gelecek hayatımla ilgili hala bilmediğim birçok şey var, dolayısıyla bu tavsiyeye nasıl uyacağımı bilmiyorum'' dedi. Sayako, ''ama İmparatorun yeni yaşamımı toptan bir kopuş değil de bir devamlılık olarak görmesi beni çok mutlu etti'' diye konuştu. 
     Sayako daha sonra yaptığı yazılı açıklamada ise, imparatorun kendisine ''aile bağlarının değişmeyeceğini söylediğini ve kendisinden eşine ve eşinin işine saygı görmesini istediğini'' belirtti. 
     Sayako daha sonra imparatorun kendisini kucaklayarak, birçok kez ''Her şey iyi olacak'' dediğini kaydetti. 
     
     HANEDANIN GELECEĞİ 

     Bu arada hükümet, İmparatorluğun başındaki Krizantem Hanedanı'ndan kadınların tahta geçmesini engelleyen 1947 tarihli yasayı değiştirmeyi düşünüyor. Aynı yasa, hanedanın kadınlarının evlenince sarayı terk etmesini de zorunlu kılıyor. 
     Japonya İmparatorluk ailesi 1960'lardan bu yana erkek çocuk sahibi olmadı ve şu anda tahtın doğrudan varisi olan bir erkek üyesi yok. 
     Sayako'nun erkek kardeşi Veliaht Prens Naruhito ve eşi Prenses Masako'nun ise 3 yaşında, Aiko adında bir kız çocukları var. 
     Eğer yasa değişirse, Japonya kadınların tahta geçmesine izin veren 1947 öncesi hanedanlık kurallarına geri dönecek. 1947 öncesi 1500 yıllık dönemde Japonya tahtına 8 kadın oturmuştu. 
     Yapılan kamuoyu yoklamaları halkın da bu yönde bir değişikliği desteklediğini gösterirken, yeni yasa tasarısının en erken gelecek yıl meclise gönderilebileceği belirtiliyor. 
     
</TEXT>
</DOC>
