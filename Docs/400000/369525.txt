<DOC>
<DOCNO> 369525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/son/sonsiy06.html </URL>
<DATE> 2005/08/13/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Egemen Bağış Türkiye'nin AB üyeliği bir zamanlama meselesidir 
</HEADLINE>
<TEXT>

     Başbakan Recep Tayyip Erdoğan'ın Dış İlişkiler Danışmanı Egemen Bağış, Türkiye'nin AB üyeliğinin bir ihtimal değil, bir zamanlama meselesi olduğunu belirtti. 
     Bağış, Financial Times'a yayınlanan açıklamasında, AB'nin bir kriz surecinden geçtiğini ve Türkiye'nin de ''bir bahane'' olarak seçildiğini ifade etti. 
     Son donemdeki görüntülere rağmen Türkiye'nin, Avrupa ile bütünleşme hedefine güvenle yürümeyi sürdüreceğini vurgulayan Bağış, ''bu süreç yasal olarak 1963'te başlamıştır. Eğer bazı kıta Avrupası politikacıları Türkiye'nin AB üyeliğinden ilk kez geçen kış haberdar olduklarını söylüyorlarsa, bunu bir şaka olarak kabul etmek gerekir. Türkiye, siyasi bir şaşkınlık sonucu yanlış bir yere konulamayacak kadar önemli bir ülkedir'' dedi. 
     Türkiye'nin, İngiltere'nin halen yürüttüğü AB dönem başkanlığı sırasında, çok ihtiyaç duyulan akılcı yaklaşımı bazı kafalara aktarmada kilit rol oynayacağına inandığını ifade eden Bağış, bu noktada Ankara ve Londra'nın, AB ve AB'nin geleceği konusunda tamimiyle ayni düşünceleri paylaştığını vurguladı. 
     İngiltere hükümetinin AB içinde gösterdiği liderliği takdirle karşıladıklarını belirten Bağış, şu görüşleri ifade etti 
     ''Türkiye'nin AB üyeliği süreci 1.5 milyarlık Müslüman dünyası tarafından da yakından izlenmektedir. Türkiye'nin AB üyesi olması demek, Hıristiyanların ve Müslümanların demokrasi, insan hakları, hukukun üstünlüğü, serbest piyasa ekonomisi ve hür teşebbüs ilkeleri çevresinde bütünleşebilmeleri demektir. 
     Dini ve siyasi fanatizm ve terör, ortak düşmanımızdır. Türkiye, uygarlıkların ve dinlerin uyumunu amaçlamaktadır. Mesele, Türkiye'nin AB'ye üye olup olmayacağı değil, ne zaman üye olacağı meselesidir. Türkiye'nin AB üyeliği bir ihtimal değil, bir zamanlama meselesidir. 
     Bu zorlu surecin zayıflığa tahammülü yoktur. Biz kararlı olmayı sürdürüyoruz.'' 
     
</TEXT>
</DOC>
