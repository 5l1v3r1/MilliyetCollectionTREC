<DOC>
<DOCNO> 367720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/ekonomi/eko08.html </URL>
<DATE> 2005/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Basın açıklamasına katılınca kovuldular 
</HEADLINE>
<TEXT>


İSTANBUL Milliyet 

Sendikalı oldukları gerekçesiyle işten çıkarılan 26 arkadaşlarına destek vermek için DİSK Genel Başkanı Süleyman Çelebi'nin çalıştıkları Örsan Tekstil önünde düzenlediği basın açıklamasına katılan dokuz işçi, anında işten çıkarıldı. Çelebi, çalışanların sendika üyesi oldukları için çok ağır bedeller ödediklerini söyledi. Bu sebeple 26 önder işçinin işten çıkarıldığını, diğerlerinin ise baskı ve tehdit altına çalıştıklarını ifade eden Çelebi, sadece sendika üyesi oldukları için bazı işçilere tuvalet temizliği bile yaptırıldığını ileri sürdü. Çelebi, dokuz işçinin işten çıkarılması konusunda, "Bu yasadışı bir uygulama. Haksızlıkları uluslararası alana da taşıyacağız ve Örsan Tekstil'i teşhir edeceğiz" dedi. Aralarında Çelebi'nin de bulunduğu grup ile jandarma arasında kısa süreli arbede yaşandı. 


</TEXT>
</DOC>
