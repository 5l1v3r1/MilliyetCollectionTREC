<DOC>
<DOCNO> 365357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/soneko08.html </URL>
<DATE> 2005/07/29/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Beşiktaş lig başlamadan borsada liderliğe oturdu 
</HEADLINE>
<TEXT>

     Ufuk Korcan Referans Gazetesi 

Haftanın ilk günü bedelsiz sermaye artırımı yapan Beşiktaş'ın hisseleri son dört günde yüzde 453 yükseldi. Beşiktaş'ın ardından yükselişe geçen Fenerbahçe ve Galatasaray'da ise yüksek kar payı beklentisi hakim. 
     Futbol klüpleri arasındaki rekabet, önümüzdeki hafta başlayacak olan 2005-2006 Süper Lig sezonunundan önce borsada kendini gösterdi. İstanbul Menkul Kıymetler Borsası'nda İMKB dün yüzde 15.20 yükselen Beşiktaş hisselerindeki son 4 günlük değer artışı yüzde 453'e ulaştı. Beşiktaş'ın ardından karını yüzde 204 oranında artıran Fenerbahçe yüzde 13.70, Galatasaray yüzde 9.68, Trabzonspor ise yüzde 4.39 değer kazandı. 
     Beşiktaş hisselerinde yaşanan hızlı yükseliş hareketi şirketin haftanın ilk günü ödenmiş sermayesini yüzde 1737.8 bedelsiz artırarak 2.1 milyon YTL'den 40 milyon YTL'ye çıkarmasıyla başladı. Şirketin eski hisse senetlerine kar payı dağıtılıp dağıtılmayacağı ve dağıtılacaksa miktarı belli olmadığından, Beşiktaş hisseleri 25 Temmuz'da serbest marjla işlem gördü ve haftanın ilk günü yüzde 236 yükselişle tamamladı. Bölünmüş fiyata göre cuma günü 2.60 YTL'den kapanan Beşiktaş hisseleri dün 14.40 YTL'den kapandı. Böylece hisselerdeki 4 günlük yükseliş yüzde 450'yi geçti. Öte yandan şirketin İnönü Stadı saha içi ve saha dışı reklam panolarının kiralanması konusunda Aktif Tanıtım ile 5 yıllığına 12 milyon 390 bin dolara anlaşması da şirket hisselerine olan talebi arttırdığı söyleniyor. 
     Artırılan 37.8 milyon YTL sermayeyi temsil eden hisse senetleri, üzerlerinde 2005 yılı kar payı kuponları bulunmayacağından pazartesiden itibaren 'yeni' olarak ayrı bir sırada işlem görüyor. Beşiktaş'ın "yeni" hisseleri 3.66 YTL'den günü tamamladı. 
     Uzmanlar, cuma günü 1 lot Beşiktaş hissesi olan yatırımcının şu anda 1 lot eski, yaklaşık 17 lot da yeni hisseye sahip olduğu ve birleşme fiyatının piyasada hisse sayısı fazla olan 'yeni' hisseye yakın oluşacabileceğini belirterek yatırımcıların dikkatli olmalarını söylüyor. 
     
     Fener ve GS'de temettü beklentisi 

     Beşiktaş hisselerindeki hareketlilik borsanın diğer futbol kulübü hisselerine de yansıdı. Fenerbahçe Sportif'in bu hafta açıkladığı 1 Haziran 2004-31 Mayıs 2005 dönemine ilişkin mali tablolarında karını bir önceki yılın aynı dönemine göre yüzde 204 artırırak 52.8 milyon YTL'ye çıkarması, şirketin 18 Ağustos'ta yapacağı olağan genel kurulunda sözkonusu bilanço dönemine ait kar payı temettü dağıtımını görüşüceğine yönelik beklentiler Fenerbahçe hisselerinin dün yüzde 13.70 yükselmesine neden oldu. 
     Fenerbahçe'nin ardından Galatasaray'ın da önümüzdeki günlerde açıklaması beklenen mali tablolarında karını yükselteceği ve yüksek oranda kar payı vereceği beklentisi hisselerine olan talebi artırdı. Bu beklentilerle Galatasaray hisseleri de dün yüzde 9.68 oranında değer kazandı. 
     Salı günü Kıbrıs Rum Kesimi takımı Anortosis Famagusta takımı ile yaptığı Şampiyonlar Ligi ön öleme maçının ilkini 3-1 kaybetmesinin ardından borsada hızla gerileyen Trabzonspor hisseleri de diğer kulüp hisselerindeki yükselişten nasibini aldı. Trabzonspor hisseleri de dün yüzde 4.36 oranında değer kazandı. Ancak uzmanlar, kulüp hisselerinde yaşanan sert fiyat hareketleri nedeniyle yatırımcıları dikkatli olmaları konusunda uyarıyor. 
     
     Borsanın 29.400'ü aşarsa hedef 30.000 

     Yurtdışı piyasalarda yaşanan yükselişin yanı sıra Avrupa Birliği ile 3 Ekim'de başlayacak olan müzakelere ilişkin olumlu beklentilerle borsa rekor kırmaya devam ediyor. Devam eden yabancı alımlarıyla dün de 178 puan yükselen endeks 29.343 puan ile yeni tarihi kapanış zirvesine ulaştı. 1 milyar 166 milyon YTL'lik işlem hacminin gerçekleştiği borsada, endeks dün 29.465 puanla yine tarihinin en yüksek seviyesini gördü. Hisse bazlı hareketlerin arttığına dikkat çeken borsacılar, endeksin 29.400 puandaki direncini artan işlem hacmiyle geçmesi halinde çıkışın 30.000 puana kadar sürebileceğini ifade ediyor. 
     Geçen hafta Merkez Bankası'nın doğrudan müdahalesiyle yönünü yukarı çeviren dolarda satış baskısı artmaya başladı. Güne 1.3420 YTL'den başlayan dolar paritedeki yükselişin de etkisiyle 1.3340 YTL'ye indi. Euro ise günü 0.2 YKr düşüşle 1.6120 YTL'den tamamladı. 
     
</TEXT>
</DOC>
