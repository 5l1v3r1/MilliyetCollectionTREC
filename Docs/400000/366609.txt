<DOC>
<DOCNO> 366609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/yasam/ayas.html </URL>
<DATE> 2005/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Karadeniz'de sel 7 can aldı 
</HEADLINE>
<TEXT>


Doğu Karadeniz'de yolları çökerten şiddetli yağış afete neden oldu. Sel suları ve heyelan yüzünden 7 kişi hayatını kaybetti 

ALİ UZUN MUHAMMET KAÇAR DHA 

Doğu Karadeniz'i etkisi altına alan sağanak yağışlar afete dönüştü. Trabzon'un Çaykara Ulucami köyünde oluşan heyelanda Kargar Ailesi'ne ait ahşap ev çöktü. Bu sırada evde bulunan Güliz Kargar 25 ile çocukları Hasan 9 ve Ümit 1,5 kurtarılamadı. Evden birkaç dakika önce çıkan Fahriye Kargur, torunları ve gelininin öldüğünü öğrenince uzun süre kendisine gelemedi. 
Of ilçesine bağlı Keler köyünde de sel sularına kapılan Sevil Sert 28 hayatını kaybetti. Sağanak yağış Rize'de de can aldı. Emin Taşçı 56 adlı vatandaş sel suları nedeniyle kabaran dereye düşerek can verdi. Rize'nin Kalkandere ilçesi Kayabaş köyünde de kimlikleri belirlenemeyen iki kişinin cesedi bulundu. 
Trabzon'un Of ve Çaykara ilçeleri arasındaki Solaklı Deresi kıyısında bulunan Kıyıcık, Eskipazar, Taşhanpazarı ve Balaban beldeleri selden büyük zarar gördü. Bölge genelinde 50'den fazla evi su bastı. Of - Çaykara - Uzungöl yolu heyelan yüzünden ulaşıma kapandı. Çamlıhemşin - Ayder yolunda da 9. kilometrede toprak kaymaları oldu. 

Bakan afet bölgesinde 
Trabzon'da bulunan Bayındırlık ve İskan Bakanı Faruk Özak, Trabzon Valisi Hüseyin Yavuzdemir ile birlikte afet bölgelerinde incelemelerde bulundu. Hayrat ilçesi ile Balaban, Kıyıcık ve Taşhanpazarı beldelerinde afetzedelere geçmiş olsun dileğinde bulunan Bakan Özak, Balaban Beldesi'ndeki alabalık çiftliğinde mahsur kalan 6 kişinin kendi olanaklarıyla kurtulduğunu söyledi. 
Özak "Ekiplerimiz aralıksız çalışıyor. Bölgeyi havadan tespit etmek için helikopter istedik. Bazı yerlerde mahsur kalan vatandaşlarımız olduğunu duyduk. Onlara da en kısa zamanda ulaşmaya çalışacağız" diye konuştu. 

Birçok yol kullanılmaz halde 

Trabzon'da meydana gelen heyelanla çöken evde gelinini ve iki torununu kaybeden Fahriye Kargur'u komşuları teselli etti. Öte yandan Bakan Özak ve Trabzon Valisi, afet bölgesinde incelemeler yaptı.- 


</TEXT>
</DOC>
