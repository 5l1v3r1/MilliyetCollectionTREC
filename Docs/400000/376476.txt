<DOC>
<DOCNO> 376476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sonspo24.html </URL>
<DATE> 2005/09/07/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Teknik Direktör Bakkal takımına güveniyor... 
</HEADLINE>
<TEXT>

     Gençlerbirliği Teknik Direktörü Mesut Bakkal, eski teknik direktör Ziya Doğan'ın, kendisine fizik olarak iyi bir takım bıraktığını söyledi. 
     Beştepe İlhan Cavcav Tesisleri'nde olağan basın toplantısını düzenleyen Bakkal, her kesimin desteğine ihtiyacı olduğunu belirterek, ''Önümüzde Konyaspor maçı var. Oynadığımız 4 maçta gol atamadık. İlk önce bu konudaki eskiklerimizi gidermeye çalışacağız. Çok kaliteli bir kadroya sahibim. Oyuncularıma sadece pozitif düşünmelerini söyleyeceğim. Takım halinde savunma ve hücum yapmak istiyoruz. Elimizdeki kadro bunu başarabilecek güçte. Ziya Hoca fizik olarak iyi bir takım bırakmış. Gole dönük bir oyun oynayacağız'' diye konuştu. 
     Coşkulu, izleyenlere zevk veren bir futbol oynamak istediklerini, bunun için de zamana ihtiyaçları olduğunu vurgulayarak, şöyle konuştu 
     ''Yeni görevime Gençlerbirliği gibi bir kulüpte başlamak benim için avantaj. Herşeyi yolunda giden bir kulüp. Ekip çalışmasına önem veriyorum. Herkesten destek alınması taraftarıyım. Ziya hocanın kadrosunda çok fazla bir değişiklik yapmayı düşünmüyorum. Yasakları kaldırıyorum. Her türlü çalışmayı sizlerle yapacağız. Basın dahil herkesin desteği gerekli.'' Yeni transfer Igor Bogdanoviç ile ilgili bir soruya da Mesut Bakkal, ''Çok kaliteli bir oyuncu. Gol yollarında etkili olur. Ben de gayet iyi bir futbolcu izlenimi bıraktı'' dedi. 
     
</TEXT>
</DOC>
