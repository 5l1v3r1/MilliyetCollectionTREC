<DOC>
<DOCNO> 397295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/soneko03.html </URL>
<DATE> 2005/11/23/ </DATE>
<TIME> 03.40 </TIME>
<AUTHOR>  </AUTHOR>
<HEADLINE>
Ürün arttırımı için GDO'lu pamuk ekimi yapılacak 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, ''Tarımı bir ürün bazında değerlendirirsek, sektörde kalıcı bir iyileşmeyi sağlayamayız'' dedi. 
     TARİŞ Pamuk ve Yağlı Tohumlar Birliği'nce düzenlenen ''Pamuk ve Sorunları Toplantısı'' Ankara Midi Otel'de yapıldı. 
     Toplantıda konuşan Devlet Bakanı ve Başbakan Yardımcısı Abdüllatif Şener, istihdam açısından nüfusun 3'te 1'inin tarımla meşgul olduğu düşünüldüğü zaman tarım sektörünün Türkiye açısından son derece önemli olduğunu söyledi. 
     Pamuk üreticilerinin olduğu gibi sektördeki tüm üreticilerin farklı farklı istekleri olduğunu belirten Şener, ''Bizim ise olayı tek tek ürün bazında değil, genel olarak görmemiz gerekiyor. Çünkü tarımı ürün bazında değerlendirirsek, sektörde kalıcı bir iyileşmeyi sağlayamayız. Kısa dönemli gelişmelere göre kararlar alırsak da gelecek senelerin sorunlarını halledemeyiz'' dedi. 
     TBMM Tarım Orman ve Köyişleri Komisyonu Başkanı Vahit Kirişçi ise izlenen yanlış politikalar neticesinde Türkiye'de hem pamuk üretim alanlarında daralma olduğunu, hem de verimin düştüğünü söyledi. 
     Pamuk ekilen bölgelerde son yıllarda mısırın ekilmeye başlandığını anlatan Kirişçi, bu yıl 4 milyon ton mısır üretiminin tahmin edildiğini, bunun da Türkiye'nin başına bela olacağını savundu. 
     Genetiği değiştirilerek verimliliği yükseltilen pamuk üretiminde Türkiye'nin geç kaldığını ileri süren Kirişçi, ''Bazılarımız karşı çıkacak ama GDO'lu Genetiği Değiştirilmiş Organizma pamuk üretimini bu ülkeye getirmek zorundayız. Verimi artırmanın başka çaresi yok'' dedi. 
     
     PAMUKTA PRİM ÖNÜMÜZDEKİ HAFTA AÇIKLANACAK 
     İzmir Ticaret Borsası Başkanı Tuğrul Yemişçi de pamukta Türkiye'nin giderek ithalatçı bir ülke haline geldiğini ve 2004 2005 döneminde 748 bin 330 ton pamuk ithalatının olduğunu söyledi. 
     Pamuğa verilen prim desteğinin 2004 yılında 228 bin lira gibi rekor bir seviyeye çıktığını anlatan Yemişçi, ''Fakat yine de ekim her geçen yıl geriliyor. Üretici mısır, buğday gibi daha karlı olan ürünlere yöneliyorlar'' dedi. 
     Tarım ve Köyişleri Bakanlığı Tarımsal Üretim ve Geliştirme TÜGEM Genel Müdürü Hüseyin Velioğlu ise pamuk primleri konusunda önümüzdeki hafta içerisinde gerekli açıklamanın yapılacağını belirterek, ''Geçen senenin altında bir rakam olmayacak, enflasyon da dikkate alınacak'' diye konuştu. 
     TARİŞ Pamuk ve Yağlı Tohumlar Birliği Yönetim Kurulu Başkanı Cavit Ancın da son yıllarda tekstil sektöründeki gelişmelere paralel olarak pamuk üretiminin artmaması nedeniyle, tekstil sanayiindeki talebin her geçen yıl daha da artan miktarda ithalatla karşılanmasına neden olduğunu söyledi. 
     Ancın, 2004 2005 sezonunda 882,7 milyon dolar tutarında pamuk ithalatı gerçekleştirildiğini, bunun yüzde 61'inin ABD'den yapıldığını kaydetti. 
     TARİŞ Genel Müdürü Dr. Sebahattin Gazanfer ise pamuk üretiminin devamlılığının sağlanması için, ithal pamuğa karşı gümrük vergileri ile üreticilerin korunması gerektiğini bildirdi. 
     Yüksek prim destekli ithal pamuğun, iç piyasa fiyatlarını düşürerek pamuk birliklerini maliyet altında satışa zorladığını anlatan Gazanfer, bu şekilde yapılan satışlardan dolayı ortaya çıkacak zararın Hazine tarafından üstlenilmesi gerektiğini kaydetti. 
     
</TEXT>
</DOC>
