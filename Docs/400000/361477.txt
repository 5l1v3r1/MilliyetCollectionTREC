<DOC>
<DOCNO> 361477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sontur41.html </URL>
<DATE> 2005/07/15/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
İlköğretim öğrencileri için ''100 temel eser''... 
</HEADLINE>
<TEXT>

     İlköğretim öğrencileri belirlenen "100 Temel Eser", Milli Eğitim Bakanı Hüseyin Çelik tarafından tanıtıldı. 
     Çelik, düzenlediği basın toplantısında, geçen yıl ortaöğretim kurumlarındaki gençlerin okuması için, değişik kesimlerden uzman ve akademisyenlerin yer aldığı bir komisyon tarafından 100 kitaplık bir liste hazırlandığını anımsatarak, 4 ile 8. sınıflarda okuyan ilköğretim öğrencileri için de aynı yolun takip edildiğini söyledi. 
     İlköğretim okulları için temel eserleri belirleyecek bilim adamı, akademisyen ve sivil toplum örgütlerinden uzmanların yer aldığı komisyon ile Bakanlığı arasında, listede hayattaki yazarların eserlerine de yer verilip verilmemesi konusunda görüş ayrılığı çıktığını anlatan Çelik, sonuç olarak listede yaşayan yazarların eserlerine yer verilmediğini bildirdi. 
     Bundan yaşayan yazarların eserlerinin daha değersiz olduğu sonucunun çıkarılmaması gereğine işaret eden Çelik, edebiyat tarihinin geçmişten bu güne akan bir nehir gibi görülmesi gerektiğini söyledi. 
     Çelik, hayattaki yazarların eserlerinin zaten piyasada olduğunu ve ilgi gördüğünü kaydederek, amaçlarının 13. yüzyıldan itibaren ülkenin kültürel birikimini aktarmak olduğunu söyledi. 
     Listede, Mevlana’dan Yunus Emre’ye kadar çok sayıda yazarın eserine yer verildiğini anlatan Çelik, yaşayan yazarların eserlerinin listeye alınmamasını bir eksiklik olarak görenler bulunabileceğini, bunda haklılık payının da bulunduğunu söyledi. Çelik, "Ancak, bunun ticari boyutu olacağından, rant temin edildiği eleştirisine muhatap olmak istemiyoruz" dedi. 
     Dünyada görsel araçlardaki gelişmenin kitap okumayı engellediğini kaydeden Çelik, toplumun yazılı kültürden uzaklaşması halinde, bunun kaygı verici sonuçlar doğurabileceğini belirtti. 
     Dünyanın birçok yerinde böyle bir endişe bulunduğunu ifade eden Çelik, ABD’de öğrencilerin daha fazla kitap okuması için yürütülen bir program hakkında bilgi verdi. 
     
     ZENGİN KELİME DÜNYASI 

     Çelik, "Bunu biz de yapmalıydık. Geç kalınmıştır. Ancak 2005-2006 yılında uygulanacak yeni müfredat da bunu gerektiriyor. Bu konuda çok daha hassas davranacağız ve teşvik edici olacağız" diye konuştu. 
     Gençlerin kelime hazinesinin geliştirilmesinin önemine de işaret eden Çelik, şunları söyledi 
     "Türk milli eğitiminin en büyük problemlerinden birisi çocuklarımızın ilköğretim çağından itibaren kendi ana dillerini çok iyi öğrenmemeleri ve onlara öğretilememesidir. Yeni müfredatımızda bu sıkıntıyı giderme hedefi konmuştur. 
     Bunun için ciddi çalışmalarımız var. Ne yapıp edip çocuklarımıza kendi ana dillerini zengin bir kelime dünyası ve hazinesi kazandırarak öğretmek zorundayız. Kendisini ifade edemeyen bir nesil bize, Cumhuriyete yakışan bir nesil değildir. Bunu aşmak zorundayız." Tavsiye edilen kitaplarda çocukların anlamlarını bilmediği kavram ve kelimelerle karşılaşabileceğini ifade eden Çelik, ortaöğretim öğrencileri için hazırlanan 100 kitabı da kapsayan bir sözlük hazırlanacağını bildirdi. Çelik, bu eserleri okurken bilmediği kelime ve kavramlarla karşılaşan öğrencilerin bu sözlükten yararlanabileceğini belirterek, öğrencilerin kelime hazinesine katkıda bulunmayan bir kitabın yararının bulunmadığını anlattı. 
     Listede öğrencilere masal, türkü, mani, bilmece ve şiiri sevdirecek eserlerin de yer aldığını ifade eden Çelik, gençlerin düşünme ve hayal etme gücünden yoksun bırakılmasının yanlışlığına işaret etti. 
     Bu kitap listesinin kamuoyunda tartışılmasından rahatsız olmayacaklarını belirten Çelik, "Bu hazırlanabilecek en son 100 kitap listesidir diye bir iddiamız yok. Bizimki bir örneklemedir. Şu anda hayatta olan yazarlarımız lütfen bundan alınmasınlar. Sadece günümüz yazarlarını okutacağız diye bir eğilim olsa, bugün Rus edebiyatının usta yazarları olan Çehov’u, Tolstoy’u, Turgenyev’i göz ardı etmek zorunda kalırız. Doğu edebiyatından batı edebiyatından ve kendi klasikleşmiş eserlerimiz var" dedi. 
     Ortaöğretim öğrencileri için hazırlanan listedeki kitapların bulunamayacağı gibi bir eleştiri yöneltildiğini anımsatan Çelik, bunların daha sonra kitabevlerince bastırıldığını söyledi. Bu listedeki eserlerin bir kısmını da kendilerinin basacağını bildiren Çelik, ancak bunların ücretsiz dağıtılmayacağını belirtti. 
     Çelik, kişi ve kuruluşlara, öğrencilere ödül olarak verilecek kitapları seçerken bu listedeki eserlere öncelik vermeleri çağrısında da bulundu. 
     Çelik, bir soru üzerine, okulların kütüphanelerini zenginleştirmeye çalıştıklarını ifade ederek, okullara gönderilecek kitapları belirlerken bu listedeki eserlere öncelik vereceklerini bildirdi. 
     Milli Eğitim Bakanı Hüseyin Çelik tarafından açıklanan ilköğretim öğrencileri için "100 Temel Eser" ve yazarları şöyle 
     

1. Dede Korkut Hikayeleri İlköğretim İçin Uyarlama . 2. Mevlana’nın Mesnevisinden Seçme Hikayeler 3. Karagöz ile Hacivat İlköğretim İçin Seçme Hikayeler . 4. Vatan Yahut Silistre Namık Kemal . 5. Ömer’in Çocukluğu Muallim Naci . 6. Gulyabani Hüseyin Rahmi Gürpınar . 7. Şermin Tevfik Fikret 8. Altın Işık Ziya Gökalp 9. Yalnız Efe Ömer Seyrettin 10. Çocuk Şiirleri İbrahim Alaaddin Gövsa 11. Hep O Şarkı Yakup Kadri Karaosmanoğlu 12. Peri Kızı ile Çoban Hikayesi Orhan Seyfi Orhon 13. Uluç Reis Halikarnas Balıkçısı-Cevat Şakir Kabaağaçlı 14. Damla Damla Ruşen Eşref Ünaydın 15. Bağrıyanık Ömer Mahmut Yesari 16. Domaniç Dağlarının Yolcusu Şukufe Nihai 17. Evvel Zaman İçinde Eflatun Cem Güney 18. Cumhuriyet Öncesi Yazarlardan Çocuklara Hikayeler 19. Gururlu Peri Mehmet Seyda 20. Akın Faruk Nafiz Çamlıbel 21. Havaya Uçan At Peyami Safa 22. Benim Küçük Dostlarım Halide Nusret Zorlutuna 23. Sevdalı Bulut Nazım Hikmet 24. Kuklacı Kemalettin Tuğcu 25. Yer Altında Bir Şehir Kemalettin Tuğcu 26. Arif Nihat Asya’dan Seçme Şiirler Arif Nihat Asya 27. Sait Faik Abasıyanık’tan Seçme Hikayeler 28. Koçyiğit Köroğlu Ahmet Kutsi Tecer 29. Az Gittik Uz Gittik Pertev Naili Boratav 30. Aritmetik İyi Kuşlar Pekiyi Cemal Süreya 31. Çocuklara Şiirler Vehbi Cem Aşkun 32. 87 Oğuz Rakım Çalapala 33. Yonca Kız Kemal Bilbaşar 34. Bitmeyen Gece Mithat Enç 35. Halime Kaptan Rıfat Ilgaz 36. Gümüş Kanat Cahit Uçuk 37. Vatan Toprağı Mükerrem Kamil Su 38. Barbaros Hayrettin Geliyor Feridun Fazıl Tülbentçi 39. Eşref Saati Şevket Rado 40. Nasreddin Hoca Hikayeleri Orhan Veli 41. İnci’nin Maceraları Orhan Kemal 42. Allı ile Fırfırı Oğuz Tansel 43. Tiryaki Sözleri Cenap Şahabettin 44. Keloğlan Masalları Tahir Alangu 45. Billur Köşk Masalları Tahir Alangu 46. Osmancık Tarık Buğra 47. Balım Kız Dalım Oğul Ceyhun Atuf Kansu 48. Falaka Ahmet Rasim 49. Bir Gemi Yelken Açtı Ali Mümtaz Arolat 50. Üç Minik Serçem Necati Cumalı 51. Memleket Şiirleri Antolojisi Osman Atilla 52. Ülkemin Efsaneleri İbrahim Zeki Burdurlu 53. Anılarda Öyküler İbrahim Zeki Burdurlu 54. Aldı Sözü Anadolu Mehmet Önder 55. Göl Çocukları İbrahim Örs 56. Miskinler Tekkesi Reşat Nuri Güntekin 57. Tanrı Misafiri Reşat Nuri Güntekin 58. Ötleğen Kuşu Halil Karagöz 59. Arılar Ordusu Bekir Yıldız 60. Yankılı Kayalar Yılmaz Boyunağa 61. Yürekdede ile Padişah Cahit Zarifoğlu 62. Serçe Kuş Cahit Zarifoğlu 63. Bir Küçük Osmancık Vardı Hasan Nail Canat 64. Tekerlemeler 65. Türkçede Deyimler 66. Türk Atasözlerinden Seçmeler 67. Türk Bilmecelerinden Seçmeler 68. Türk Ninnilerinden Seçmeler 69. Türkülerden Seçmeler 70. Türk Manilerinden Seçmeler 71. Küçük Prens A. de Exupery 72. Şeker PortakaIı Jose Mauro de Vasconcelos 73. 0liver Twist Charles Dickens 74. Alice Harikalar Ülkesinde Lewis Carrol 75. Gülliver’in Gezileri Swift 76. Define Adası Robert Louis Stevenson 77. Robin Hood Howard Pyle 78. Tom Sawyer Mark Twain 79. Ezop Masalları 80. Andersen Masalları I-II 81. Üç Silahşörler Alexander Dumas 82. La Fontaine’den Seçmeler La Fontaine 83. Pinokyo Carlo Collodi 84. 80 Günde Devr-i Alem Jules Verne 85. İnci John Steinbeck 86. Beyaz Yele Rene Guillot 87. Peter Pan James Matthew Barrie 88. Uçan Sınıf Erich Kastner 89. Yağmur Yağdıran Kedi Marcel Ayme 90. Ölümsüz Aile Natalie Babbitt 91. Yaşlı Adam ve Deniz Ernest Hemingway 92. Mutlu Prens Oscar Wilde 93. Şamatalı Köy Astrid Lindgren 94. Momo Michael Ende 95. Heidi Johanna Styri 96. İnsan Ne ile Yaşar Leo Tolstoy 97. Sol Ayağım Christy Brown 98. Hikayeler Anton Çehov 99. Değirmenimden Mektuplar Alfonse Daudet 100. Pollyanna Elaanor Porter      
</TEXT>
</DOC>
