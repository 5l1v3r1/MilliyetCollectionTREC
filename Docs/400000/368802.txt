<DOC>
<DOCNO> 368802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/guncel/gun03.html </URL>
<DATE> 2005/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Şu Çılgın Türkler' rekora koşuyor 
</HEADLINE>
<TEXT>


Turgut Özakman'ın Kurtuluş Savaşı'nı anlatan romanı "Şu Çılgın Türkler", 5 ayda 38 baskı gerçekleştirdi. 22 YTL'ye satılan kitabın 6 YTL'lik korsan baskıları rağbet görmüyor 

Yıldız Yazıcıoğlu - Ankara 

Turgut Özakman'ın, "O dönemde jet uçağı var mıydı" diye soran gençleri de dikkate alarak Kurtuluş Savaşı mücadelesini anlatmak için kaleme aldığı "Şu Çılgın Türkler" romanı, Türkiye'de zor rastlanan satış rakamlarına ulaşma yolunda. 5 ayda 38 baskı gerçekleştiren kitabın, yıl sonuna kadar 100'üncü baskıyı yapması ve 200 bin satması bekleniyor. 
22 YTL'ye satılan kitabın, 6 YTL'lik korsan baskılarına rağmen bu denli yoğun ilgi görmesi yayınevini de şaşırttı. 

'Çılgınlık ruhu' 
Türkiye'nin Kurtuluş Savaşı gerçeğini öğrenme ihtiyacını karşıladığını belirten Özakman Milliyet'e, kitabı "ulusalcı" çizgide nitelenecek belli bir kesime yönelik yazmadığını söyledi. 
Belgelere, kanıtlara, dolayısıyla Kurtuluş Savaşı'na ilişkin gerçeklere dayanarak bu kitabı hazırladığını vurgulayan Özakman, ideolojik yaklaşımlarla değil "herkes okusun" düşüncesiyle hareket ettiğini kaydetti. 
Kitabın gördüğü yoğun ilgiye, Türkiye'nin AB'ye üyelik sürecindeki eğik duruşuna duyulan tepkinin neden olabileceğini belirten Özakman, Kurtuluş Savaşı'ndaki "çılgınlık ruhu"na Türkiye'nin bugün de ihtiyacı olduğunu ifade etti. 
Kitabın çıktığı dönemde, Başbakan Recep Tayyip Erdoğan'a da okumasını tavsiye eden Özakman, "Şu Çılgın Türkler"in hükümet üyelerinden hiçbiri tarafından okunduğunu zannetmediğini ve kendisini arayan bakan olmadığını açıkladı. 
Kitabı okuyan Cumhurbaşkanı Ahmet Necdet Sezer, CHP Genel Başkanı Deniz Baykal ve MHP Genel Başkanı Devlet Bahçeli'nin Özakman'ı telefonla arayarak tebrik ettikleri haberi dün kamuoyuna yansımıştı. Başmüzakereci Devlet Bakanı Ali Babacan'ın, Atatürk'ün Nutuk'unu, Sevr ve Lozan antlaşmaları ile tutanaklarını, Prof.Dr. Şerafettin Turan'ın "Devrim Tarihi"ni, Prof.Dr. Sina Akşin'in "Mütareke Dönemi ve İstanbul Hükümetleri" kitaplarını okuması gerektiğini de söyleyen Özakman, "Bunlardan sonra benim kitabımı da okursa mutlu olurum" dedi. 
Bilgi Yayınevi'nin sahibi Ahmet Küflü de, 70 bin rakamını aşan kitabın 200 bin satış rakamını yakalamasını hedeflediklerini söyledi. 
Küflü, "Şu Çılgın Türkler"in, 22 YTL'lik fiyatına rağmen okuyuculardan gördüğü ilgiyi inanılmaz olarak niteledi. Türkiye'nin kendi tarihine bu kitapla sahip çıktığını belirten Küflü, "Türkiye'deki yayımcılık ortamını ve kitap okurlarını düşündüğümde, beklentilerimi aşan derecede ilgi gördü" diye konuştu. 

Korsanına rağbet yok 
Daha önce 1,5 YTL'lik fiyat promosyonu ile çok satan kitaplar oluşturulduğuna dikkat çeken Küflü, "Bu rakam, değil baskı, dağıtım masrafını bile karşılayamaz. 
Bu kitap, suni promosyonlar olmadan satışını artırıyor. Korsan baskısı piyasada 6 YTL'den satılmasına rağmen, okuyucular korsana iltifat etmiyor, orijinal baskısını satın alıyor. Bence Nutuk'tan sonra cumhuriyete ilişkin okunması gereken ikinci kitap oldu" dedi. 


</TEXT>
</DOC>
