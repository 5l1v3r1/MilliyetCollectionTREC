<DOC>
<DOCNO> 384125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/sondun13.html </URL>
<DATE> 2005/10/05/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Hollanda Başbakanı'ndan Ramazan mesajı... 
</HEADLINE>
<TEXT>

     Hollanda Başbakanı Jan Peter Balkenende, bugün başlayan Ramazan ayı dolayısıyla bir mesaj yayımlayarak, Müslümanların Ramazan ayını kutladı ve ''bu ayın, Müslümanlar ile diğer inananlar arasında uyum ve kardeşliğe vesile olmasını dilediğini'' bildirdi. 
     Halen Afrika ülkelerinden Nijerya ve Mali'ye resmi gezisini sürdüren Balkenende, video görüntüsüyle yayımladığı mesajında, Müslümanlar için kutsal olan Ramazan ayının, insanın bütün kötü ve olumsuz duygularından arındığı bir dönem olduğunu vurguladı ve bu kutsal ayın, aynı zamanda bir dayanışma ve yakınlaşma da sağlayacağına inandığını söyledi. 
     Bütün Müslümanların Ramazan ayı boyunca Hollanda'da kendilerini daha rahat ve evinde hissetmelerini isteyen Balkenende, bu ayda Müslümanların kendi dini kültür ve gelenekleriyle gurur duyabileceklerini ifade ederek şöyle devam etti 
     ''Ülkemizde gerginlikler yaşadığımızı biliyoruz. Ama çözümlerini de biliyoruz. Karşılıklı hoşgörü ve saygı içinde olacağız ve bu noktada sağlam duracağız, şiddete ve ayırımcılığa birlikte hayır diyeceğiz. Biz, birlikte bir bütünüz ve düşmanlık ekmek isteyen küçük gruplar bizi birbirimizden ayıramaz.'' 
     
     YUSUF KALKAN'IN MESAJI 
     Türkiye'nin Lahey Büyükelçiliği Din Hizmetleri Müşaviri ve Hollanda Diyanet Vakfı Başkanı Yusuf Kalkan da yayımladığı Ramazan mesajında, bu ayın bir sosyal yardımlaşma ve dayanışma ayı olduğunu belirtti ve Ramazan'ın insanın sosyal yaşamında ayrı bir önemi ve değeri bulunduğunu vurguladı. 
     Ramazan ayın boyunca yaşanan tüm güzelliklerin ve olumlu davranışların aynı zamanda ulusal birlik ve bütünlüğün gelişip güçlenmesine katkıda bulunduğunu bildiren Kalkan şöyle dedi 
     ''İslam, kavgaları sona erdirmek, haksızlıkları ortadan kaldırmak, huzur, barış, güven ve istikrar sağlamak için insanlığa gönderilmiş en son dindir. Enerji dolu milletimizi büyük bir medeniyetin mimarı yapan ve yücelten de İslam'ın bu ölümsüz ve mucizevi mesajıdır. İslam, kavganın ayrılığın değil, birliğin ifadesidir. Şanlı tarihimizin hiçbir döneminde İslam, kavganın ve ayrılığın gerekçesi olmamış, tam tersine sevginin, barışın, hoşgörünün ve huzurun teminatı olmuştur.'' 
     
</TEXT>
</DOC>
