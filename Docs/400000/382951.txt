<DOC>
<DOCNO> 382951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sontur15.html </URL>
<DATE> 2005/09/30/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Sarkıntılık olayında fatura valiye çıktı, 5 ay hapis cezası 
</HEADLINE>
<TEXT>

     Aksaray’ın eski Valisi Kadir Çalışıcı, "sarkıntılık yaptığı iddiasıyla" bir çalışanın görev yerini değiştirdi. Daha sonra İdare Mahkemesi’nin kararı ile görev yerine dönen memurun yeniden ile gelmesi Aksaraylının tepkisine neden oldu. Vali Çalışıcı, söz konusu memurun görev yerini yine değiştirdi. Ancak, bu sefer de Yargıtay 4’üncü Ceza Dairesi Çalışıcı’yı, "yargı kararını yerine getirmediği gerekçesiyle" 5 ay hapis cezasına mahkum etti. 
     Yargıtay, yeşil kart başvurusunda bulunan kadınlara cinsel tacizde bulunduğu gerekçesiyle bir memurun görev yerini idare mahkemesi kararına rağmen değiştiren Valiyi, hapis cezasına mahkum etti. 
     Eski Aksaray Valisi Kadir Çalışıcı, "yargı kararlarını yerine getirmediği gerekçesiyle 5 ay hapis cezasına mahkum edildi. Ceza ertelendi. 
     
     YEŞİL KART İSTEYENE TACİZ SÖYLENTİSİ 

     Dosyada yer alan bilgilere göre, Aksaray’da bir memurun yeşil kart almaya gelen kadınlara cinsel tacizde bulunduğu iddia edildi. Bu yöndeki şikayetler, Vali Kadir Çalışıcı’nın kulağına kadar gitti. 
     
     GÖREV YERİ DEĞİŞİKLİĞİ 

     Bunun üzerine, Vali Çalışıcı, memurun görev yerini değiştirdi. Memur, İdare Mahkemesi’ne başvurarak, işlemin iptalini talep etti. Mahkeme, söz konusu kamu çalışanının, İl Genel İdare Kurulu’ndaki görevine dönmesine karar verdi. 
     
     GERİ GELMESİ TEPKİ ÇEKTİ 

     Söz konusu memur, mahkeme kararı ile görev yerine geldi. Ancak bu durum Aksaraylı vatandaşların tepkisine neden oldu. Şikayetlerin artması üzerine, Vali bu kişiyi bir başka göreve atadı. 
     
     ÇALIŞICI HAKKINDA DAVA 

     Bunun üzerine, Yargıtay’da, Vali Çalışıcı hakkında "mahkeme kararlarını uygulamadığı" gerekçesiyle dava açıldı. 
     Dava, Yargıtay 4’üncü Ceza Dairesi’nde sonuçlandı. 
     Daire, mahkeme kararlarını yerine getirmediği gerekçesiyle Vali Çalışıcı’yı 6 ay hapis cezasına mahkum etti. Daha sonra iyi hal gözeterek, hapis cezasını 5 aya indirdi. Çalışıcı’ya, 900 YTL para cezası ile 5 ay kamu hizmetlerinden men cezasına çarptırdı. Vali’nin cezası ertelendi. 
     

      ANKA 
     
</TEXT>
</DOC>
