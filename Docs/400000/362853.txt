<DOC>
<DOCNO> 362853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sontur41.html </URL>
<DATE> 2005/07/20/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Kartal Demirağ, Aydın Kapalı Cezaevi'nde... 
</HEADLINE>
<TEXT>

     Dönemin Başbakanı ve Anavatan Partisi ANAP Genel Başkanı Turgut Özal'a 1988 yılında suikast girişiminde bulunan Kartal Demirağ, ''cezasını eksik çektiği'' gerekçesiyle yeniden cezaevine konuldu. 
     Alınan bilgiye göre, 1988 yılındaki ANAP Olağan Kongresi'nde, Başbakan Özal'ı konuşması sırasında tabancayla elinden yaralayan, olaydan sonra yakalanıp cezaevine konulan Kartal Demirağ, bir süre cezaevinde kaldıktan sonra 1992 yılında ''şartlı'' olarak tahliye edildi. 
     Aydın Emniyet Müdürlüğü yetkilileri, ''devlet büyüklerine karşı suç'' işlediği gerekçesiyle cezaevinde kalan Demirağ'ın kesinleşmiş yaklaşık 8 aylık hapis cezasının daha sonradan tespit edildiğini, Demirağ'ın kendiliğinden Aydın Cumhuriyet Savcılığı'na teslim olduğunu bildirdiler. 
     20 yıl hapis cezasına çarptırılan Kartal Demirağ, 1992 yılında şartlı tahliyeden yararlanarak serbest kalmıştı. 
     
     ÜZERİNDE BIÇAK BULUNDU 
     Öte yandan jandarma yetkililerince Aydın E Tipi Cezaevi'ne götürülen Demirağ'ın yapılan üst aramasında bir adet bıçak ele geçirildiği bildirildi. 
     Cumhuriyet Savcılığı olayla ilgili tahkikat başlattı. 
     
</TEXT>
</DOC>
