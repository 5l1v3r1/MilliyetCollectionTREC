<DOC>
<DOCNO> 366739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sonspo09.html </URL>
<DATE> 2005/08/03/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
UNIVERSIADE 2005... Açılışta Türk bayrağını Bahri Tanrıkulu taşıyacak 
</HEADLINE>
<TEXT>

     23. Dünya Üniversite Yaz Spor Oyunları'nın UNIVERSIADE 2005 İZMİR açılış töreninde Türk bayrağını Olimpiyat ikincisi tekvandocu Bahri Tanrıkulu'nun taşıyacağı öğrenildi. 
     Gençlik ve Spor Genel Müdürlüğü yetkililerinden alınan bilgiye göre, UNIVERSIADE 2005 İZMİR'in açılış töreninde bayrağı taşımak için 4 aday sporcu arasında tercih yapıldı. Olimpiyat 3.'sü atlet Eşref Apak, milli voleybolcu Neslihan Demir, milli basketbolcu Kerem Gönlüm ve Olimpiyat 2.'si milli tekvandocu Bahri Tanrıkulu'nun bulunduğu adaylar arasından, oyunların açılışında Türk bayrağını Bahri Tanrıkulu'nun taşımasına karar verildiği belirtildi. 
     Sporcu yeminini milli voleybolcu Neslihan Demir'in okuyacağı UNIVERSIADE 2005 İZMİR'in açılış töreninde, meşaleyi ise dünya ve olimpiyat şampiyonu milli güreşçi Hamza Yerlikaya'nın yakacağı öğrenildi. 
     
</TEXT>
</DOC>
