<DOC>
<DOCNO> 359110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sontur45.html </URL>
<DATE> 2005/07/07/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Vali Göksu Emeklilik kararımdan sonra aldığım destek en büyük ödül oldu 
</HEADLINE>
<TEXT>

     İzmir Valisi Yusuf Ziya Göksu, "Emeklilik kararımı aldıktan sonra İzmirlilerden gördüğüm destek, eşim ve çocuklarım için en büyük ödül oldu" dedi. 
     Vali Göksu, Ege Bölgesi Sanayi Odası ve İzmir Ticaret Odası’na veda ziyaretinde bulundu. 
     Eğitim, sağlık, kültür, spor başta olmak üzere her alanda İzmir’in eksikliklerini gidermek için çalıştığını belirten Göksu, şöyle konuştu 
     "Bir vali için en güzel şey hoş bir seda bırakmaktır. Emeklilik kararımı aldıktan sonra İzmirlilerden gördüğüm destek, eşim ve çocuklarım için en büyük ödül oldu. Allah her valiye görev yaptığı ilden bu kadar bütünleşmiş ayrılmayı nasip etsin. Ben onurum için istifamı verdim. İzmir’den onurla, gururla ayrılacağım. Sizleri çok sevdim. Sizlerden, başta eğitim olmak üzere her alanda destek gördüm. 
     Hakkınızı helal edin. Bu ayrılık sadece fiziki bir ayrılık. Beynimi, gönlümü, kalbimi İzmir’de bırakıyorum." İzmirli sanayicilerden büyük destek gördüğünü belirten Vali Göksu, Türkiye’de sanayici, müteşebbis olmanın çok zor olduğunu kaydetti. 
     İzmir Ticaret Odası Yönetim Kurulu Başkanı Ekrem Demirtaş da Göksu’nun emeklilik kararını Selanik’te duyduğunu, bu kararından vazgeçirmek için telefon ettiğini, ancak Göksu’nun kararından vazgeçmediğini söyledi. 
     Göksu’nun her zaman konulara duyarlı yaklaştığını belirten Demirtaş, "İzmir’de görev yaptığınız 2,5 yıl gibi kısa bir süreye çok fazla başarı sığdırdınız. Yaptıklarınızı unutmak mümkün değil. Sivil toplum örgütlerinin, gencin, yaşlının, çocuğun desteğini ve sevgisini kazandınız. Tuttuğunuzu kopardınız. Bundan sonra sizi fahri İzmir hemşehrisi olarak bekliyoruz" diye konuştu. 
     İzmir Ticaret Odası Meclis Başkanı Necip Kalkan ise İzmir’de 6 valiyle görev yaptığını, Vali Göksu’nun İzmirlilere ortak çalışmayı öğrettiğini söyledi. 
     Ege Bölgesi Sanayi Odası Yönetim Kurulu Başkanı Tamer Taşkın, Vali Göksu’nun yönlendirici yapısıyla yol gösterici olduğunu söyledi. 
     Ege Bölgesi Sanayi Odası Meclis Başkanı Ender Yorgancılar ise Vali Göksu’nun İzmir’e büyük emeği geçtiğini ifade etti. 
     
</TEXT>
</DOC>
