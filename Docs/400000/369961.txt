<DOC>
<DOCNO> 369961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sonsiy02.html </URL>
<DATE> 2005/08/15/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Memurla toplu görüşmeler bugün başlıyor... 
</HEADLINE>
<TEXT>

     Memur sendikaları, bugün hükümetle toplu görüşme masasına oturacak. 
     4688 Sayılı Kamu Çalışanları Sendikaları Yasası uyarınca, 11 işkolunda yetkili memur sendikaları ve yetkili konfederasyon ile hükümet arasında yürütülecek görüşmelerin ilk turu, bugün saat 14 00'da Başbakanlık Merkez Bina'da yapılacak. 
     Toplu görüşmelere kamu çalışanları adına Türkiye Kamu-Sen'e bağlı Türk Büro-Sen, Türk Enerji-Sen, Türk Sağlık-Sen, Türk Tarım Orman-Sen, Türk Ulaşım-Sen, Türk Haber-Sen, Türk İmar-Sen KESK'e bağlı Eğitim-Sen, Tüm Bel-Sen ve Kültür-Sen ile Memur-Sen'e bağlı Diyanet-Sen katılacak. 
     Toplu görüşme masasında, en fazla yetkili sendikaya sahip olması dolayısıyla Türkiye Kamu-Sen başkanlığında yürütülecek toplu görüşmelerde, KESK ve Memur-Sen konfederasyonlarının temsilcileri de hazır bulunacak. 
     Toplu görüşmeleri hükümet adına Kamu İşveren Kurulu yürütecek. 
     Toplu görüşmeler, kamu görevlileri için uygulanacak katsayı ve göstergeler, aylık ve ücretler, her türlü zam ve tazminatlar, fazla çalışma ücretleri, harcırah, ikramiye, lojman tazminatı, doğum, ölüm ve aile yardımı ödenekleri, tedavi yardımı ve cenaze giderleri, yiyecek ve giyecek yardımları ile bu mahiyetteki diğer etkinlik ve verimlilik artırıcı yardımları kapsayacak. 
     
     SÜREÇ 

     Yasaya göre, görüşmelerin, 15 gün içinde sonuçlanması gerekiyor. Görüşmelerde anlaşma sağlandığı takdirde, taraflar arasında mutabakat metni imzalanarak, Bakanlar Kurulu'na sunulacak. 
     Anlaşmazlık durumunda ise Yüksek Hakem Kurulu Başkanı ve 4 öğretim görevlisinden oluşan Uzlaştırma Kurulu devreye girecek. Kurulun 5 gün içerisinde vereceği karara tarafların katılmaları halinde, sonuç mutabakat metni olarak Bakanlar Kurulu'na sunulacak. Tarafların kurulun kararına katılmaması durumunda, anlaşma ve anlaşmazlık konularının tümü, Bakanlar Kurulu'na gönderilecek. 
     Geçen 3 yılda maaş artışı konusunda taraflar uzlaşmaya varamamış, artış oranları Bakanlar Kurulu tarafından belirlemişti. 
     
     TALEPLER 

     Bu arada, konfederasyonların taleplerini ortaklaştırmak için bir süredir yaptıkları görüşmeler büyük oranda tamamlandı. 
     Türkiye Kamu-Sen ve Memur-Sen, memur maaşlarının yoksulluk sınırı olarak ifade ettikleri 880 YTL'ye çekilmesini talep ediyor. KESK ise ''temel ücret'' dediği en düşük memur maaşının 950 YTL'ye çıkarılması görüşündeki ısrarını sürdürüyor. 
     Konfederasyonlar, kamu çalışanlarına grevli toplusözleşme hakkının bir an önce tanınmasını, farklı kurumlarda aynı statüde çalışanların maaşlarındaki farklılıkların giderilmesi, çalışma koşullarının iyileştirilmesi, sendikal faaliyetlerin önündeki engellerin kaldırılması, Kamu Personel Rejimi Yasa Tasarısı'nın biran önce açıklaması konularında ortak beklenti içerisinde bulunuyor. 
     Konfederasyonlar, görüşmeler boyunca ülke genelinde yapacakları eylem ve etkinliklerle talepleri doğrultusunda kamuoyu oluşturmaya çalışacak. 
     
     MEMUR-SEN'İN BEKLENTİSİ NE 

     Memur Sendikaları Konfederasyonu Memur-Sen Genel Başkanı Ahmet Aksu, toplu görüşmelerde özellikle adil maaş talebi üzerinde duracaklarını belirterek, ''Biz, memurlar arasında ayrım olmamasını istiyoruz'' dedi. 
     Bahçelievler Abidin Pak Öğretmenevi'nde düzenlenen basın toplantısında konuşan Aksu, toplu görüşmelerde özellikle adil maaş talebi üzerinde duracaklarını söyledi. 
     En yüksek maaşlı memur ile en düşük maaşlı memur arasında 22 kat fark olduğunu belirten Aksu, en düşük maaş olan 541 YTL'yi 750 YTL'ye çekmek istediklerini, mesai ücretlerinin de günün şartlarına uygun hale getirilmesini amaçladıklarını anlattı. 
     Aksu, ''Biz, memurlar arasında ayırım olmamasını istiyoruz. Tüm memurların 'beyaz memur' olmasını istiyoruz'' dedi. 
     Memur-Sen İstanbul İl Başkanı Ahmet Yurtman da memurların aldıkları maaşlarla geçim sıkıntısı içinde olduklarının bilinen bir gerçek olduğunu ifade ederek, şöyle konuştu 
     ''Ancak özellikle İstanbul'da çalışan memurlar için bu sıkıntılar daha da fazla yaşanmaktadır. İstanbul'da görev yapan memurlardan öğretmenlerin aldıkları maaşın yüzde 68'i, hemşirelerin maaşının yüzde 78'i, hizmetlilerin maaşının yüzde 100'ü kira ve ulaşıma gitmektedir. İstanbul'daki memurlar adeta ev kirası için çalışıyorlar. 
     Buradan hükümete çağrıda bulunuyor ve diyoruz ki İstanbul'da çalışan memurlar başta olmak üzere büyükşehirlerdeki memurlara özel büyükşehir tazminatı verilsin.'' 
     
</TEXT>
</DOC>
