<DOC>
<DOCNO> 374907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/guncel/gun02.html </URL>
<DATE> 2005/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hizbullah tartışması 
</HEADLINE>
<TEXT>


Eski OHAL Valisi Ünal Erkan, "PKK'nın söylentisi" eski İçişleri Bakanı Sadettin Tantan, "Devletin böyle bir projesi yoktu" eski Diyarbakır Valisi Muzaffer Ecemiş ise, "Devletin gücünün üstünde güç tanımam" dedi 

AYDIN HASAN Ankara 

Hava Kuvvetleri Komutanı Orgeneral Faruk Cömert'in, Milliyet'te yer alan "Ben daha o zaman Hizbullah konusunda uyarı yapmıştım, valiye söylemiştim. Devlet başka güç kullanmaz" yönündeki sözleri geniş yankı yarattı. 
Korgeneral rütbesiyle 1991 - 1995 arasında Jandarma Bölge Asayiş Komutanlığı görevinde bulunan emekli Orgeneral Necati Özgen, konuyla ilgili konuşmak istemediğini ifade etti. 
ÜNAL ERKAN Hizbullah örgütünün o dönemde, daha çok Batman ve Diyarbakır'ın Silvan bölgesinde etkinliği vardı. Buralarda eylemlilik içindeydi. Yeni bir örgüt olduğu için devlet kuruluşlarının elinde yeterli bilgi yoktu. Valilerle bu konuda çalışma içine girerek, önce istihbarat edinildi. PKK, bu örgüt yer tutma amacıyla kendisiyle çatıştığı için spekülasyon üretti. 

'Söylentiyi PKK yaydı' 
Hizbullah'ı devletin kullandığı söylentisini yayarak, devlete suç isnadında bulundular. Biz istihbarat çalışmalarının ardından operasyonlara giriştik. 1993'te 250, 1994'te 400, 1995'te de 100 örgüt üyesini yakaladık. Bu çalışmayla 185 faili meçhul cinayeti aydınlattık, 132 yaralama olayını çözdük. Operasyonlarda 42 uzun namlulu silah, 175 tabanca ve çok sayıda el bombası ele geçirildi. 1995'in ortalarında örgütün etkisini kırdık. PKK ile Hizbullah bu dönemde, çatışmama konusunda uzlaşmaya gitti. 
Söylentiler devleti zan altında bırakıyordu. Devletin Hizbullah'ı yönlendirdiğine dair hiçbir tespit ortaya çıkmadı. Mücadele için asker, polis, korucu var, para var. Devletin Hizbullah'ı kullanmasının mantığı olamazdı. Devlet kullanmış olsa iki örgütün birbiriyle çatışmama uzlaşmasına niye izin versin PKK'nın bu psikolojik propagandasından o dönemde çok farklı kişiler değişik şekilde etkilendi. Paşa da tahmin ediyorum, bu söylentilerin etkisinin kırılmasını istiyordu. 
SADETTİN TANTAN Hizbullah bizim zamanımızda Beykoz operasyonuyla çökertildi. Örgütün lideri Hüseyin Velioğlu da, Abdullah Öcalan da Siyasal Bilgiler Fakültesi'nden. PKK, Marksist - Leninist bir örgüt olarak kuruluyor. Hizbullah'ın amacı da İslami Kürt devleti kurmak. İkisi de Kürt devleti kurmak istiyor. 
Örgüt üyelerinden aldığımız ifadelerde, Hizbullah'ın daha önce devletten destek aldığını gösteren bir kanıta rastlamadık. Biz operasyonlar çerçevesinde istihbarat teşkilatından bilgi istedik. Ama bize Hizbullah'la ilgili çok fazla bilgi olmadığı bildirildi. 
Biz operasyonlardan sonra elde ettiğimiz bilgileri istihbarat teşkilatına da aktardık. Hizbullah ile PKK bir dönem çatışıyor. PKK'dan 500, Hizbullah'tan 250 kişi ölüyor. 

Ziyareti hatırlamadı 
MUZAFFER ECEMİŞ Sayın Hava Kuvvetleri Komutanı herhalde yanılıyor. Tansu Çiller'in başbakanlık yaptığı dönemde Diyarbakır veya Batman'da valilik yapmadım. Tüm yöneticilik yaşamımda ve bir vatandaş olarak devletin gücünün üstünde bir güç tanımadım. Devletin gücünün sınırı ve sonu yoktur. 
Devletin polisi var, jandarması var, onlar yetmezse Türk Silahlı Kuvvetleri var. Başka bir örgüt veya teşkilattan hiçbir zaman yardım istemedim. Sayın Hava Kuvvetleri Komutanı'nın da diğer görevleri sırasında bana yaptığı hiçbir ziyareti hatırlamıyorum. 




</TEXT>
</DOC>
