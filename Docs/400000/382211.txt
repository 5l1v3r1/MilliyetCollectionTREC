<DOC>
<DOCNO> 382211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/soneko01.html </URL>
<DATE> 2005/09/28/ </DATE>
<TIME> 04.00 </TIME>
<AUTHOR>  </AUTHOR>
<HEADLINE>
Balıkçı teknelerine uydudan takip... 
</HEADLINE>
<TEXT>

     Balıkçılıkta kayıt dışı avlanmanın önüne geçmek için Avrupa’da da uygulanan, balıkçı teknelerinin uydudan izlenmesi konusunda çalışma başlatılmasının düşünüldüğü belirtildi. 
     Samsun Ticaret ve Sanayi Odası STSO Avrupa Birliği Bilgi Bürosu’nca düzenlenen "Avrupa Birliği Balıkçılık Politikası ve Türkiye’nin Uyumu" konulu toplantıda, Avrupa Birliği’nde uygulanan ortak balıkçılık politikaları hakkında bilgi veren Tarım ve Köyişleri Bakanlığı uzmanlarından Hüseyin Dede, Türkiye’nin, AB uyum sürecinde su ürünleri ve balıkçılıkla ilgili düzenlemeleri zamanında yapması gerektiğini kaydetti. 
     Dede, bu konudaki çalışmaların sürdüğünü, bunlardan birinin de Türkiye’nin su ürünleri politikası alanında AB müktesebatına yasal ve kurumsal uyumunu destekleyen Eşleştirme Projesi olduğunu söyledi. 
     Proje sonunda Türkiye’deki su ürünleri mevzuatının temel bölümlerinin AB müktesebatına uygun hale getirileceğini bildiren Dede, mevzuatın 2006 yılı sonunda uygulamaya konulacağını bildirdi. 
     Su Ürünleri Eşleştirme Projesi kapsamında, Türkiye’de su ürünleri faaliyetleriyle ilgili sağlıklı bilgilere ulaşmak için Balıkçılık İzleme Merkezi BİM ve Gemi İzleme Merkezi’nden GİM oluşan Su Ürünleri Bilgi Merkezi SUBİM oluşturulacağını anlatan Dede, balıkçı gemisi kayıtlarına ilişkin veriler, tazelik ve kalite gibi bilgileri de içeren karaya çıkış raporlarının BİM tarafından kullanılacağını anlattı. 
     Dede, bilgilerin AB Su Ürünleri Bilgilendirme Veri Değişim Sistemi’ne iletileceğini ve bu iki sistem arasındaki veri paylaşımının iki yönlü olacağını kaydetti. 
     
     BALIKÇI TEKNELERİNE DENETİM 
     Avrupa Birliği’nde balıkçılıkla ilgili yaşanan sıkıntılara da değinen Dede, kayıt dışı avlanmanın Avrupa’da da önemli bir sorun olduğunu belirterek, bu sorunun önüne geçmek için balıkçı teknelerinin uydudan takip edildiğini belirtti. 
     Benzer sorunun Türkiye’de de yaşandığını hatırlatan Dede, "Türkiye’de de kayıt dışı avlanmanın önüne geçmek için balıkçı teknelerinin uydudan izlenmesi konusunda çalışma başlatılması düşünülüyor" dedi. 
     Lobicilik faaliyetlerine de dikkatİ çeken Dede, Türkiye’nin AB’ye girmesi durumunda su ürünleri alanında oluşturulacak komisyonlardaki lobicilik faaliyetlerine kendisini hazırlaması gerektiğini dile getirdi. 
     AB’nin balık ihtiyacının yüzde 60’nı ithalat yoluyla karşıladığını kaydeden Dede, aday ülkeler arasında en fazla balık üretiminin Türkiye’de olduğunu da sözlerine ekledi. 
     
</TEXT>
</DOC>
