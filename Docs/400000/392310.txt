<DOC>
<DOCNO> 392310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/spor/axspo02.html </URL>
<DATE> 2005/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kelebek gibi uçamıyor 
</HEADLINE>
<TEXT>


Dünya boksunun yaşayan efsanesi Muhammed Ali, parkinson hastalığı yüzünden yatağa mahkum oldu. Kızı Leyla, babasının gözü önünde, her geçen gün biraz daha solduğunu söyledi 

İRFAN KURTULMUŞ 


Boksun yaşayan efsanesi Muhammed Ali'nin, pençesine düştüğü parkinson hastalığının ilerlemesi nedeniyle "kaçınılmaz son"a yaklaştığı ileri sürüldü. 
Ali'nin kendisi gibi boksör olan kızı Laila Ali, National Enquirer gazetesinde yer alan röportajında babasının gözlerinin önünde her geçen gün biraz daha solmasının dayanılmaz bir acı olduğunu söyledi. Laila, "Onunla benim yaşımdayken nasıl olduğunu konuşmak istiyorum, ama ne yazık ki bunu yapamıyorum" ifadelerini kullandı. 
Ringlerde kendi deyimiyle "kelebek gibi uçup, arı gibi sokarak" Dünya profesyonel ağır sıklet şampiyonluğunu üç kez kazanan ve sıradışı kişiliğiyle tarihteki en ünlü sporculardan biri olan Ali'nin hareketlerinin iyice zorlaştığı, titremesinin ilerlediği ve konuşmakta güçlük çektiği öğrenildi. Muhammed Ali'nin sözcüsü Craig Bankley, 63 yaşındaki boksörün sırt ve boyun bölgesindeki rahatsızlıklar nedeniyle fizik tedavi gördüğünü ve bu tamamlandığında yeniden toplum içine çıkacağını söyledi. 

'En büyük benim' 

Tüm zamanların en başarılı sporcuları arasında yer alan ve "Yüzyılın Sporcusu" seçilen Muhammed Ali, hep "En büyük benim" dediği boks kariyerinde 61 maçın 56'sını kazandı, 37'sinde rakiplerini nakavt etti. Ali, toplam beş kez yenildi ve bunlardan sadece birinde Larry Holmes 1980 nakavt oldu. Üç kez ağır sıklet şampiyonluğuna ulaşan Ali, unvanını 19 maçta korumayı başardı. Müslümanlığı seçmeden önce Cassius Clay adıyla 1960 Roma Olimpiyatı'nda altın kazanan Ali, ülkesine dönüşünde memleketi Louisville'de siyah olduğu için bir restorana alınmayınca, madalyasını Ohio nehrine attı. Olimpiyat meşalesini ateşlediği 1996 Atlanta'da yeni yaptırılan madalyasına kavuştu. 1965'te ilk ağır sıklet şampiyonluğunu kazandığı maçtan sonra müslüman olduğunu açıklaması büyük yankı uyandırdı. Ali, askerliğe gitmeyi reddettiği için kariyerine ara vermek zorunda kaldı. Özellikle George Foreman ve Joe Frazier'a karşı yaptığı maçlar boks tarihine geçti. 20 yıllık kariyerine 1980'de nokta koydu. 1982'de parkinson hastalığına yakalandı. 2000'de BM Barış Elçisi oldu. Dört kez evlenen Ali'nin 7'si kız 9 çocuğu var. 

Başkan Bush'tan madalya 

Muhammed Ali'ye, ABD'nin en büyük sivil nişanı olan "Başkanlık Özgürlük Madalyası" verilecek. Ünlü boksör, 9 Kasım'da Beyaz Saray'da yapılacak törene katılabildiği taktirde diğer 11 kişiyle birlikte ödülünü, Başkan George Bush'un elinden alacak. Ali'nın eşi Lonnie Ali de boksörün doğum yeri Louisville'de 75 milyon dolara mal olan, hatıra eşyalardan oluşan müzenin yer aldığı ve dünya barışına adadığı "Muhammed Ali Merkezi"nin 21 Kasım'da açılacağını açıkladı. 


</TEXT>
</DOC>
