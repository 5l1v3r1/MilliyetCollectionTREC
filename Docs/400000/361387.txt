<DOC>
<DOCNO> 361387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/soneko46.html </URL>
<DATE> 2005/07/15/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Çalık Holding Telekom konusunda birinci belli oldu, konu kapanmıştır 
</HEADLINE>
<TEXT>

     Çalık Holding Yönetim Kurulu Başkanı Ahmet Çalık, Türk Telekom'un özelleştirilmesine ilişkin ihalede kendilerinin ikinci olduğunu belirterek, ''Birinci belli olmuştur, o konu kapanmıştır'' dedi. 
     Malatya Eğitim Vakfı MEV ve Malatyalı İşadamları Derneği'nin MİAD ortak girişimi ile çok sayıda işadamı ''13. Malatya Fuarı Uluslararası Kültür Sanat ve Kayısı Festivali''ne katılmak amacıyla uçakla Malatya'ya geldi. 
     İşadamları arasında bulunan Çalık Holding Yönetim Kurulu Başkanı ve Türkmenistan Tekstil Bakan Yardımcısı Ahmet Çalık, Çalık Holding'e ait Organize Sanayi Bölgesi'nde kurulu bulunan GAP Tekstil'de işadamlarına yemek verdi. 
     Çalık, basın mensuplarının Türk Telekom'un ihalesine ilişkin sorularını yanıtlarken, hükümetin son derece şeffaf bir ihale gerçekleştirdiğini söyledi. 
     Televizyonlar önünde açık bir ihalenin olduğunu belirten Çalık, ''Biz ikinci olduk. İhalenin birincisi bellidir. O konu artık tamamen kapanmıştır'' dedi. 
     Çalık Holding olarak yatırımlarının devam edeceğini de belirten Çalık, şunları söyledi 
     ''Türkiye'deki en önemli yatırımlarımızdan biri Bursa Gaz'dır. Malatya'ya yaptığımız yatırımları da önemsiyoruz. Bugün Malatya'da olmaktan mutluyuz. Biz Malatya'dan hiç kopmadık. Bugün de Malatya Eğitim Vakfı ve MİAD ile birlikte festival için Malatya'ya geldik. İstanbul'dan çok değerli bürokratlar ve iş kesiminden gelen insanlar var. Onlar da Malatya'da olmaktan mutludur. Sanayi yatırımlarımız devam etmektedir. Malatya'da ve Türkiye'de işsizlik sorunu var. Bunun için de bizler ve diğer Malatyalılar, Malatya'ya yatırım yapmamız ve işsizliğin önüne geçerek geri kalmışlığa olumlu yönde, ekonomik olarak katkı sağlamalıyız.'' 
     
</TEXT>
</DOC>
