<DOC>
<DOCNO> 375310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/son/sondun01.html </URL>
<DATE> 2005/09/03/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Arap Birliği, Türkiye'nin AB üyeliğini destekliyor... 
</HEADLINE>
<TEXT>

     Lütfullah Göktaş bildiriyor 

Arap Birliği Genel Sekreteri Amr Musa, Türkiye’nin Avrupa Birliği’ne tam üye olmasının, Arap Birliği tarafından da desteklendiğini söyledi. 
     Musa, İtalya’nın kuzeyindeki Como yakınlarında bulunan Cernobbio’da AA muhabirine verdiği demeçte, "Arap Birliği, Türkiye’nin AB üyeliğini destekliyor. Biz Türkiye’nin yararına olan ne varsa destekleriz" dedi. 
     Başbakan Recep Tayyip Erdoğan’ın da katıldığı Ambrosetti Forumu’nun çağrılıları arasında yer alan Musa, AA’ya yaptığı değerlendirmede, Avrupa’da Türkiye’nin tam üyeliği konusunda farklı sesler bulunduğuna da işaret ederek şöyle konuştu 
     "Türkiye, Avrupa Birliği’ne tam üye olmak mı istiyor Neden olmasın. Bence bu Türkiye’nin hakkıdır. Ancak karşı tarafın, yani AB’nin tepkisine bakıldığında, bu konuda coşkulu davrandıklarını söylemek zor." Musa, "Türkiye’nin AB’ye tam üyeliğinin gerçekleşmesi konusunda kötümser olduğunuzu mu ima ediyorsunuz" sorusuna karşılık olarak ise, "Konu, benim iyimserliğim veya kötümserliğim meselesi değildir. Bu konu Türkiye’nin yararına olduğu sürece, biz tam destek veririz. Ama Avrupalı pek çok siyasetçinin dile getirdiği güçlüklerin de farkındayız" dedi. 
     
     PAKİSTAN-İSRAİL GÖRÜŞMESİ 
     Musa, Pakistan Dışişleri Bakanı Hurşit Mahmud Kasuri ile İsrail Dışişleri Bakanı Silvan Şalom’un perşembe günü Türkiye’nin ev sahipliğinde İstanbul’da bir araya gelerek yaptıkları görüşme konusunda ise yorum yapmak istemedi. 
     Musa, İstanbul’daki görüşmeyle ilgili olarak, "Bunu sıradan bir hareketlilik olarak görüyorum. Ardındaki nedenleri bilmiyorum. 
     Dolayısıyla yorum yapmak da istemiyorum" dedi. 
     Kasuri ile Şalom’un bir araya gelmiş olmalarının, Pakistan’ın Filistin siyasetinde değişiklik olarak yorumlanamayacağını savunan Musa şöyle konuştu 
     "Kesin olarak bildiğim bir şey varsa, bu da Pakistan’ın Filistin halkının haklarına tümüyle sahip çıkan bir ülke olduğudur. Aracılı veya aracısız olarak yapılan, bir anlam ifade eden veya etmeyen bu görüşmenin, Pakistan’ın Filistin konusundaki tutumunu değiştirmesi mümkün değildir. Bu tür bir görüşmenin, Kudüs meselesinde ve Filistin topraklarının işgali konusunda herhangi bir Arabın veya Müslümanın görüşünü değiştireceği de düşünülemez." 
     
     "YERLEŞİMLERİN TAHLİYESİ KÜÇÜK BİR ADIM" 
     Musa, İsrailli yetkililerin Filistin topraklarındaki bazı Yahudi yerleşimlerini tahliye etmesini ise barış yolunda atılmış "küçük bir adım" olarak niteledi. 
     Bunu her halükarda olumlu bir gelişme olarak gördüklerini belirten Musa, şunları kaydetti 
     "Bu, elbette bir adımdır. Ama Yahudi yerleşimciliği olgusunun şu veya bu şekilde hala sürdüğü göz önüne alınırsa, tabii ki sadece küçük bir adım. Her şeye rağmen, Filistin topraklarından yerleşimcilerin tahliyesi ve işgalci İsrail ordusunun çıkması, barış yolunda atılmış bir adım olarak yorumlanabilir." Musa, Irak’ın geleceği konusunda ise belirsizlik atmosferinin varlığını koruduğu görüşünü dile getirdi. 
     Irak’ta kaosun sürdüğüne işaret eden Musa, "Irak’taki siyasi sürecin meyveleri hala alınamadı. Arap ülkeleri olarak Irak’taki kardeşlerimize her türlü yardımı yapmaya hazırız. Ama Irak, hala gerçekten güç koşullar altındadır. Bunu görmezlikten gelemeyiz" dedi. 
     
</TEXT>
</DOC>
