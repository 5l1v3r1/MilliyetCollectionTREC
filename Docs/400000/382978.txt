<DOC>
<DOCNO> 382978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sonyas13.html </URL>
<DATE> 2005/09/30/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
İlk kez gözlemlendi Vahşi goriller, alet kullanabiliyor 
</HEADLINE>
<TEXT>

     Şimdiye dek şempanze ve orangutanlara özgü olduğu bilinen alet kullanabilme yeteneği, ilk kez vahşi gorillerde gözlemlendi. 
     İnternetteki Plos Biology www.plosbiology.org adlı bilimsel sitede belirtildiğine göre, Amerikan Yabanıl Yaşamı Koruma Derneği WCS ve Alman antropoloji kuruluşu Max-Planck Enstitüsü için Kongo'nun kuzeyindeki vahşi gorilleri inceleyen Thomas Brauer ve meslektaşları, iki yetişkin dişinin gerektiğinde ağaç dallarını alet olarak kullanırken fotoğraflarını çektiler. 
     Bilimadamları, Nuabale-Ndoki Ulusal Parkı'ndaki ormanın su baskınına uğrayan kesiminde yapılan inceleme ve fotoğraf çekimlerinde, bir gorilin, suyun derinliğini ölçmek veya suyun dibinin yumuşak olup olmadığını anlamak için bir ağaç dalını kullandığını tespit ettiler. 
     İnternet sitesindeki fotoğraflarda, bir başka gorilin de küçük ve ince bir tomruğu, sağ eliyle yiyecek sebze ararken kendisine destek amacıyla toprağa sapladığı, sonra topraktan çıkararak, yürüyüşüne destek için baston gibi kullandığı görülüyor. 
     Bilim insanları, bu eylemlerin çok görsel olmasa da biyologlar için çok önemli olduğunu belirtiyorlar. 
     
</TEXT>
</DOC>
