<DOC>
<DOCNO> 354042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sonsiy12.html </URL>
<DATE> 2005/06/21/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
MGK sona erdi 
</HEADLINE>
<TEXT>

     Milli Güvenlik Kurulu MGK toplantısında, Ulusal Bilim ve Teknoloji Stratejisi'nin yaşama geçirilmesinde tüm kurum ve kuruluşların eşgüdüm içerisinde çalışmasının gerekliliği vurgulandı. 
     MGK Genel Sekreterliği'nden bugünkü olağan toplantının ardından yayınlanan bildiride, toplantıda Türkiye'nin asayiş ve güvenliğini ilgilendiren son gelişmelerin ele alındığı, ayrıca, dış politikada öncelik oluşturan konularda kapsamlı bir değerlendirme yapıldığı kaydedildi. 
     Toplantıda, bilim ve teknolojinin Türkiye'nin güçlenmesi ve halkın yaşam kalitesi açısından önemine değinilerek, Ulusal Bilim ve Teknoloji Stratejisi'nin yaşama geçirilmesi sürecinde tüm kurum ve kuruluşların eşgüdüm içerisinde etkin çalışmasının gerekliliği vurgulandı. 
     Bildiride, Milli Güvenlik Siyaseti Belgesi'ne ilişkin görüşmenin ise daha sonraki toplantılarda yapılmasının kararlaştırıldığı belirtildi. 
     
     ÇİÇEK BELGELER GEÇ GELDİ, MGSB GÖRÜŞÜLEMEDİ 

     Adalet Bakanı Cemil Çiçek, belgelerin geç gelmesi nedeniyle MGK toplantısında Milli Güvenlik Siyaseti Belgesi'ne ilişkin görüşmenin yapılamadığını söyledi. 
     MGK toplantısının ardından Başbakan Recep Tayyip Erdoğan ve bazı bakanlarla birlikte TBMM'ye gelen Çiçek, gazetecilerin sorusu üzerine, "Belgeler geç geldi. Dün akşam elimize ulaştı. Arkadaşlarımız gerekli incelemeyi yapamadı. Bu nedenle Milli Güvenlik Siyaset Belgesi'nin görüşülmesi, bir dahaki toplantıya kaldı" dedi. 
     
</TEXT>
</DOC>
