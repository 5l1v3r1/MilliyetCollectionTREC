<DOC>
<DOCNO> 365615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/spor/ymese.html </URL>
<DATE> 2005/07/30/ </DATE>
<TIME>  </TIME>
<AUTHOR> Bilal MEŞE  </AUTHOR>
<HEADLINE>
Biraz sabır 
</HEADLINE>
<TEXT>



Kartal'ın son provası sakın Beşiktaşlı dostları umutsuzluğa kaptırmasın. Geçtiğimiz sezonun ilk yarısını anımsayın. Herkes karalar bağlamıştı Ne var ki Atom Karınca Rıza Çalımbay'ın üzerinde kara bulutlar dolaşan Kartal'a hayat verdiğini de asla unutmayalım. 
Sözün kısası Tahir Karapınar'ın jübilesinde izlediğim Kartal'ın futbolunu beğendiğimi söyleyemem. Buna karşın umutsuz değilim, tam tersi benim güvencem Atom Karınca'dır. Bu tür maçlarda kalkıp Kartal'ı, ya da Atom Karınca'yı çarmıha germek haksızlıkların en büyüğüdür. Hele bir lig başlasın, puan maçlarını bir oynasın Kartal, "Ak mı, kara mı" birlikte göreceğiz. 
Herkes gibi ben de Çalımbay'ın ideal on birini merak ediyorum... Atom Karınca şu ana kadar bu konuda kimseye done vermedi . Her maça farklı kadrolar sürdü. Çok doğru bir düşünce. Kafasındaki on birin zorlu maratonda iş yapacağına ve zirveye oynayacağına inanıyorum. 
Kartal'ın kalesi ve savunmasında sorun yok, alternatif çok. İbrahim Toraman, Koray Avcı buranın bankolarından. Kartal'ın kanatları da iyi. Ali Tandoğan, Ali Güneş, solda İbrahim Üzülmez, onu zorlayacak Adem Dursun var. 
Youla tam bir bela... Oyunda kaldığı süreçte rakip savunmayı çok yıprattı, yüzünü döndüğü anlarda verimi üst düzeye çıktı. Burada sorun Youla'ya orta alandan yapılacak iyi servislerdir. Bu alanda çıkacak isabetli pasları Youla tehlikeye dönüştürecek bir yetenektir. Kartal'ın diğer bir zaafı ise hücumda Youla'yı rakip savunmanın arasında yalnız bırakmasıdır. 
Youla - Ailton iyi bir ikili olacak... Youla'nın çabukluğu, Ailton'un gol vuruşları Kartal'ı zirve yarışına sokacak en büyük faktördür. İbrahim Akın'ı, Tümer Metin'i de unutmamak gerekir. Bunlara Pancu ve Okan'ı da ilave edebiliriz. 


</TEXT>
</DOC>
