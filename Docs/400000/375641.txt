<DOC>
<DOCNO> 375641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/spor/axspo03.html </URL>
<DATE> 2005/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Aklı çok karışık 
</HEADLINE>
<TEXT>


Galatasaray'ın teknik patronu Eric Gerets, forvet konusunda kara kara düşünmeye başladı. Belçikalı teknik adam, Hakan, Ümit, Necati ve Hasan Kabze arasında seçim yapmakta zorlanıyor 


Galatasaray Teknik Direktörü Eric Gerets'in başı forma isteyen forvet oyuncularıyla tatlı bir belaya girdi. Kaptan Hakan Şükür'ün yanı sıra, son haftaların formda ismi Ümit Karan'ın Sivasspor maçında oynamasına banko güzüyle bakılırken, Gaziantep maçında attığı son dakika golüyle takımını ipten alan genç golcü Hasan Kabze ve sakatlığı geçen Necati Ateş de formaya göz kırpan isimler oldu. 
Hollanda'da yapılan hazırlık kampı sırasında, "Forvetler başımı çok ağrıtacaklar" diye konuşan Gerets'in seçim yapma konusunda büyük bir zorluk yaşadığı bildirildi. 
Rekabet ortamından memnun olan Belçikalı teknik adamın, "Keşke her mevkiide bu kadar kaliteli alternatiflerim olsa. Forma için çekişmeleri takıma olumlu yansıyor" dediği öğrenildi. 
Gerets'in Sivaspor maçında nasıl bir kadroyla sahaya çıkacağı merak konusu oldu. Belçikalı teknik adamın, Milli Takım'daki oyuncuların performanslarını da göz önüne alarak, son ana kadar arayış içinde olması bekleniyor. 

Son gülen Aslan 3-2 

Gençler İstanbul Şampiyonası'nda oyanan maçta Galatasaray, ezeli rakibi Fenerbahçe'yi 3-2 yenip, grup liderliğini sürdürdü. Kadıköy Dereağzı Tesisleri'nde oynanan karşılaşmaya çok iyi başlayan Sarı - Kırmızılılar, İrfan'ın iki golüyle 2-0 öne geçti. Ancak çabuk toparlanan Fenerbahçe, Cenk ve Serkan'ın sayılarıyla durumu eşitledi ve ilk yarı 2-2 sona erdi. İkinci devrede baskısını artıran ve Efecan'la bir de penaltı kaçıran Galatasaray, 68'de Erhan'ın golüyle maçı 3-2 kazandı. Galatasaray böylece 3. maçından da 3 puanla ayrılma başarısını gösterdi. 

Önce Sivas sonra kupa 

Teknik Direktör Eric Gerets'in yardımcılarıyla toplantı yaparak lig ve UEFA Kupası maçları öncesinde strateji belirlediği bildirildi. Belçikalı teknik adamın, "Öncelikle Sivasspor maçına konsantre olmamız gerekiyor. UEFA'daki Tromso maçını daha sonra düşünmeliyiz" dediği öğrenildi. Gerets'in perşembe günü futbolcularıyla bir araya gelip, bu konuyla ilgili hedeflerini anlatacağı belirtildi. 


</TEXT>
</DOC>
