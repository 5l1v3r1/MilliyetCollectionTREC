<DOC>
<DOCNO> 378207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sonyas17.html </URL>
<DATE> 2005/09/13/ </DATE>
<TIME> 23.00 </TIME>
<AUTHOR>  </AUTHOR>
<HEADLINE>
"İstanbul Design Week 2005" açıldı 
</HEADLINE>
<TEXT>

     Dünyanın önde gelen tasarımcı ve tasarım markalarını buluşturan "İstanbul Design Week 2005", eski Galata Köprüsü üzerinde törenle açıldı. 
     Ddf Ajans ve Art Dekor Dergisi’nce ortaklaşa düzenlenen fuarın açılışı öncesi düzenlenen basın toplantısında konuşan Büyükşehir Belediye Başkanı Kadir Topbaş, çağdaş bir açılımla ilk defa İstanbul’da tasarım haftası gerçekleştirildiğini söyledi. 
     Türk insanının yetenek, pratik zeka ve reflekslerinin her alanda dünyada kendini kanıtladığını, son 1.5 yılda da İstanbul’un çok büyük organizasyonlara ev sahipliği yaptığını ifade eden Topbaş, bu etkinliğin yansımalarının da önümüzdeki dönemde görüleceğine inandığını kaydetti. 
     Topbaş, konfeksiyon alanında dünyada markalar oluştuğunu, Türkiye’nin de kendi markalarını oluşturma zamanının geldiğini belirterek, "Üretimde önde olmamıza rağmen tasarıma ağırlık vermediğimiz için dünya piyasalarında yeterince yer alamıyoruz. Eğer tasarıma önem verirsek dünyada 1 numara olacağımıza inanıyorum" dedi. 
     Türkiye’de çok farklı yetenekler olmasına rağmen bunların ortaya çıkarılamadığını ve hayal dünyası geniş olanların bunu daha da geliştirmelerine imkan verilmediğini dile getiren Topbaş, Büyükşehir Belediyesi olarak gençlerin her türlü projelerine destek vereceklerini kaydetti. 
     
     "İSTANBUL TASARIMLARI ÖN PLANA ÇIKACAK" 
     Topbaş, "İstanbul fuar, kongre, kültür ve turizmin yanı sıra tasarım kenti de olacak. İstanbul artık tasarımda da dünyaya ev sahipliği yapıyor. Dünyada İstanbul tasarımları ön plana çıkacak" diye konuştu. 
     Art Dekor Dergisi Yayın Direktörü Ahmet Buğdaycı da 8 aylık bir çalışmayla gerçekleştirilen bu projenin de gerçek bir tasarım olduğunu söyledi. 
     İstanbul Hazır Giyim ve Konfeksiyon İhracatçıları Birliği Başkanı Süleyman Orakçıoğlu, sanayinin kalkındırılması, ülke için gerekli döviz ve itibar girdisinin yaratılması için ellerindeki en önemli değerin tasarım olduğunu belirterek, tasarım olgusunun ürünleri yalnızca birer ihtiyaç maddesi olmaktan çıkarıp, karsızlık baskısı altında ezilen firmalara yeni bir çıkış kapısı açacağını söyledi. 
     Orakçıoğlu, İstanbul’da yakında çok büyük organizasyonlar gerçekleştireceklerini ve bunun için proje hazırlığı içinde olduklarını ifade etti. 
     Konuşmaların ardından Topbaş ve diğer katılımcılar, İstanbul Design Week 2005’i açarak, standlardaki tasarımları inceledi. 
     Gecede, perküsyon ustası Burhan Öçal bir performans sergiledi. 
     Pek çok ulusal ve uluslararası katılımcının yer aldığı fuar kapsamında çok sayıda konferans, panel, seminer, workshop, yarışma ve tasarım sergileri yer alacak. 
     Fuar, 20 Eylül Salı gününe kadar sürecek. 
     
</TEXT>
</DOC>
