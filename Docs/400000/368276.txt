<DOC>
<DOCNO> 368276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sondun10.html </URL>
<DATE> 2005/08/09/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Yunanların 'tatil ayı' ağustos kabusa döndü... 
</HEADLINE>
<TEXT>

     SOFİA ANGELİDİS Atina DHA 

      YUNANLAR için ağustos, ’tatil ayı’ anlamına geliyor. Onlara göre ’tatil’ ise, ’Bir Ege adasına gidip deniz kıyısında uzo içip tavla oynamak, akşam da tavernalarda balık yemek’ ile eşanlamlı. Ağustos ayı geldiğinde, özellikle de 5 ila 20 Ağustos arasında adalar bir anda ziyaretçi akınına uğruyor. 
     Bu yıl da, her yıl olduğu gibi Atinalılar şehri terk etmeye başladı. Hafta sonunda 200 bin araç Atina’dan çıkış yaptı. Pire Limanı’ndaki rakamlara göre, Ege adalarına gidenlerin sayısı 130 bine ulaştı. Tatilcileri adalara taşımak için 102 gemi seferi yapıldı. Gemilerin eski olması ve gerekli bakımın yapılmaması nedeniyle bazı seferler saatlerce aksadı, bazı gemiler de denizin ortasında bozuldu. 
     
     DİNLENMEK YERİNE PİRE LİMANI’NDA GEMİ BEKLEDİLER 
     Romilda, Dimitrula, Nona Meri ve Daliana isimli gemiler Atinalılar için adeta bir kabusa dönüştü. Bu gemiler açıkta bozuldu, planlanan seferler arızalar nedeniyle yapılamadı ve bütün bunlar bir hafta boyunca tekrarlandı. 
     ’Son anda bilet bulamayız’ düşüncesiyle, bu gemilere önceden bilet alanlar tatilde eğlenip dinlenmek yerine, birkaç günlük tatillerini Pire Limanı’nda gemi bekleyerek geçirdi ve ’sinirleri bozuk’ bir halde geri dönüp işbaşı yaptı. 
     Deniz ve Ticaret Bakanı Manolis Kefalaogiannis bu gemileri işleten şirketlere ceza kestiklerini ve bu gibi durumlarla karşı karşıya kalmamak için önlem alacaklarını açıkladı. 
     Hem bakımsız gemilerin sahibi şirketlere, hem de bu gemiler için bilet kesen, ancak sefer değişiklikleriyle ilgili olarak tatilcileri uyarmayan turizm şirketlerine toplam 500 bin euro para cezası verildi. 
     
</TEXT>
</DOC>
