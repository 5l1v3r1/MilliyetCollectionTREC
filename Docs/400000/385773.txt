<DOC>
<DOCNO> 385773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/soneko09.html </URL>
<DATE> 2005/10/11/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Kamuda nasıl tassarruf sağlandı 
</HEADLINE>
<TEXT>

     Başbakanlık tarafından yayımlanan kamuda israfın önlenmesine yönelik yapılan çalışmalara ilişkin rapor, kamu kurumlarında uygulanan çeşitli "tasarruf" yöntemlerini ortaya çıkardı. 
     Başbakanlık tarafından yayımlanan "Kamu Kesiminde Kaynakları Etkin Kullanma ve Maliyetleri Düşürme" Raporu’nda, tek tek kurumların yaptığı tasarruf çalışmaları anlatıldı. Çalışma, kamuda tasarrufun bazı birimlerin kapatılması, taşınmaz satışı, hizmetlerin piyasadan alınması biçiminde anlaşıldığını ortaya koydu. Kamu kurumlarının yapılan bakım çalışmalarıyla sağlanan elektrik, su tasarrufu gibi konulara yer vermeleri de dikkat çekti. Kurumlar elektronik ortamda iş yapmaya geçişle birlikte sağladıkları kırtasiye tasarrufuna, yazılımları kendi elemanlarına yaptırmaları gibi uygulamalara yer verdiler. Raporda yer alan bilgilere göre bazı kurumların "tasarruf" olarak bildirdikleri uygulamalar şöyle 
     
     TÜBİTAK MATBAAYI KAPATTI, YEMEK SATIN ALDI 

     "-Matbaanın kapatılması, doğalgaza geçilmesi ve yemek hizmetinin dışarıdan hizmet alımı yoluyla sağlanması ile bina içinde kullanım alanı genişletildi ve 288 bin YTL tasarruf sağlandı. 
     
     TOKİ’NİN KIRTASİYE TASARRUFU 

     -İdaremize gelen 16 bin 926 başvuru elektronik ortamda yanıtlanarak, posta, zarf ve kağıt giderlerinde yaklaşık 17 bin YTL tasarruf sağlandı. 
     
     GAP MÜŞAVİRLİK FİRMASINDAN VAZGEÇTİ 

     -Mühendislik, müşavirlik ve kontrol hizmetlerinin idari personel tarafından yapılmasıyla maliyetlerde yıllık 229.4 bin YTL azalma sağlandı. 
     
     DPT’NİN TASARRUFU FOTOKOPİ ÖZELLEŞTİRMESİ 

     -Fotokopi çekim hizmetleri için özel sektörden hizmet satın alınması yoluyla, bir kağıdın maliyeti 15-19 YKr’den herşey dahil 5 YKr’ye düşürüldü. Böylece fotokopi çekim hizmetleri için teşkilat bütçesinden her ay ortalama 30 bin YTL çıkarken, özelleştirme sonucunda bu rakam aylık ortalama 10 bin YTL’ye düştü. 
     
     BDDK KAYNAKLARINI NEMALANDIRDI 

     -Ana ve yardımcı hizmet birim sayısı 16’dan 13’e, danışma birimi sayısı 2’den 1’e düşürüldü. 
     -Hizmet binası kira harcaması, taşıt araçlarının bakım, onarım ve yakıt harcamaları, yemek hizmeti, bankalara yapılan komisyon ve havale gideri ödemeleri ile sağlık harcamalarında yaklaşık 373 bin YTL tasarruf sağlandı. 
     -Kurum kaynaklarının nemalandırılmasıyla 8 milyon YTL ek kaynak sağlandı. 
     
     TMSF BATIK BANKA PERSONELİYLE İDARE ETTİ 

     -Personel ihtiyacı fon bankalarından geçici personel alınması ve ayrılan personel yerine nakil yoluyla mevcut kadroların kullanılması esas alınarak, ödenekten yüzde 31 tasarruf sağlandı. TMSF toplam 53 milyon YTL gider bütçesinden 2004 yılında 39 milyon 452 bin YTL harcama yaptı. 
     
     VAKIFLAR ESKİ ESERLERİ BAĞIŞLA ONARDI 

     -Eski eser bakım ve onarımların her türlü bağış ve yardımların tamamının vergi matrahından düşülmesi sağlandığından bütçe dışından kaynak yaratılarak maliyetler azaltıldı. 
     -2003 yılını 145.4 bin YTL mali, 284.9 bin YTL ticari zararla kapatan Aydın ve Ayvalık Vakıf Zeytinlikleri İşletme Müdürlükleri’nin kiralanmasıyla yıllık 2 milyon 793 bin YTL gelir elde edildi. 
     
     GENÇLİK VE SPOR GENEL MÜDÜRLÜĞÜ LOJMAN SATTI 

     -Lojman binaları satılarak 1 milyon 756 bin YTL Hazine’ye gelir kaydedildi. 
     
     YABANCI GAZETECİLERİ SPONSOR FİRMALAR AĞIRLADI 

     -Basın Yayın ve Enformasyon Genel Müdürlüğü, tasarrufta büyük başarı sağladı. Bilgi İşlem Şubesi Müdürlüğü tarafından üretilen yazılımlar sayesinde 25 bin YTL tasarruf sağlandı. 
     -Anadolu’ya Haberler bülteninin internet kapsamına alınıp basımına son verildi. Newspot dergisinin internet sayfasına konulmasıyla 133 bin 248 YTL baskı maliyeti ortadan kaldırıldı. Genel müdürlük kurulduğundan beri çıkarılan Ayın Tarihi kitabının baskı sayısı yüzde 20 oranında azaltıldı. Referans yayınları internet ortamına taşınarak baskı masraflarından tasarruf edildi. 
     -Yabancı gazetecilerin ağırlanmasına yönelik faaliyetlerde sponsor firmalardan yararlanıldı. 
     -Genel Müdürlüğün bülten hizmetleri ile arşiv hizmetlerinden yararlanılan günlük gazeteler asgariye düşürüldü, personelin elektronik ortamda takibi teşvik edildi. 
     
     DİYANET TAKVİMİNDE KARGO KARI 

     -2003 yılında Diyanet takviminin dağıtımı için kargo şirketlerine 122.6 bin YTL ödeme yapılırken, 2005 yılı takvim dağıtımı takvimi basan firma tarafından ek ödeme olmadan yapıldı. 
     
     HER İL KENDİ ÇOCUĞUNA BAKSIN 

     -81 ilde bulunan yetiştirme yurtlarının fiziki ortamları ev tipi modelde yeniden değerlendirildi, ekonomik nedenlerle koruma altında bulunan çocuklar belirlenerek ailelerine döndürülmeleri ve her ilin kendi muhtaç çocuğuna bakması sağlandı. 174 çocuk ayni-nakdi yardımla aile yanına döndürüldü. 
     
     TRT ARAÇ KİRASINI REKLAMLA ÖDEDİ 

     -Araç kiralamada nakit ödeme yerine reklam yeri pazarlaması yapılarak 3 milyon 823 bin YTL gelir sağlandı. 
     -Elektrik arıza ve bakımı zamanında yapılarak yüzde 2.5 oranında elektrik tüketiminden, su kaçaklarına zamanında müdahaleyle yüzde 55 oranında sudan, ısınma sisteminin bakım ve onarımları da yaz aylarında yapılarak yüzde 13 yakıttan tasarruf sağlandı. 
     -TRT3 ve TRT4 yayınlarının analog iletimine son verilerek yıllık yaklaşık 4.9 milyon YTL, Ankara Radyosu ile Gölbaşı uydu ve yer merkezi arasında radyo yayınları iletimi için kullanılan 2 mb s devrenin kiralanmasına son verilmesi ile yaklaşık 21 bin YTL tasarruf yapıldı. TRT2’nin Türksat 1 C uydusundan analog iletimine son verilerek yıllık 2.3 milyon YTL tasarruf elde edildi. 
     -600 akitli sanatçıdan aylık 210 bin YTL tasarruf edildi. 
     -Avrupa Yayın Birliği’nin çeşitli etkinliklerine 3-5 kişilik ekiplerle gidilirken 1 kişinin katılımıyla kişi başına 1350-1650 YTL tasarruf sağlandı. 
     
     HAZİNE’DEN TUVALET AYDINLATMA TASARRUFU 

     -Tuvalet aydınlatmalarına tasarruf amacıyla hareket sensörleri takıldı. Tuvaletlerin yıllık ortalama elektrik gideri yarı yarıya azaldı. Döşeme atölyesinin açılmasıyla dışarıya yapılan ödemenin 5’te 1’i maliyetle hizmet gerçekleştiriliyor. Elektronik atölyesinin açılmasıyla da bildirilen 190 arızalanan 151’i maliyetsiz olarak kurum imkanlarıyla tamir edilerek, 43 bin YTL tasarruf sağlandı. 
     -Artezyen kuyusunun kullanıma geçmesiyle bahçe sulama ihtiyacının 3’te 1’i karşılandı, tahmini yıllık 70 bin YTL tasarruf sağlandı. 
     
     ÖZÜRLÜLER İDARESİ’NDEN POSTA GİDER AZALTIMI 

     -Posta giderlerinden yaklaşık 40 bin YTL tasarruf sağlandı. 
     
     GÜMRÜK’TE YAP-İŞLET-DEVRET 

     -Yap-işlet-devret modeli çerçevesinde İpsala ve Gürbulak sınır kapıları yenilenmiş ve hazine’ye hiçbir mali yük getirilmeden inşaatlar tamamlandı. 
     -121 gümrük muhafaza müdürlüğü 87’ye, 193 gümrük muhafaza bölge amirliği 98’e, 357 gümrük muhafaza kısık amirliği ise 186’ya indirildi. 
     
     28 ASKERLİK ŞUBESİ KAPATILDI 

     -2004 yılında 28 askerlik şubesi kapatılarak yaklaşık 4.7 milyon YTL işletme gideri, 320 personel tasarruf sağlandı. Böylece kiralık olan 21 bina iade edilmiş, bakanlığa ait 5 bina Jandarma Genel Komutanlığı ile Emniyet Genel Müdürlüğü’ne verildi. 
     
     MALİYE BAKANLIĞI’NDA OTOMASYON SEVİNCİ 

     -4 bin 746 bütçe işlemiyle ilgili kırtasiye ve posta masrafından tasarruf edildi. Her bir evrakın işlem süreci yaklaşık 10 kısaldı ve en azından 20 bin belgeden tasarruf edildi. 
     -Milli Emlak Genel Tebliğleri ile gelen ve giden evrak sayısında 2003 yılına göre toplam 5 bin 545 azalma oldu. 
     -Tüm demirbaş bilgilerine merkezi sunucudan ulaşılabilir olması bir personelin en az 3 ayını alan cetvellerin hazırlanma sürecini 1 dakikaya indirdi. Personel bilgilerinin sisteme aktarılarak merkezde toplanmasıyla bir personelin yaklaşık 3 haftasını alan işlemler bir dakikaya indirildi. 
     -Önceki yıllarda 30-32 bin olan posta adedi 2004 yılı sonunda 26 bin seviyelerine kadar düştü. 
     
     TCDD’DE ÖZELLEŞTİRME 

     -Yurtdışından temin edilen yedek parçaların yerli piyasada imalatının yaptırılması ile yıllık 692.5 bin YTL kazanç elde edildi. 
     -Geçit bekçiliği hizmeti üçüncü şahıslara yaptırılarak yıllık 88.7 bin YTL kazanç sağlandı. 
     -Yemekli vagon işletmeciliği üçüncü şahıslara kiraya verilerek 2003 yılındaki 2.2 milyon YTL faaliyet zararı ortadan kaldırılırken, 882 bin YTL kira geliri elde edildi. 
     Buralarda görevli personelin ihtiyaç duyulan alanlarda istihdam edildi. Böylece toplam 3 milyon 30 bin YTL işletme karı sağlandı. 
     
     CAN KURTARMA SÜRESİ KISALTILDI 

     -Muhabere ve Elektronik Daire Başkanlığı’nca yapılan yazılımlar ile 2 milyon 31 bin YTL tasarruf sağlandı. 
     -Müsteşarlık personelinin şehir içi görüşmeleri en az şube müdürü seviyesinde tutularak haberleşme giderlerinde 30 bin YTL tasarruf sağlandı. 
     -Acil durum müdahale süresinin uluslararası standartlara çekilmesiyle can kurtarma olaylarına müdahale için hazırlık süresi 12 dakikadan 6 dakikaya, gemi kurtarma ve yardım hizmetlerinde ise 30 dakikadan 15 dakikaya indirildi. 
     
     TELEKOM TAHSİLATI ARTIRDI 

     -Uygulanan proje ile icra dosyalarının fesih tarihi ile icra işlemine geçiş tarihi arasındaki süre 2002’de 283 günden 2003-2004 yılında 165’e güne indirildi, 2003 yılında 89.3 milyon YTL, 2004 yılında 196 milyon YTL tahsil edildi." 

ANKA 
     
</TEXT>
</DOC>
