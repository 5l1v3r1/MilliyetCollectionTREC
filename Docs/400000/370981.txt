<DOC>
<DOCNO> 370981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/sontur15.html </URL>
<DATE> 2005/08/18/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Gaziantep'te yol çöktü, bir sarnıç ortaya çıktı 
</HEADLINE>
<TEXT>

     Gaziantep Büyükşehir Belediye Başkanı Asım Güzelbey, geçen hafta asfalt çökünce ortaya çıkan su sarnıcını, İstanbul’daki Yerebatan Sarayı’na benzeterek, "Tarihi yapıyı turizme kazandırmaya çalışacağız" dedi. 
     Güzelbey, Büyükşehir Belediyesi İtfaiye Müdürü Mustafa Karakuş ile Hamdi Kutlar Caddesi Bakırcılar Çarşısı yol ayrımında geçen hafta asfaltın çökmesi sonucu gün ışığına çıkan tarihi kalıntılarda incelemelerde bulundu. 
     Daha sonra gazetecilerin sorularını yanıtlayan Güzelbey, kentin üstünde olduğu kadar altında da tarihi eser bulunduğunu her zaman ifade ettiğini belirterek, "Çökme sonrasında ortaya çıkan kalıntılar bu söylediklerimizin kanıtlanmasına vesile oldu" dedi. 
     Kalıntıların Osmanlı Dönemi’nden günümüze ulaşan eserler olduğunu bildiren Güzelbey, sözlerini şöyle sürdürdü 
     "Temizlik çalışmaları sonrasında tarihi yapıda inceleme yapma olanağı bulduk. Burası bir bakıma bir yeraltı sarayı. İstanbul’daki Yerebatan Sarayı’ndan bir farkı yok. Burayı Kültür Varlıkları ve Müzeler Genel Müdür Yardımcısı Yalçın Kurt ile de gezdik. Tarihi yapıyı turizme kazandırmaya çalışacağız." Gaziantep’in çok zengin bir tarih ve kültür mirasına sahip olduğunu vurgulayan Güzelbey, "Tarihimize ve kültürümüze önem vermeye devam ettiğimiz takdirde kentimiz sanayi ve ticaret merkezinin yanı sıra turizm merkezi de olur, sanayi ve ticaretten sağladığı ekonomik katkıdan fazlasını turizmden elde eder" diye konuştu. 
     Güzelbey, tarihi yapı kalıntılarının değerlendirilmesi konusunda yalnız başına hareket etmeyeceklerini, diğer kurum ve kuruluşlarla işbirliği yapacaklarını kaydetti. 
     
</TEXT>
</DOC>
