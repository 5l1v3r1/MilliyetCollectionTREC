<DOC>
<DOCNO> 376411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/soneko31.html </URL>
<DATE> 2005/09/07/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Mobilya Dekorasyon Fuarı açıldı... 
</HEADLINE>
<TEXT>

     TBMM Başkanvekili İsmail Alptekin, Yeni Türk Lirası YTL ile ilgili olarak, ''bugün cebimizde taşıdığımız para, dünya ekonomisinin kabul ettiği bir paradır. Bu bizim değil, milletin başarısıdır'' dedi. 
     Alptekin, Altınpark Expo-Center'da, Türkiye Ağaç İşleri Esnaf ve Sanatkarları Federasyonu öncülüğünde düzenlenen ''Mobilya Dekorasyon Fuarı-2005''in açılışında yaptığı konuşmada, geçmişte Siteler'de işler iyiyse Türkiye'nin işleri iyi dediklerini, şu anda esnafın işlerinin biraz sıkıntılı olduğunu söyledi. 
     ''Geçmişte Türkiye dışına çıktığımızda cebimizdeki paranın, devletin itibarı olan paranın kabul edilmediğinin acısını yaşadık'' diyen Alptekin, şöyle konuştu 
     ''Bugün cebimizde taşıdığımız para, bir dünya parasıdır, dünya ekonomisinin kabul ettiği bir paradır. Oradan bu noktaya geldik. Bu bizim değil, milletin başarısıdır. Biz içine kapalı bir ülke mi olalım Enflasyonla mı boğuşalım Dövizle borçlananların intiharını mı seyredelim Yoksa hem ekonomide hem siyasette hem de dünya siyasetinde bir dünya devleti mi olalım '' Türkiye'nin son 3 yılda ''büyük tercihini'' yaptığını ifade eden Alptekin, büyük hedeflerin beraberinde sıkıntıları da getireceğini, büyük hedeflere ulaşan devletler incelendiğinde, sıkıntıyı küçük esnaf ve çiftçinin çektiğinin görüleceğini söyledi. 
     Alptekin, ''bu fedakarlığı beraber yapalım, milli geliri yüksek, refaha ulaşmış ülkelerin milli gelir seviyesine ulaşalım. Bir dünya devleti olalım, gayretimiz budur. Bu konuda herkes üzerine düşeni yapmalı'' diye konuştu. 
     
     ATO BAŞKANI AYGÜN 
     Ankara Ticaret Odası ATO Başkanı Sinan Aygün de, Türkiye'nin tek kurtuluşunun, terörün önlenmesi ve insan haklarının tam olarak uygulanmasının geçeceği tek yolun, ''üretim'' olduğunu ifade etti. 
     Türkiye'de hırsızlık ve kapkaç olaylarının arttığına işaret eden Aygün, bunların hiç birinin asayiş suçu olmadığını, tamamının ekonomik suç olduğunu belirtti. 
     İşi olan insanın suç işleme oranının yüksel olmayacağını, bu suçları önlemek için üretimin artırılması gerektiğini dile getiren Aygün, devletten para istemediklerini sadece bürokratik engellerin azaltılmasını beklediklerini söyledi. 
     Aygün, son günlerde bir takım yaraların kaşınmak istendiğini belirtirken, ''biz bunlara pabuç bırakmayacağız. Özellikle Ulus, Kızılay ve Sıhhiye'de bu tür eylemlerin yapılmasına izin vermeyeceğiz'' dedi. 
     
     ERCAN VE PALANDÖKEN 
     Ankara Esnaf ve Sanatkarlar Odaları Birliği ESOB Başkanı Ali Rıza Ercan da, mobilya sektörünün, ihracat şansı en yüksek sektörlerden biri olduğunu, özellikle el imalatı mobilyalarla Türkiye'nin dünya devleriyle yarışabilecek konumda olduğunu söyledi. 
     Ercan, Türkiye'nin de mobilya sektörünün de kurtuluşunun dışa açılmaktan geçtiğini dile getirdi. 
     TESK Genel Başkan Vekili ve Türkiye Bakkallar ve Bayiler Federasyonu Başkanı Bendevi Palandöken ise ekonomik krizden çıkmanın tek yolunun ''istihdamı artırmak, işsizliğe çare bulmak'' olduğunu ifade ederek, fuarların bu anlamda çok önemli bir işlevi yerine getirdiğini belirtti. 
     Gıda sektöründe işlerin iyi gitmediğini, bunun nedeninin de hipermarketlerle ilgili yasanın çıkmaması olduğunu belirten Palandöken, ''geçen yıl üye sayımız 14 bin iken, bu yıl 10 binin altına düştü. Ferdi zenginliğe doğru bir gidiş var. Ülkedeki patlama noktasını önleyecek esnaf ve sanatkardır'' dedi. 
     CHP Ankara Milletvekili Zekeriya Akıncı da geçmişte esnaflık yapan bir kişi olarak esnafın sorunlarının giderek arttığını gözlemlediğini, tarım sektörü ve esnafın destelenmesi gerektiğini söyledi. 
     AK Parti Ankara Milletvekili Haluk İpek ise bu tür fuarlarla esnafın dünya ölçeğinde rekabet edebilir hale geldiğini ifade etti. 
     A A Fuarcılık organizasyonunda bu yıl 26'ıncısı düzenlenen ''Mobilya ve Dekorasyon Fuarı-2005''e, 105 yerli ve yabancı firma katılıyor. Fuar, 11 Eylül'e kadar gezilebilecek. 
     
</TEXT>
</DOC>
