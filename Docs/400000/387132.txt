<DOC>
<DOCNO> 387132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/16/son/sonsiy06.html </URL>
<DATE> 2005/10/16/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Bülent Ecevit Sayın rektörün aklanacağına inanıyorum 
</HEADLINE>
<TEXT>

     Eski Başbakan Bülent Ecevit, hakkındaki iddialar nedeniyle tutuklanan Van Yüzüncü Yıl Üniversitesi Rektörü Prof. Dr. Yücel Aşkın'ın aklanacağına inandığını belirtti. 
     Ecevit, yaptığı yazılı açıklamada, Aşkın'ın, hakkındaki yolsuzluk iddiası nedeniyle tutuklandığını anımsatarak, ''Bu iddiayı içime sindiremiyordum. Ancak son günlerde birçok üniversite, YÖK ve hukuk çevreleri de sayın Rektör Aşkın'a yapılan iddia ve davranışların haksızlığını dile getiriyorlar'' dedi. Ecevit, açıklamasında şunları kaydetti 
     ''Bundan bir süre önce Van Yüzüncü Yıl Üniversitesi, bazı gerici çevrelerin açık baskısı altına girmişti. Fakat yeni rektör sayın Aşkın'ın yürekli tutumu ile bu üniversite yeniden çağdaş yapısına kavuşmuştur. Bir süre önce ziyaretim sırasında bunu görmekten mutluluk ve kıvanç duydum. Sayın Rektör'ün aklanacağına inanıyorum. 
     Yıllardır Amerikan üniversitelerinde bilimsel araştırmalar yapan ve şu sırada Van Yüzüncü Yıl Üniversitesi'nde Türk kültürü ile ilgili çalışmalarda bulunan değerli Prof. Dr. İlhan Başgöz'ün de sayın Yücel Aşkın'ın uğradığı haksızlığa duyduğu acıdan bir an önce kurtulabileceğini umarım. 
     Van Gölü'nün ve çevresinin olağanüstü doğasını da eşi görülmedik bir ustalıkla görüntüleyen Sayın Aşkın'ın bir an önce özgürlüğüne kavuşmasını dilerim.'' 
     
</TEXT>
</DOC>
