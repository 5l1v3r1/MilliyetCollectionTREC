<DOC>
<DOCNO> 384971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/siyaset/axsiy01.html </URL>
<DATE> 2005/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'AB'den atılmalıydı' 
</HEADLINE>
<TEXT>


Financial Times gazetesi, Avusturya'ya yüklenmeye devam ediyor. Gazete, 'Brüksel, Türkiye'ye kapılarını açarken, Avusturya'ya kapıyı göstermeliydi, yokluğunu kimse hissetmezdi' diye yazdı 

Nevsal Elevli 


İngiltere'de yayımlanan Financial Times gazetesi yazarı Philip Stephens, "Avrupa'nın İslama kapılarını açma vakti geldi" başlıklı yazısında, "Brüksel, Türkiye'ye kapıları açarken, Avusturya'ya çıkış kapısı gösterilmeliydi" dedi. 
Yazar, "Arada sırada önyargılarımızı kabullenmeliyiz. Benimkilerden biri Avusturya'nın Türkiye'nin üyelik müzakerelerini tehdit etmesiyle ortaya çıktı. 24 üye Türkiye'ye destek verirken bana göre çözüm çok basitti. Brüksel Türkiye'ye kapıları açarken, Avusturya'ya çıkış kapısı gösterilmeliydi" ifadesini kullandı. 

İngiltere'ye övgü 
Viyana'nın AB'ye önemli bir katkıda bulunmadığını belirten Stephens, "Kimsenin Avusturya'nın yokluğunu hissetmeyeceğini" yazdı. 
Yazar, aynı görüşü, 3 Ekim görüşmelerine katılan bazı AB üyesi ülkelerin temsilcilerinin de paylaştığını ve üst düzey bir Avrupalı siyasetçinin, "Viyana hükümeti Türkiye'nin Avrupa'nın kültürünü kirleteceğinden korkuyorsa, İsviçre'nin büyük yalnızlığına katılmalı" dediğini öne sürdü. 
İngiltere Dışişleri Bakanı Jack Straw'un Türkiye ile müzakerelere başlandığını ilan ederken son derece doğru bir adım attığını da belirten yazar, bunun 40 yıl önce verilen bir sözün tutulmasının ilk adımı olduğunu belirtti. 

Demokrasi ihracı 
Müzakere belgesinin mürekkebi bile kurumadan, diğer bazı AB üyelerinin, Avusturya'ya katılıp birtakım "eğer"ler, "fakat"lar, "belki"ler telaffuz etmeye başladığını" da belirten Stephens, bunun "bir şey söyleyip başka şey yapma" tavrının bir göstergesi olduğunu vurguladı. 
Yazar, Avrupa'nın, "sadece kapısındaki değil, kendi içindeki 15 milyon Müslümanla uzlaşıp uzlaşamayacağına karar vereceğini" belirtti. Stephens, "AB'nin güneyine demokrasi ve refah ihraç etmesinin gelecek on yılların en büyük projesi olduğunu" da yazdı. 

Kohl, protestodan mı çekindi 

Avusturya Meclis Başkanı Andreas Kohl, 3 Ekim'de Türkiye'ye geldi. 4 Ekim'de de TBMM'deki komisyonlarla görüşen Kohl, programında olmasına rağmen, Çankaya ziyaretini gerekçe gösterip Meclis Genel Kurulu'nu selamlamadı. Kohl'ün gelmemesi, "Vekillerce protesto edilmekten çekindi" yorumuna neden oldu. 


</TEXT>
</DOC>
