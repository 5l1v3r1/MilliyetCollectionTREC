<DOC>
<DOCNO> 354558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sonyas27.html </URL>
<DATE> 2005/06/22/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
İlaç ve kozmetikte kullanılan 'bizmut', birçok hastalığa neden oluyor 
</HEADLINE>
<TEXT>

     Atatürk Üniversitesi AÜ Fen Edebiyat Fakültesi'nde yapılan araştırmada, ilaç sektörü ve kozmetik sanayiinde yaygın olarak kullanılan ''Bizmut'' adlı ağır metalin, insan genlerini bozarak, başta kanser olmak üzere birçok hastalığa neden olduğu belirlendi. 
     Atatürk Üniversitesi Fen-Edebiyat Fakültesi öğretim üyesi Yrd. Doç. Dr. Fadime Geyikoğlu ve araştırma görevlisi Hasan Türkez ile Tıp Fakültesi öğretim görevlisi Dr. Abdulgani Tatar, yaptıkları araştırmada, bizmut adlı ağır metalin insan genlerini bozduğunu ortaya çıkardı. 
     Araştırmada, sağlıklı insanlardan alınan kan örneklerinin bir kısmına ''bizmut'' maddesi içeren ilaç enjekte edilerek 72 saat sonra kan örneklerinde yapılan analizde, bizmut metalinin insanın genetik yapısını olumsuz etkilediği tespit edildi. 
     Fen Edebiyat Fakültesi Biyoloji Bölümü araştırma görevlisi Hasan Türkez, araştırmalarında özellikle mide, bağırsak enfeksiyonlarının tedavisinde kullanılan ilaçlarda bulunan bizmut metalinin insan sağlığına olumsuz etkisi olduğunu belirlediklerini söyledi. 
     Günlük yaşamda kullanılan birçok eşyanın yapısında bulunan bizmut metalinin, insan kromozomlarında kırılmalara, parça kayıplarına neden olduğuna dikkati çeken Türkez, şunları kaydetti 
     ''Bizmut metali, özellikle mide ve bağırsak enfeksiyonlarının tedavisinde kullanılıyor. 72 saat sonra bizmutlu ilaçların katıldığı kan örneklerinde, bu metalin insanın genetik yapısına zarar verdiğine göre, uzun süreli kullanılan bu metali içeren ilaçlar, dönüşümsüz olarak insan kromozomlarına zarar verecektir. Bu da başta kanser olmak üzere birçok hastalığa neden olabilir.'' Kozmetik ürünlerden saç boyası bileşeninde de bizmut metali bulunduğunu belirten Türkez, bu boyadaki metalin deriden vücuda sızabildiğine işaret ederek, ''İnsan sağlığına olumsuz etkisi olan ve insan vücudundan atılması uzun yıllar alan bizmutlu ilaçlardan vazgeçilmelidir. Bu ilaçların alternatifi aranması, insan sağlığı açısından önem taşımaktadır'' diye konuştu. 
     Türkez, araştırmalarında elde ettiği verilerin geçen hafta Yunanistan'ın Sikiathos kentinde yapılan 12. Uluslararası Toksikoloji Kongresi'nde de sunumunu yaptığını ve büyük ilgi gördüğünü söyledi. 
     
</TEXT>
</DOC>
