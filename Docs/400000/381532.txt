<DOC>
<DOCNO> 381532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sondun33.html </URL>
<DATE> 2005/09/26/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
5 Şii öğretmen ve 3 ABD askeri öldürüldü 
</HEADLINE>
<TEXT>

     Irak'ın güneyindeki İskenderiye kentinde bir ilkokulda, 5 Şii öğretmenle bir okul şoförünün silahlı kişilerce öldürüldüğü bildirildi. 
     Polis sözcüsü, saldırının faillerinin ''polis üniforması giymiş teröristler'' olduğunu söyledi. 
     Sayılarını belirtmediği silahlı kişilerin okula iki sivil araçla geldiğini belirten polis sözcüsü, saldırganların öğretmenleri ve okulun şoförünü, öğrencilerin bulunmadığı bir bölüme götürüp vurarak öldürdüğünü kaydetti. 
     ABD güçleri desteğinde Şii ve Kürt ağırlıklı hükümetin bulunduğu Irak'ta Sünniler ağırlıklı direniş sürerken ve mezhep ayrılığı kaynaklı saldırılar artarken, saldırılarda öğretmenlerin hedef alınmasının nadir olduğuna dikkat çekiliyor. 
     Bu arada, Bağdat çevresinde yola yerleştirilen bombalarla düzenlenen iki ayrı saldırıda, 3 Amerikan askerinin öldüğü bildirildi. 
     ABD yetkilileri, 2 askerin sabah erken saatlerde Bağdat'ın batısında düzenlenen saldırıda öldürüldüğünü açıkladı, başka ayrıntı vermedi. 
     Yetkililer, 1 Amerikan askerinin de Bağdat'ın 80 kilometre güneydoğusunda öldürüldüğünü kaydetti. 
     ABD'nin mart 2003'te Irak'a başlattığı savaştan bu yana ölen Amerikan askeri sayısının 1917'ye yükseldiği bildiriliyor 
     
</TEXT>
</DOC>
