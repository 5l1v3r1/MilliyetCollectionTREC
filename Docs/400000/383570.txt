<DOC>
<DOCNO> 383570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/soneko14.html </URL>
<DATE> 2005/10/03/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Serdengeçti Hükümete kredi açılmadığı için enflasyon düşüyor 
</HEADLINE>
<TEXT>

     Merkez Bankası Başkanı Süreyya Serdengeçti, ''bu ülkede Merkez Bankası ne zamandan beri hükümete kredi açmıyorsa, o zamandan beri enflasyon düşüyor'' dedi. 
     Serdengeçti, Anadolu Üniversitesi'nin yeni akademik yılı açılışında düzsenlenen ilk ders programı kapsamında ''Dolarizasyon'' konulu konuşma yaptı. 
     Bugün itibarıyla son 3 yıla bakıldığında dolarizasyon sürecinin tersine döndüğünün görüldüğünü ifade eden Serdengeçti, zaman zaman seçim, savaş ve küresel likidite algılamalarındaki değişiklikler ile iç ve dış konjonktürdeki bazı gelişmeler nedeni ile duraklamaya uğramış olsa da, Türkiye'de ters bir dolarizasyon sürecinin başladığını kaydetti. 
     Serdengeçti, bu sürecin son üç yılda neden tersine döndüğüne bakıldığında, öncelikle makro ekonomik istikrarı sağlama yolunda çok önemli mesafeler alındığını anlatarak, şöyle konuştu 
     ''Son 4 yıldır uygulanan kararlı para ve maliye politikalar ile yapısal reformlar sonucunda enflasyon tek haneli seviyelere indirilmiş, fiyat istikrarının sağlanması yolunda önemli kazanımlar elde edilmiştir. Bu noktada 2001 yılı Mayıs ayında Merkez Bankası Kanunu'nda yapılan değişiklikle, Merkez Bankası'nın bağımsızlığını elde etmesinin önemli bir dönüm noktası olduğunu düşünüyorum. Bu ülkede Merkez Bankası ne zamandan beri hükümete kredi açmıyorsa, o zamandan beri enflasyon düşüyor. 30 yıllık bir mahçubiyetin ardından gelen bu değişiklik, yalnızca enflasyonla mücadele sürecinde değil, aynı zamanda ters dolarizasyon sürecinde de etkili olmuştur. Bu açıdan çözüm önerilerini sıralarken güven ve kurumsallaşma kavramları Merkez Bankası bağımsızlığı ile yakından ilişkilidir.'' 
     
</TEXT>
</DOC>
