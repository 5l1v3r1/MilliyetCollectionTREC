<DOC>
<DOCNO> 394742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sondun49.html </URL>
<DATE> 2005/11/14/ </DATE>
<TIME> 21.35 </TIME>
<AUTHOR>  </AUTHOR>
<HEADLINE>
Özbekistan'daki Andican olaylarındaki gerginlik tırmanıyor 
</HEADLINE>
<TEXT>

     Avrupa Birliği, Özbekistan'a silah satışını yasaklarken, Andican olaylarında sorumlu tuttuğu 12 Özbek yetkiliye 1 yıl vize yasağı getirdi. 
     AB'nin karar alma organı Avrupa Konseyi, vize yasağının ''Andican'da ayrım gözetmeden ve suçla orantısız bir şekilde güç kullanımından ve bağımsız bir soruşturma yapılmasını engellemekten doğrudan sorumlu yetkilileri'' kapsadığını bildirdi. 
     Avrupa ülkelerinin vize yasağı getirdiği yetkililer arasında, İçişleri Bakanı, Savunma Bakanı ve Ulusal Güvenlik Servisi Başkanı'nın da bulunduğu belirtildi. 
     AB'nin silah yasağının da, ülke içinde isyan bastırma operasyonlarında kullanılabilecek silah ve askeri malzemeyi içerdiği kaydedildi. 
     Konseyin açıklamasında, ''Konsey, Andican olayları sırasında Özbek güvenlik güçlerinin aşırı, orantısız ve hedef gözetmeksizin güç kullanması ve Özbek yetkililerinin bağımsız bir uluslararası soruşturma yapılmasını reddetmeleri üzerine bu tedbirleri almaya karar verdi'' denildi. 
     Görgü tanıkları, Andican'da 13 Mayıs'taki olaylarda askerlerin, arasında kadın ve çocukların da bulunduğu kalabalığa ateş açtıklarını ve saldırıda yüzlerce kişinin öldüğünü anlatmışlardı. 
     Yetkililer ise, askerlerin, anayasal düzeni yıkmaya çalışan büyük bölümü dış destekli terörist olmak üzere 187 kişiyi öldürdüklerini belirtiyorlar. 
     Andican davası bugün sonuçlanmış, 15 kişiye 14 ile 20 yıl arasında değişen hapis cezaları verilmişti. 
     
</TEXT>
</DOC>
