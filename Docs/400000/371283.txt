<DOC>
<DOCNO> 371283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sontur29.html </URL>
<DATE> 2005/08/19/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Telef olan koyunun etini yiyince... 
</HEADLINE>
<TEXT>

     Malatya’nın Yeşilyurt İlçesi’nde, bir kamyonun çarpması sonucu telef olan koyunun etini yiyen kız çocuğu, şarbona yakalandı. 
     Alınan bilgiye göre, Yeşilyurt İlçesi’ne bağlı Görgü Köyü’nde yaşayan 13 yaşındaki M.A, rahatsızlanması üzerine yakınları tarafından Malatya Beydağı Hastanesi’ne getirildi. 
     Burada yapılan kontrollerde, küçük kızın şarbona yakalandığı tespit edildi. 
     Bunun üzerine Yeşilyurt İlçe Tarım Müdürlüğü ile Sağlık Grup Başkanlığı’nca Görgü Köyü’ne hayvan giriş çıkışları yasaklandı. 
     Köy karantina altına alınırken, buradaki hayvanlarda, yapılan incelemede şarbon vakasına rastlanmadı. 
     M.A’nın, yaklaşık 1 hafta önce Görgü Köyü Tavşantepe mevkiinde, bir kamyonun çarpması sonucu telef olan 40 koyundan birinin etini yediği ve bunun sonucunda şarbona yakalandığı belirlendi. 
     
</TEXT>
</DOC>
