<DOC>
<DOCNO> 387390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sonspo28.html </URL>
<DATE> 2005/10/17/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Üç Büyükler'den Türkiye Kupası ile ilgili iddialı demeçler... 
</HEADLINE>
<TEXT>

     44. Türkiye Kupası'nda bu yıl ilk kez oynanacak grup müsabakaları ve yeni statü kulüplerin yüzünü güldürürken, ''Üç Büyük'' kulübün temsilcileri de iddialı demeçler verdi. 
     Ataköy Olimpiyatevi'nde gerçekleştirilen kura çekimi sonrası basın mensuplarına yaptıkları açıklamalarda Fenerbahçe Yönetim Kurulu Üyesi İlhan Ekşioğlu, Galatasaray Sportif Direktörü Bülent Tulun ve Beşiktaş Genel Sekreteri Kenan Öner, yeni statüsüyle hayat bulan Türkiye Kupası'nı kazanmak istediklerini söylediler. 
     Fenerbahçe Kulübü Yönetim Kurulu Üyesi İlhan Ekşioğlu, gruplarında 3 Turkcell Süper Ligi takımı bulunduğunu ve kağıt üzerinde konuşmanın gereksiz olduğunu dile getirerek, ''Kupayı kazandığımızda ne kadar zor veya kolay olduğunu anlarız. Yeni formatıyla ilk kez düzenlenen kupayı bu yıl almak istiyoruz. Kulüplerimize de önemli ölçüde maddi katkı sağlayacaktır. Ayrıca, önemini, değerini yitirmiş bu kupa tekrar canlandırılıyor. Hedeflerimizden biri de bu sene Türkiye Kupası'nı kazanmak'' diye konuştu. 
     Artan maç trafiğine de alışmak zorunda olduklarını vurgulayan Ekşioğlu, ''Tabii ki futbolcular daha fazla yorulacaktır, ama takımınız güçlüyse ve kulübünüz büyükse bunlara alışmanız lazım. Biz arka arkaya Şampiyonlar Ligi maçları oynamak istiyoruz ve her sene Şampiyonlar Ligi'ne katılmak istiyoruz. Türkiye Kupası da artık bu trafiğin içinde olacak. Atlatmasını bilmemiz lazım'' dedi. 
     
     ''GÖZÜMÜZ FC SCHALKE 04 MAÇINDA 
     İlhan Ekşioğlu, içinde bulundukları durumda Türkiye Kupası'nın akıllarına bile gelmediğini de anlatarak, şunları söyledi 
     ''Bizim için en önemli olan şey, Avrupa Şampiyonlar Ligi'nde çarşamba akşamı oynayacağımız FC Schalke 04 maçı. Alacağımız galibiyet bizim önümüzü büyük ölçüde açacaktır. Bütün hazırlıklarımızı buna göre yapıyoruz. Bu 3 puan, en azından UEFA Kupası'na katılmamızı garanti edecektir. Aynı zamanda da grupta ilk iki için şansımızı yüzde 51'e çıkaracaktır. Grubumuzda çok değişik şeyler de olabilir. İyi oynuyoruz. Fenerbahçe'nin birinci olma şansı da var, ama kağıt üzerinde baktığınız zamana AC Milan'ın birinci olması daha yüksek ihtimal.'' 
     
     TULUN ''KUPA YARIŞMACI BİR KİMLİĞE BÜRÜNDÜ'' 
     Galatasaray Kulübü Sportif Direktörü Bülent Tulun, Türkiye Kupası'nda tüm grupların birbirine denk güçte olduğunu kaydederken, hem statüden hem de gruplarından memnun olduklarını kaydetti. 
     Türk futbol kamuoyunun uzun yıllardan beri ilk defa keyifli bir Türkiye Kupası izleme fırsat bulacağına inandığını söyleyen Tulun, ''Türkiye Kupası, hem renkli olması hem de maddi getirisi açısından daha yarışmacı bir kimliğe bürünüyor. Biz de her zaman olduğu gibi kazanmayı hedefliyoruz'' diye konuştu. 
     Gruplarda yer alan bazı takımların tesis açısından sorunlu olabileceği ve bunun sıkıntısını Galatasaray'ın UEFA Kupası'nda Tromsö karşısında yaşadığının sorulması üzerine ise Bülent Tulun, ''Federasyonumuzun sahaları UEFA'dan daha iyi denetlediğine inanıyorum. O açıdan bir sorun olmayacaktır'' cevabını verdi. 
     
     ÖNER ''KONYASPOR'LA RÖVANŞIMIZ VAR'' 
     Beşiktaş Kulübü Genel Sekreteri Kenan Öner ise açıklamasında, geçen sene Türkiye Kupası'nda kendilerini eleyen Konyaspor'la eşleşmelerine sevindiğini ifade ederek, ''Konyaspor'la geçen seneden kalan bir rövanşımız var. Türkiye Kupası'nda onlara elenmiştik. Yine deplasmanda oynayacağız'' şeklinde konuştu. 
     Artık futbolda küçük takım büyük takım ayrımı yapma döneminin geride kaldığı anlatan Öner, ''Özellikle kupa maçları çok farkı gelişiyor. Mevcut sistem de çok iyi oldu. Bu sene çok cazip oldu. Parasal açıdan önemli. Türkiye Kupası şampiyonuyla Turkcell Süper Ligi şampiyonunu karşı karşıya getirecek Süper Kupa'nın ayrıca maddi getirisi olacak'' dedi. 
     Kenan Öner, artan maç trafiğinin futbolcular üzerindeki olası etkileriyle ilgili yöneltilen bir soru üzerine de, ''Artık futbolcular haftada 2 maç oynamayı kabullenmeliler. Bunu oynamak zorundalar ve bünyeleri buna alışmak zorunda. Zaten bizim kadromuz çok yeterli ve geniş. Herkese görev düşüyor. Futbolcular da bunun bilincinde kendilerini hazırlayacaklar'' diye konuştu. 
     
     BIÇAKCI ''KUPA ANGARYA OLMAYA BAŞLAMIŞTI'' 
     Kura çekimi öncesi açılış konuşmasını yapan Futbol Federasyonu Başkanı Levent Bıçakcı ise göreve geldikleri andan itibaren bir takım temel ilkelere sahip olduklarını dile getirerek, ''Bunların başında da liglerimizi ve Türkiye Kupası'nı markalaştırarak uluslararası düzeye yükseltmek vardı'' dedi. 
     Turkcell ile yaptıkları sözleşme ve havuz sisteminde aldıkları radikal kararlarla Süper Lig'i belli bir seviyeye ulaştırdıklarını, İkinci Lig A ve B Kategorileri ile ilgili sponsorluk anlaşmalarını ise yakında kamuoyu ile paylaşacaklarını dile getiren başkan Bıçakcı, Türkiye Kupası için ise şunları söyledi 
     ''Türkiye Kupası her takım için bir angarya olmaya başlamıştı. Biz bir marka haline getirmeyi, Şampiyonlar Ligi ve UEFA Kupası formunda oynanmasını benimsedik. Sonuçta 13.5 milyon dolara bir yayın anlaşması imzaladık Digitürk'le. Bu 20 takıma 100'er bin dolar sizlerin huzurunda katılım bedeli ödenecek. Ayrıca 1. olan takım 3 milyon 250 bin dolara kadar gelir elde edebilecek. Bununla da kalmayacak. Turkcell Süper Ligi ile Türkiye Kupası şampiyonlarını karşılaştıracak bir Süper Kupa programı hazırlıyoruz. Buradan elde edilecek gelirler de aynı düzeyde olacaktır.'' 
     
</TEXT>
</DOC>
