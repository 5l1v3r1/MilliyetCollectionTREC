<DOC>
<DOCNO> 370031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sontur01.html </URL>
<DATE> 2005/08/15/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Yasak kalktı, ilk jetski kazası... Turistler ölümden döndü... 
</HEADLINE>
<TEXT>

     Kaan KAYA DHA 

      MARMARİS'te jetski kiralama konusunda yasağından kaldırılmasından iki sonra ilk kaza meydana geldi. Siteler bölgesinde bulunan Paşabeach Otel önündeki su sporları merkezinden jetski kiralayan Hollandalı Gaston Gehlen ve İnge Jonsen, İçmeler-Marmaris arasında deniz seferi yapan taksi botla çarpıştı. Yaralanan Gaston Gehlen kaldırıldığı hastanede ayakta tedavi edilerek taburcu edilirken, çarpma sırasında su yuttuğu belirlenen Inge Jonsen ilk tedavisinin ardından hastanede gözlem altına alındı. 
     Geçen hafta içerisinde özellikle sahil beldelerinde turistlerin rağbet ettiği jetskilerin kiralanması kazalara neden olduğu gerekçesiyle, Kültür ve Turizm Bakanlığı tarafından yayımlanan genelge doğrultusunda yasaklanmıştı. Evrak eksikliği nedeniyle İlçe Sportif Kurulu tarafından getirilen yasak sonrasında, Denizcilik Müsteşarlığı belge verilecek jetskilerin belli kurallar doğrultusunda kullanılacağını belirtmişti. 
     Yasağın kalkmasından iki gün sonra Marmaris’te yaşanan ilk jetski kazası ucuz atlatıldı. Hollanda’dan arkadaşları ile birlikte Marmaris’e gelerek Emre Beach Otel'de tatil yapan İnge Jonsen 20 ve Gaston Gehlen 20 , Siteler bölgesinde bulunan su sporları merkezinden akşam saatlerinde jetski kiraladı. Gaston Gehlen’in kullandığı jetski sahilden yaklaşık 150 metre açıkta hızla giderken Marmaris-İçmeler arasında taksi bot olarak kullanılan tekneye çarptı. Çarpma sırasında Gaston Gehlen hafif yaralanırken, jetski'nin arkasında oturan Inge Jonsen başını jetski'nin kenarına vurarak denize düştü. Denizde boğulma tehlikesi geçiren Jonsen tekneyle karaya çıkarıldı. Özel Ahu Hetman Hastanesi'ne götürülen Hollandalı turistlerden Gaston Gehlen ayakta tedavi edildi. Akciğerlerine su kaçtığı belirlenen Inge Jonsen ise gözlem altına alındı. 
     Jonsen’in hayati tehlikesinin bulunmadığını belirten Özel Ahu Hetman Hastanesi doktorlarından Op.Dr. Şükrü Şükrüoğlu, hastanın iki gün içinde taburcu edilebileceğini belirtti. Marmaris Sahil Güvenlik Grup Komutanlığı kazayla ilgili inceleme başlattı. 
     
</TEXT>
</DOC>
