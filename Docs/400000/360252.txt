<DOC>
<DOCNO> 360252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/siyaset/axsiy02.html </URL>
<DATE> 2005/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Arnett'in dedeleri Türk kanı taşıyor 
</HEADLINE>
<TEXT>


Ağustosta ülkesine dönecek olan ABD Başkonsolosu Arnett, "Eğer büyükbabamı görmüş olsaydınız, 'Bu adam Türk' derdiniz. Ailem, Meluncanlar'dan. Türkiye benim kalbimde" dedi 

Pınar Aktaş - İstanbul 


ABD Başkonsolosu David Arnett, atalarının Meluncanlar'ın Amerika'da yerleştiği bölgede doğduklarını, büyükannesinin de Meluncanlar'ın bilinen bir ailesinden olduğunu söyledi. Arnett, "Damarlarımda Türk kanı taşıdığımı umuyorum" dedi. 
Türk - Amerikan İş Konseyi, TAİK Ağustos ayında görevini tamamlayarak ülkesine dönecek olan Arnett onuruna Conrad Otel'de dün bir öğle yemeği düzenledi. TAİK Başkanı Yılmaz Argüden, "Sayın Arnett, ülkemizde bulunduğu toplam 9 yıl içerisinde, Türk - Amerikan ilişkilerine olumlu damga vuran çok özel bir kişi. Ama biliyoruz ki gönlü burada. Kurduğu dostluklarla kendini bir Türk gibi hissediyor. Biz de kendisini bir Türk gibi görüyoruz. Önümüzdeki uzun yıllarda Türkiye'nin belki de en önemli temsilcilerinden birisi olacaktır" dedi. 
Argüder, Arnett'e Türk - Amerikan ilişkilerine katkılarından dolayı İznik çinisi bir eser hediye etti. 
Hediyeyi bütün çalışma arkadaşları adına, özellikle Tayland'da meydana gelen tsunami faciasında hayatını kaybeden çalışma arkadaşı Ezgi Gümüşoğlu adına aldığını belirten Arnett, onu asla unutmayacağını söyledi. David Arnett, "En başından beri Türkiye'ye çok büyük bir sevgi duydum" diye konuştu. 
Türk kökenli olduklarına inanan Meluncanlar'ı duyduğunda konuyla ilgilendiğini belirten Arnett, kendi ailesiyle bu topluluk arasındaki bağı ise şöyle anlattı "Meluncanlar'la ilgili 2 farklı hik ye var. Amerika'nın kıyılarında bir gemi battı ve içindeki Türk mürettebat kıtaya çıktı. 2.'si ise batan gemideki Türk mürettebat önce bir adaya, sonra da kıtaya geçti. Daha sonra öğrendim ki Amerika'da yerleştikleri yer olan Kentucky - Tennessee sınırındaki Appalachian Dağı çevresi benim babamın, büyükbabamın ve daha önceki kuşaklarımızın doğduğu yer. Eğer büyükbabamı görmüş olsaydınız, 'Bu adam Türk' derdiniz. Meluncanlar olarak bilinen topluluğun en bilinen ailesi, mürettebat ailedir. Öğrendim ki büyükannem, yani babamın annesi de bu aileden. Türk kanı taşıdığımı umuyorum. Damarlarımda Türk kanı olduğunu bilmekten daha büyük bir onur olamaz. Damarlarımda Türk kanı olsun ya da olmasın Türkiye benim kalbimde ve hep orada kalacak." 

'Ne mutlu Türk'üm diyene' 
Arnett, geçtiğimiz hafta düzenlenen bir veda yemeğinde de, "Biraz daha Türkiye'de kalsaydım, kendimi Türk sanacaktım. Zaten gittikçe Türk gibi olmuştum. Görevim bitti, dönüyorum. Burada çok mutlu oldum. Atatürk'ün söylemiyle vedalaşayım. Ne mutlu Türk'üm diyene" şeklinde konuşmuştu. 


</TEXT>
</DOC>
