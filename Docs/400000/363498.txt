<DOC>
<DOCNO> 363498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sontur32.html </URL>
<DATE> 2005/07/22/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Okullarının adı yanlış yazılınca sınavları iptal edildi 
</HEADLINE>
<TEXT>

     Bayburt’ta bir okulun adı okul yönetimi tarafından yanlış kodlanınca, OKS’ye giren 32 öğrencisinin sınavı iptal edildi. 
     Bayburt Milli Eğitim Müdürü Süleyman Harmancı, AA muhabirine, il merkezindeki Mehmet Akif Ersoy İlköğretim Okulu yönetiminin OKS sınavı için okulun adını ÖSYM’ye yanlış kodladığını, bu nedenle sınava giren 32 öğrencinin sınavının ÖSYM tarafından iptal edildiğini belirtti. 
     Bu öğrencilerin geleceğini etkileyecek yanlışı yapanlar hakkında gerekli idari işlemi başlattığını ifade eden Harmancı, "Öğrencilerin mağdur olmasına neden olan okul müdürü ile müdür yardımcısı, haklarında yapılacak işlem ve soruşturmalardan sonra mutlaka gerekli cezayı alacaklardır. Konunun üzerinde önemle duruyoruz" dedi. 
     Öğrenci velisi Emsal Yaşar ise mağdur olduklarını belirterek, şunları söyledi 
     "Çocuğumun okuması için yıllarca emek sarf ettim, onu dershaneye gönderdim. Ancak iki dikkatsiz okul yöneticisi yüzünden geleceklerini etkileyecek bir şekilde sınavları iptal edildi. Bu kişiler hakkında yasal hakkımızı kullanacağız." 
     
</TEXT>
</DOC>
