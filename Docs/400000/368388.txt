<DOC>
<DOCNO> 368388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sonspo08.html </URL>
<DATE> 2005/08/09/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
UNIVERSIADE 2005 İzmir'e 2 gün kaldı... 
</HEADLINE>
<TEXT>

     İzmir'de resmi açılışı 11 Ağustos Perşembe günü yapılacak olan 23. Dünya Üniversiteler Yaz Spor Oyunları'na UNIVERSIADE 2005 İZMİR Türk ekibi, 298 sporcuyla katılacak. 
     Millilerden en fazla sporcu 45 kişiyle atletizmde, en az sporcu ise 4 kişiyle Atlama'da mücadele edecek. 
     Oyunlara en fazla sporcuyla katılacak ülke, 298 sporcuyla Türkiye olacak. 
     Türkiye'yi, 275 sporcuyla Rusya izliyor. Japonya 246, Meksika 237, Çin Halk Cumhuriyeti 212, İtalya 202, Kanada 199, ABD 172, Ukrayna 169 ve Polonya 160 sporcuyla oyunlara katılarak organizasyona en fazla sporcusu katılan ülkeler sıralamasında Türkiye'yi izliyorlar. 
     
     EN FAZLA KATILIM ATLETİZME 
     Türkiye'nin en fazla sporcuyla katılacağı branş atletizm oldu. Bu branşta 45 milli sporcu mücadele edecek. 
     Millilerin en az sporcuyla katıldığı branş ise atlama. Atlamada yanlızca 4 Türk sporcu, ülkemizi temsil edecek. 
     Futbol müsabakalarında 40, yüzmede 26, basketbol, voleybol ve eskrimde 24, güreşte 21, tekvando, sutopu ve yelkende 16, tenis ve okçulukta 12, artistik cimnastikte 10, ritmik cimnastikte 8, atlamada ise 4 Türk sporcu, ay-yıldızlı bayrağı göndere çekmek için mücadele edecek. 
     
     ÜLKE VE SPORCU SAYISI 
     Toplam 147 ülkeden 6 binin üzerindeki sporcunun katılacağı ve 11 gün sürecek oyunlarda, en fazla sporcunun katıldığı branş atletizm oldu. Atletizmde 106 ülkeden 1246 sporcu yarışacak. Bu branşı, 67 ülkeden 746 sporcunun katılacağı yüzme izliyor. 
     Basketbolda 40 ülkeden 657, voleybolda 35 ülkeden 561, futbolda 20 ülkeden 526, tekvandoda 61 ülkeden 452, güreşte 44 ülkeden 401, eskrimde 45 ülkeden 399, teniste 58 ülkeden 238, artistik cimnastikte 44 ülkeden 225, sutopunda 15 ülkeden 201, okçulukta 37 ülkeden 197, atlamada 28 ülkeden 150, yelkende 30 ülkeden 135, ritmik cimnastikte 21 ülkeden 91 sporcu, ülkelerine madalya götürmek için ter dökecek. 
     
</TEXT>
</DOC>
