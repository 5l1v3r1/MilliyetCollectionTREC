<DOC>
<DOCNO> 393708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sondun34.html </URL>
<DATE> 2005/11/10/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Esad Lübnan'ı suçladı Suriye düşmanlarının yatağı haline geldiniz 
</HEADLINE>
<TEXT>

     Suriye Devlet Başkanı Beşşar Esad, Lübnan'ın ''Suriye düşmanlarının yatağı'' haline geldiğini ileri sürdü. 
     Esad, televizyondan yayımlanan konuşmasında, Lübnan yönetimini daha önce benzeri görülmemiş bir şekilde şuçlarken, Lübnan Başbakanı Fuad Sinyora'nın, Lübnan'ın Suriye düşmanlarının üssü haline gelmesine izin verdiğini iddia etti. 
     Beşşar Esad, ''Bugün şahit olduğumuz gerçek şudur Lübnan bu komplocular için bir geçiş yolu, bir fabrika ve bir finansör haline gelmiştir'' dedi. 
     Lübnan'da şubat ayında öldürülen eski Başbakan Refik Hariri'nin taraftarlarını, Hariri'nin ölümünü siyasi amaçları için kullanmakla suçlayan Esad, ''Bu insanlar veya bunların çoğunluğu kan tacirleridir. Hariri'nin kanından bir pazar yarattılar. Her şeyin bir fiyatı var'' diye konuştu. 
     Hariri'ye düzenlenen suikastın arkasında olmakla suçlanan Suriye, uluslararası baskılar sonucunda, Lübnan'da yaklaşık 30 yıldır bulundurduğu askerlerini tamamen geri çekmek zorunda kalmıştı. 
     Suriye, Hariri'nin öldürülmesini planladığı iddialarını reddediyor. 
     
</TEXT>
</DOC>
