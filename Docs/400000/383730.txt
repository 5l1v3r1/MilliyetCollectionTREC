<DOC>
<DOCNO> 383730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/guncel/gun04.html </URL>
<DATE> 2005/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Pamuk'un sözleri alçakça bir şey' 
</HEADLINE>
<TEXT>


Yaşar Kemal, Orhan Pamuk tarafından devletle pazarlık yapmakla suçlandığı iddiası üzerine, "Ucuz polemik benim işim değil" dedi 

KÜLTÜR SANAT SERVİSİ 

Yazar Orhan Pamuk'un bir İsveç gazetesine verdiği söyleşide Yaşar Kemal'i devletle pazarlık yapmakla suçlamasına Yaşar Kemal'den tepki geldi. Rızgari adlı internet sitesinin haberine göre Svenska Dagbladet adlı İsveç gazetesine konuşan ve bazı çevrelerce izlendiğini söyleyen Pamuk, söyleşide Yaşar Kemal ile ilgili olarak şöyle dedi "Yaşar Kemal, 1997 yılında yazdığı 'Türkiye'de Kürtlere baskı yapılıyor' makalesinden dolayı yargılandı, 20 ay hapis cezasına çarptırıldı. Kürt sorununu bir daha gündeme getirmeme sözü verdikten sonra serbest bırakıldı." 

'İnanmak istemiyorum' 
Kitapları Yapı Kredi Yayınları'ndan yayımlanan Yaşar Kemal, iddia konusunda gelen sorular üzerine yayınevi aracılığıyla bir açıklama yaptı. Kemal, açıklamasında şu ifadelere yer verdi 
"Orhan Pamuk bunu söylediyse alçakça bir şeydir. Her zaman yardım ettiğim bir yazarın bunu söylediğine inanmak istemiyorum. Ben, barışa katkıda bulunacağına inandığımda, her zaman söyleyeceğimi söyledim, uyarılarımı yaptım. Bunu yapmaktan hiçbir zaman kaçmam ve kaçmayacağım. Ama ucuz polemikler de işim değil." 

Pamuk'a yeni ödül 

KAZIM DOĞAN Frankfurt 
Ulusal kültür bilincini geliştirmek amacıyla 1953'te Doğu Almanya'da çıkan ayaklanmaya atfen verilen Richarda Huch Ödülü'nün bu yılki sahibi Orhan Pamuk oldu. Ödül töreninde konuşan Pamuk, Türkiye'nin AB üyesi olması için daha çok çaba göstermek istediğini belirterek şunları söyledi "Bugün Türkiye'nin AB yolculuğunda önemli bir gün. Benim bir davam var. Bu davanın Türkiye'nin AB'ye girmesine m ni olmak için kötüye kullanılmasını istemiyorum." 


</TEXT>
</DOC>
