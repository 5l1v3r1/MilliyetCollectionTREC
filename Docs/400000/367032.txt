<DOC>
<DOCNO> 367032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/soneko43.html </URL>
<DATE> 2005/08/04/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Zonguldak Valisi Erkmen "Yatırımlara yönelik altyapıyı hazırladık" 
</HEADLINE>
<TEXT>

     Zonguldak Valisi Yavuz Erkmen, bölgede yatırımlara yönelik altyapıyı hazırladıklarını bildirdi. 
     Çaycuma İlçesi’ne bağlı Perşembe Beldesi Belediyesi’ne, İller Bankası, Valilik ve belde esnafının katkılarıyla alınan araçların hizmete girmesi dolayısıyla tören düzenlendi. 
     Erkmen, törende yaptığı konuşmada, vatandaşların haklı olarak hizmet beklediğini, yerel yöneticilerin de bunları yapabilmesi için mutlaka araç-gerece ihtiyacı olduğunu söyledi. 
     Kullanılacak araçların çok ve çeşitli olmasının, halka daha iyi ve kaliteli hizmet sunulmasına etken olacağını ifade eden Erkmen, şöyle dedi 
     "Yılgınlığa düşmeden, birlik ve beraberlik içinde zorlukları aşabiliriz. Bölgemizde yatırımlara yönelik altyapıyı hazırladık. Küçük yatırımcıların yerine güçlü ve büyük yatırımcıların gelmesi yönünde uğraşıyoruz. Zonguldak Havaalanı’nı yeniden açmak istiyoruz. Burada yapı itibarıyla teknik sorunları aşma çabalarımız var. Yatırımcı ve gurbetçilerimiz için bu havaalanı önemli bir konumdadır. 
     Ayrıca, ilimizde başlattığımız çalışmalar kapsamında, su ve yolu bulunmayan hiçbir köyümüz kalmayacak." AK Parti Zonguldak Milletvekili Polat Türkmen de herşeyin devletten beklenmemesi, ortak hareket ederek hizmetin getirilmesi gerektiğini belirterek, "Bölgemize hizmet için köy muhtarlarından bizlere kadar hepimiz, kaynakları doğru yerlerde kullanmalıyız" dedi. 
     Perşembe Belediye Başkanı Burhan Alibabaoğlu ise kaynakların ve gelirin kısıtlı olmasının kendilerini engellememesi gerektiğini, çünkü değişen yönetim kültürüyle insanların hakettiği koşullarda yaşamasını sağlamanın belediyelerin görevi olduğunu kaydetti. 
     
</TEXT>
</DOC>
