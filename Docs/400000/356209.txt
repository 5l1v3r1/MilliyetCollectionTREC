<DOC>
<DOCNO> 356209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/soneko13.html </URL>
<DATE> 2005/06/28/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Babacan IMF'yle devalüasyonu görüşmedik 
</HEADLINE>
<TEXT>

     ANKARA Milliyet 

Devlet Bakanı Ali Babacan, IMF ile yapılan görüşmelerin hiçbirinde "kur ayarlaması" ve "devalüasyondan" bansedilmediğini bildirdi. 
     Bankacılık Kanun Tasarısı'nı görüşen TBMM Plan ve Bütçe Komisyonu'na gece saat 21.25'te gelerek 20 dakika kalan Babacan, IMF'nin kur ayarlamasına ihtiyaç olabileceğine yönelik raporuyla ilgili açıklamalarda bulundu. 
     
     Devalüasyon kelimesi yok 
     Babacan, IMF'nin 2004 yılının nisan ve mayıs ayında Türk parasının bir miktar değer kaybetmesinden sonra 9 Temmuz 2004'de bir rapor hazırladığını bildirerek, bu raporun bir kaç hafta önce web sayfasında da yayınlandığını belirtti. Bu raporun hiçbir yerinde "devalüasyon" kelimesinin yer almadığını kaydeden Babacan, raporda cari işlemler açığının artmaması için maliyetin artmasından söz edildiğini, kendilerinin de bu yönde ÖTV’yi artırarak tedbirler aldıklarını hatırlattı. Babacan, raporda "döviz kurlarına yapılacak ayardan" bahsedildiğini ancak, bununla piyasaların döviz kurunu ayarlamasının kastedildiğini, raporunun tümünün okunmasından da böyle bir anlam çıktığını söyledi. 
     
     Bakan açıklayamıyor 
     CHP Trabzon Milletvekili Akif Hamzaçebi ise komisyonun cuma ve cumartesi günkü oturumlarında IMF'nin sözkonusu raporunda, "enflasyon ve dış borcun artması pahasına kur ayarlaması yapılmalı" ibaresinin yer aldığını söylediğini ancak Bakan Babacan’ın bunu doğrulamadığını söyledi. Babacan’ın açıklamalarına itiraz eden Hamzaçebi, "Hükümet, IMF ile cari açığa karşı bir kur düzenlemesini konuşmuştur. Rapor açıktır. Ama Sayın Bakan bunu açıklayamaz" dedi. 
     
</TEXT>
</DOC>
