<DOC>
<DOCNO> 397628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/soneko26.html </URL>
<DATE> 2005/11/24/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
İtalya Bankalar Birliği Başkanı Türkiye'ye 5. banka grubu girmek üzere 
</HEADLINE>
<TEXT>

     İtalya Bankalar Birliği Başkanı Maurizio Sella, Türkiye'de 4 İtalyan bankacılık grubu bulunduğunu belirterek, ''5'incisi de girmek üzere'' dedi. 
     Sella, Türkiye İtalya İş Forumu'nda yaptığı konuşmada, İtalyan bankalarının Türk bankalarına olan ilgisine değinerek, özellikle İtalya'daki lider bankaların Türkiye'de başka fırsatları da araştırdıklarını vurguladı. 
     İtalya'daki bankaların diğer büyük Avrupa ülkelerindeki bankalar kadar büyük olmasa da çok büyük gelişme gösterdiklerini belirten Sella, ''Türkiye'ye 4 büyük bankacılık grubu girdi. 5'incisi de girmek üzere. Bir de ortak girişim yapılmıştı'' diye konuştu. 
     Sella, Türkiye'deki büyük bankacılık gruplarına işaret ederek, şunları kaydetti 
     ''Bize hep ne kadar kredi verileceği soruldu. Aslında 2 milyar 100 milyon avroluk kredi söz konusu. Bunun bir bölümü kullanıldı. Bir bölümü de kullanıma hazır vaziyette. Elbette daha büyük rakamlara ihtiyaç duyulursa bankalar buna hazırlıklı olacaktır. İtalyan bankaları varlıklarıyla herkesi finanse etmeye hazır, yeter ki kabul edilebilir talepler olsun.'' 
     
     ''AYNI DNA'YA SAHİBİZ'' 

     İtalyan Sanayicileri Konfederasyonu Confindustria Başkanı Luca Cordero di Montezemolo da, 600'den fazla İtalyan girişimci ve bankacının, ülke dışında ilk defa Türkiye'de bu kadar büyük organizasyona katıldığını, burada tarafların 3 bin civarında ikili görüşme gerçekleştireceğini bildirdi. 
     Montezemolo, bu tür iş seyahatlerini daha çok küçük ve orta ölçekli şirketlere yönelik gerçekleştirdiklerini kaydederek, ''Bundan sonraki ilk tavrımız yatırımların artmasına yönelik olacak. Buradaki gelişmelerden eminim ki çok sayıda işbirliği fırsatları çıkacaktır. Faaliyetlerimiz, işbirliği ağırlıklı olarak da üçüncü piyasalara yönelik işbirliği olmalıdır'' diye konuştu. 
     Türkiye'de kesinlikle ortaklıklar kurmak, birlikte hareket etmek ve Avrupa'ya birlikte bakmak istediklerini dile getiren Montezemolo, ''Hepimiz aynı DNA'ya sahibiz. Hepimiz gelişmek, uluslararasılaşmak istiyoruz. Türk girişimcilerle Orta Asya'ya ve Kafkasya'ya yönelik hareket etmek istiyoruz.'' 

     
</TEXT>
</DOC>
