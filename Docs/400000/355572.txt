<DOC>
<DOCNO> 355572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/spor/spo30.html </URL>
<DATE> 2005/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Sörf heyecanı devam ediyor 

Avrupa Rüzg r Sörfü Slalom Şampiyonası'nın 3. günü erkeklerde Finian Maynard, bayanlarda Allison Shreeve'ın üstünlüğüyle sona erdi. Alaçatı'da yapılan yarışlar sonunda Virgin Adaları'ndan Maynard ve 2. durumdaki Kanadalı Sam Ireland, sıralamadaki yerini korurken, Hollanda'dan Der Steen ise 3.'lüğe yükseldi. Bayanlarda ise Shreeve'yı, Çağla Kubat ile Skadi Pekdağ takip etti. 

Slovakya 3 - Türkiye 2 

Avrupa Erkekler Ligi'nde deplasmanda Slovakya ile karşılaşan Erkek Voleybol Milli Takımımız, rakibine 3-2 mağlup oldu. Kösice'de oynanan karşılaşmada rakibine 25-17, 20-25, 25-22 ve 15-12'lik setlerle yenilen Ay - Yıldızlı ekibimiz, B Grubu'nda 5. mağlubiyetini aldı. Ay - Yıldızlı ekibimiz, grubundaki 9. ve 10. maçlarını, 2 ve 3 Temmuz'da İspanya ile oynayacak. 

Bulak'tan güvence 

Denizlispor Teknik Direktörü Giray Bulak, yeni sezonda da Yeşil-Siyahlı takımın önemli hedeflere yürüyeceğini iddia etti. Bulak, son yıllarda yakaladıkları çıkışı koruyacaklarını belirterek, "Daha iyi olabilmek adına hamleler yapıyor ve adımlar atıyoruz. İyi olabilmek için iyi organize olmak ve iyi oyuncular bulmak gerekiyor. Çalışmalarımız ve araştırmalarımız bu yönde devam ediyor" dedi. Denizlispor yeni sezon hazırlıklarını sürdürüyor. 

Gençlerbirliği yeni sezonu açtı 

Gençlerbirliği'nde yeni sezon için kollar sıvandı. Yeni sezon öncesinde Beştepe İlhan Cavcav Tesisleri'nde toplanan Kırmızı - Siyahlılar, Çankaya Hastanesi'nde sağlık kontrolünden geçti. Futbolcuların kan verirken zorlanması ilginç görüntülere neden oldu. Kontrollere Ömer, Ali Öztürk, Skoko, Hakan Aslantaş ile ön protokol imzalanan Risp ve Jardler katılmadı. Gençler, ilk çalışmasını dün akşam yaptı. 

Halil Öztürk'ten rekorlu madalya 

Akdeniz Oyunları'nda günün son madalyası atıcılık müsabakalarından geldi. 10 metre havalı tüfek dalında yarışan Halil İbrahim Öztürk, üçüncülük kürsüsüne çıkmayı başardı. Sabah bölümünde 594 puanla finale kalan Öztürk, finalde de 694.7 puan toplayarak, hem bronz madalyanın sahibi oldu, hem de Türkiye Rekoru'nu kırdı. Bayanlar trapta mücadele eden Nihan Gürer finalde 14 puan toplayıp, 4. sırayı elde etti. 

Havuzda boğulduk 

Yüzme Milli Takımımız, oyunların 2. gününü de madalyasız kapadı. Almadrabillas'de yapılan final müsabakalarında yarışan Emre Çelik, 200 metre sırtüstünde 2.03.63'lük derecesiyle 6. oldu. Bayanlar 200 metre sırtüstünde Derya Erke, 2.20.18, 100 metre kelebekte de Gülşah Günenç 1.02.65 ile 8. sırada kaldılar. Bedensel engellilerde ise bayanlar 100 metre serbestte Kutlu Sena 7., erkeklerde de İsmet Ayık 8. sırayı elde etti. Elemelerde mücadele eden Mert Karşıyakalılar 100 metre kelebekte, Eren Onurlu 50 metre sırt-üstünde, Gizem Papila da 50 metre serbestte Gizem Papila ilk 8'in dışında kalarak, final hakkını kaybettiler. 

Cimnastikte iki finalist 

Artistik cimnastik müsabakalarının ilk gününde yarışmalara katılan milli takımımızda iki sporcumuz finale yükselmeyi başardı. Göksu Üçtaş 33.225 puanla 14. sırayı alarak, Ebru Karaduman da 31.150 puan ile 18. olarak finale çıkmayı başardılar. 

Hentbolda hüsran 

Oyunlardaki ilk maçlarına çıkan Erkek ve Bayan Hentbol Milli Takımları, rakiplerine farklı skorlarla mağlup oldular. Erkek takımımız, Fransa'ya ilk yarısı 16-14 biten maçta 32-22 yenildi. Ay - Yıldızlı bayanlarımız ise İspanya'ya 40-38'le boyun eğdiler. 

Plaja veda ettik 

Almeria Sahilleri'ndeki plaj voleybolu müsabakalarına milli takımımız çeyrek finalde veda etti. İlk maçında Sırbistan-Karadağ'ı 2-1 mağlup ederek, ilk 8'e kalan Bülent - Semih ikilisi, çeyrek finalde, İspanyol Ruiz - Correa çiftine 21-16, 12-21 ve 19-17 lik setlerle 2-1 yenilerek turnuvaya veda ettiler. 







</TEXT>
</DOC>
