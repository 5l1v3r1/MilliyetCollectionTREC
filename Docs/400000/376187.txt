<DOC>
<DOCNO> 376187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sontur40.html </URL>
<DATE> 2005/09/06/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Açıköğretim Lisesi'ne tek ders sınav hakkı... 
</HEADLINE>
<TEXT>

     Lise son sınıfta okurken bir dersten başarısız olan ancak üniversite sınavını kazanan öğrencilere verilen tek ders sınav hakkı, Açıköğretim Lisesi öğrencilerine de tanındı. 
     Milli Eğitim Bakanlığı Eğitim Teknolojileri Genel Müdürlüğü’nce konuya ilişkin bir genelge yayınlandı. 
     Açıköğretim lisesi öğrencileri için açılan ek sınava katılıp tek dersten başarısız olan ancak bir yükseköğretim programını kazananlardan bakanlığa tek ders sınav hakkı verilmesi için yoğun talep geldiği ifade edilen genelgede, şunlar kaydedildi 
     "öğrenci mağduriyetlerinin önlenmesi için Açıköğretim Lisesi’nde 2004-2005 eğitim öğretim yılı 2. dönemi itibariyle öğrencilik durumu 
     aktif ve donuk olanlardan, -2005 ÖSS sonucunda bir yükseköğretim programına yerleştirilenlere, -Özel yetenek sınavı ile öğrenci alan yükseköğretim programını kazananlara, -Açıköğretim fakültesine yerleştirilenlere, -Sınavsız geçiş hakkından yararlanarak bir yükseköğretim programına yerleştirilenlerden, genel mezuniyet şartlarını taşıyanlara alanından veya genel mezuniyeti için uzaktan eğitimle verilen derslerden tek ders kredisi kadar eksiği olanlara ek bir sınav hakkı verilmiştir." Genelgeye göre, sınava katılmak isteyenlerin, 11 Eylül Pazar günü saat 13.00’e kadar Eğitim Teknolojileri Genel Müdürlüğü Halkla İlişkiler Bürosu’na ÖSS’ye kazandıklarını gösterir belgenin aslı ile şahsen müracaat etmeleri gerekiyor. Sınavla ilgili tüm işlemlerin Halkla İlişkiler Bürosu’nda yapılacağı bildirildi. Tek ders sınavı 11 Eylül Pazar günü saat 14.00’te Ankara Atatürk Lisesi’nde yapılacak. Sınav ücreti olarak 20 YTL, Halkla İlişkiler Bürosu’ndaki Döner Sermaye İşletmesi’nce tahsil edilecek. 
     
</TEXT>
</DOC>
