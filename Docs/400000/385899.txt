<DOC>
<DOCNO> 385899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sonyas11.html </URL>
<DATE> 2005/10/11/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Belçika'da çocuk, bebeğini öldürdü... 
</HEADLINE>
<TEXT>

     Belçika'nın başkenti Brüksel'de 13 yaşındaki bir kız çocuğu, doğurduğu bebeği öldürdü. 
     Federal Savcılık açıklamasına göre, Molenbeek Belediyesi'nde yaşayan Belçikalı çocuk, 9 ay boyunca hamileliğini ailesinden gizlemeyi başardı ve evindeki odasında, tek başına doğum yaptı. 
     Doğumun hemen ardından 13. katın balkonundan dışarı fırlatılan bebek, çimler üzerinde ağır yaralı olarak bulundu. 
     Bebeğin, kaldırıldığı hastanede öldüğü bildirildi. 
     Olayla ilgili soruşturma açıldığı, yasal olarak cezalandırılması söz konusu olmayan kız çocuğun himaye altına alındığı, bebeğin babasının kimliğinin araştırılacağı bildirildi. 
     İlk soruşturma sonucunda, kız çocuğun annesi ve üvey babası ile yaşadığı, öz babasının hamilelik durumundan haberdar olduğu, ancak kürtajı reddeden kızına yardımı reddettiği belirlendi. 
     
</TEXT>
</DOC>
