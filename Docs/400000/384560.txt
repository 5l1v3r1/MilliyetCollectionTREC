<DOC>
<DOCNO> 384560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sonspo23.html </URL>
<DATE> 2005/10/06/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Denizlispor'da Nurullah Sağlam dönemi başladı 
</HEADLINE>
<TEXT>

     Denizlispor, teknik direktörlüğe Karşıyaka'dan ayrılan Nurullah Sağlam'ı getirdi. 
     Kulüp binasında düzenlenen basın toplantısıyla Sağlam'ın göreve getirildiğini açıklayan menajer Can Çobanoğlu, Denizlispor Yönetim Kurulu'nun geleceğe yönelik planlamalar yaparken, teknik direktörlük konusunda en doğru ismin Nurullah Sağlam olduğu kararına varıldığını söyledi. 
     Kurumsallaşma adına atılan adımın teknik direktörlük konusunda da atıldığını ifade eden Çobanoğlu, ''Hocamızın önünde zor bir dönem var. Bu zor dönemde tüm Denizlililer'in desteğini görmek, nefeslerini hissetmek istiyoruz'' dedi. 
     Görevi kabul eden ve futbolculara bu sabah ilk antrenmanını yaptıran Sağlam da Denizlispor'un uzun yıllardır yakından izlediği bir kulüp olduğunu belirterek, şöyle konuştu 
     ''Denizlispor örnek bir kulüp. Hedef ve ilkelerim doğrultusunda ilerlerken, en önemli mesafe alabileceğim takımın Denizlispor olduğunu hayal ediyordum. Hayallerim gerçeğe dönüştü.'' Denizlispor'da çok uzun süredir tanıdığı futbolcuların bulunduğunu kaydeden Sağlam, oyuncuların son durumlarını görüp ona göre bir değerlendirme yapacağını ve uygulayacağı sisteme karar vereceğini sözlerine ekledi. 
     Bir soru üzerine zamana ihtiyacı olduğunu belirten Sağlam, ''Keyif veren, zevk veren bir futbolu sahaya yansıtmak istiyoruz. Ligimiz, sonuçların tanrılaştırdığı bir lig olmamalı. Yeni şampiyonlar çıkmalı, ancak bu tarzdaki takımların sayısı az. Tabii ki süreç de isteyen bir şey'' dedi. 
     Sağlam, Denizlispor ile 2 yıllık sözleşme imzalarken yardımcılıklarını da Hındal Gündüz ve Salih Sayar'ın yapacağı açıklandı. 
     
</TEXT>
</DOC>
