<DOC>
<DOCNO> 376889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sonyas13.html </URL>
<DATE> 2005/09/08/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
İlginç hile... Kaplan idrarıyla terbiye edilmiş "eşek eti" 
</HEADLINE>
<TEXT>

     Çin'de kaplan eti sattığını iddia eden lokantayı basan polis, kaplan idrarıyla ''terbiye edilmiş' eşek eti buldu. 
     Ülkenin kuzeydoğusundaki Hailin kentinde hummalı bir pazarlama faaliyetine girişen Hufulou lokantası, kenti, müşterilerine porsiyonu 100, kilosu 864 dolardan kaplan eti sunduğunu belirten reklamlarla donattı. 
     Hailin'in soyu tükenme tehlikesi altında bulunan Sibirya kaplanlarına ayrılmış bir koruma bölgesine de ev sahipliği yapması, lokantanın iddiasına ayrı bir inandırıcılık kattı. 
     Olayın yerel basında büyük ilgi uyandırması üzerine harekete geçen polis, lokantaya baskın yaptığında, 100 dolar gibi müthiş bir rakama satılan bu özel menünün aslında eşek etinden oluştuğunu saptadı. 
     Yapılan incelemelerde, olaya inandırıcılık kazandırmak için sıradan eşek etinin kaplan idrarıyla marine edilerek, özel bir koku ve tad katılıp ''kaplan yahnisi'' kılığına sokulduğu saptandı. 
     Mamüllerinin eşek etinden olduğunu itiraf eden lokanta sahibi, kaplan idrarını nereden temin ettiğini yanıtlamayı ise reddetti. 
     Eşek eti satmak suç olmamasına rağmen, ''yalan beyanda bulunmak'' suçundan lokantacıyı para cezasına çarptıran polis, dükkanı da kapattı. 
     Gerçekten kaplan eti satsaydı alacağı cezanın daha büyük olacağını kaydeden gözlemciler, girişimci lokantacının paçayı yine de ucuz kurtardığına dikkat çekiyor. 
     Hailin yakınlarındaki kaplan koruma bölgesinin direktörü ise olayın kazandığı boyutlar üzerine savunmaya geçerek, kaplanlarını çok iyi koruduklarına, bu nadir hayvanların aşçı dükkanlarına düşmesinin söz konusu olamayacağına dair yeminler etti. 
     Dünyanın en büyük yırtıcı hayvanları arasında sayılan Asya kaplanlarına karşı en büyük tehdit, ekolojik faktörlerin yanı sıra etinin ve kemiklerinin cinsel gücü artırdığına inanan Çinlilerden geliyor. 
     Alınan tüm koruma önlemlerine rağmen, her yıl kaçak olarak avlanan çok sayıda kaplanın dünya üzerindeki serüveninin, ''paralı bir Çinlinin midesinde'' son bulduğu ifade ediliyor. 
     
</TEXT>
</DOC>
