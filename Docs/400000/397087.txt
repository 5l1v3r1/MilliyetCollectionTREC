<DOC>
<DOCNO> 397087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sonspo32.html </URL>
<DATE> 2005/11/22/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Yılmaz Vural'a taraftarlardan destek... 
</HEADLINE>
<TEXT>

     Taraftarlar, Antalyaspor'a Genel Direktörü Yılmaz Vural'a moral ziyaretinde bulundular. 
     İkinci Lig A Kategorisi'nde zirve mücadelesi veren Antalyaspor'da, peşpeşe alınan iki yenilgi nedeniyle morali bozulan Yılmaz Vural'ı, Hasan Sabaşı Spor Tesisleri'nde antrenman yaparken ziyaret eden Antalyasporlu amigolar ve taraftarlar, Yılmaz Vural'ı omuzlarına alarak, ''En büyük Antalyaspor, en büyük Yılmaz Vural'' tezahüratında bulundular. 
     Taraftarlar adına konuşan amigo Coşkun Göğen, her takımın yenilebileceğini, Trabzonspor ve Beşiktaş'ın da ligde çok zor günler yaşadığını belirterek, ''Biz her zaman takımımızın ve Yılmaz Vural'ın yanındayız. Moral vermek amacıyla hep birlikte geldik'' dedi. 
     
     LİGİN EN İYİ TAKIMI ANTALYASPOR 
     Antalyaspor Genel Direktörü Yılmaz Vural da, ligin en iyi takımının Antalyaspor olduğunu iddia ederek, şunları söyledi 
     ''Antalyaspor'da çok kaliteli oyuncular var. Açık futbol oynuyoruz. Ligin en iyi takımı Antalyaspor'dur. Ancak son iki haftadır rakiplerimiz tüm futbolcularıyla kendi sahalarına kapanıyorlar. Yapılan bir atakta golü yiyerek sahadan yenik ayrılıyoruz. Artık buna çare bulacağız. Futbolcuların kendilerine aşırı güveni var. Bu da bu tip sorunlara neden oluyor. Tedbirleri alıyoruz. Çok daha iyi olacağız.'' Antalyaspor, Karşıyaka maçının hazırlıklarına başladı. A takım ağır olmayan çalışma yaparken, yedek takım ile genç takım, çift kale maç yaptı. Takımda tek sakat olan Kaan Dobra ise ayrı çalıştı. 
     
</TEXT>
</DOC>
