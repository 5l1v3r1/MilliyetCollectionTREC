<DOC>
<DOCNO> 375034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sondun50.html </URL>
<DATE> 2005/09/02/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Berlusconi "Kararlı duruşunuzu sonuna kadar destekliyoruz" 
</HEADLINE>
<TEXT>

     Başbakan Recep Tayyip Erdoğan’ın İtalya Başbakanı Silvio Berlusconi ile yaptığı görüşmede, "Avrupa Birliği AB yolunda Türkiye kriterleri yerine getirmiştir. Şimdi sıra ahde vefa gereği AB’nin sözünü tutmasına gelmiştir" dediği öğrenildi. 
     Başbakan Erdoğan, Milano’daki temaslarını tamamlamasının ardından Roma’ya geldi. 
     Başbakanlık Sarayı’nda, ilk olarak, Türkiye-İtalya heyetler arası görüşme yapıldı. Türkiye heyeti adına Başbakan Erdoğan’ın yanı sıra Devlet Bakanı Mehmet Aydın, İstanbul Milletvekili ve Başbakan Erdoğan’ın Dış Politika Danışması Egemen Bağış, Başbakan Erdoğan’ın başdanışmanları Nabi Avcı, Yalçın Akdoğan ve Akif Beki’nin katıldığı görüşmede, İtalya adına Berlusconi ile birlikte Dışişleri Bakanı ve Başbakan Yardımcısı Gianfranco Fini de yer aldı. 
     AB gündemli gerçekleşen görüşmelerde, Başbakan Erdoğan’ın, AB konusunda Türkiye’nin pozisyonu ve duruşunu tekrar dile getirdiği ve "Biz üzerimize düşeni yaptık. AB yolunda Türkiye kriterleri yerine getirmiştir. Şimdi sıra ahde vefa gereği AB’nin sözünü tutmasına gelmiştir" dediği öğrenildi. 
     İtalya Başbakanı Berlusconi’nin de "Sayın Başbakan haklı. Kararlı duruşunuzu sonuna kadar destekliyoruz. Dostum Tayyip’i, burada misafir etmekten büyük zevk duyuyorum. Onun argümanları benim de argümanlarım olacaktır" dediği ifade edildi. 
     Heyetler arası görüşmelerin ardından, Erdoğan ile Berlusconi bir süre baş başa görüştü. Bu görüşmeden sonra, Erdoğan ve Berlusconi, çalışma yemeğinde bir araya geldi. 
     Yemeğe, Devlet Bakanı Mehmet Aydın’ın yanı sıra İtalya Dışişleri Bakanı ve Başbakan Yardımcısı Fini, Le Publica gazetesinde yazılar da yazan Sosyoloji doçenti Halid Fuad Allam ve eşi Afef Pronchetti de katıldı. 
     Yemekte, Başbakan Erdoğan ve İspanya Başbakanı’nın eş sponsorluğunu yaptığı Medeniyetler İttifakı projesinin ele alındığı öğrenildi. 
     Batı’da "İslam fobisinin" islamifobia ele alındığı yemekte, Medeniyetler İttifakı projesi, medeniyetler arası çatışma ve benzeri felaket senaryolarına karşı medeniyetler arası diyaloğun temini üzerinde durulduğu kaydedildi. 
     Bu görüşmeden sonra Berlusconi, Bakanlar Kurulu toplantısına ara vererek, Erdoğan’ı toplantıya davet etti. İtalya Merkez Bankası ve yönetiminin durumunun ele alındığı kabine toplantısına katılan Erdoğan’ın, bakanlarla tanıştığı ve tek tek el sıkıştığı, toplantıdan ayrılırken bakanlar tarafından alkışlarla uğurlandığı belirtildi. 
     Bu arada, yemekte, Mozarella ve domatesten oluşan 3 renkli makarna, levrek ve dondurmanın ikram edildiği ifade edildi. 
     Erdoğan’a, İtalya’da temaslarında ünlü sinema oyuncusu Serra Yılmaz tercümanlık yaptı. 
     
</TEXT>
</DOC>
