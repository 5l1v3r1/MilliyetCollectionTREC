<DOC>
<DOCNO> 351774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sondun36.html </URL>
<DATE> 2005/06/14/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Rum Kesimi AB yolunda Türkiye'nin yanındayız 
</HEADLINE>
<TEXT>

     Kıbrıs Rum yönetiminin Washington'daki temsilcisi Euripides Evriviades, Kıbrıslı Rumların Türkiye'nin AB üyeliğini desteklediğini, Fransa ve Hollanda'da yapılan referandumların, Türkiye'nin AB ile müzakere sürecinin takvimini engellemeyeceğini umduğunu söyledi. 
     Evriviades, The Nixon Center adlı düşünce kuruluşunda yaptığı konuşmada, Kıbrıs sorununun çözümü için, Türkiye'nin AB sürecinin ilerlemesinin gerekli olduğuna işaret etti. 
     Muhafazakar eğilimli The Washington Times gazetesinde çıkan habere göre, Evriviades, ''Biz, Türkiye'nin AB'ye katılmasından yanayız. AB, sorunları kucaklayarak çözer. Fransızları ve Almanları birleştirmeyi başaran AB, aynı işi Kıbrıs için yapacak. Türkiye'nin AB'ye katılması, bölgede barış, istikrar ve uzun vadede refah için temel önem taşıyor'' dedi. 
     Evriviades, AB Anayasası'nın Fransa ve Hollanda'daki referandumlarda reddedilmesinin, 3 Ekim'de başlaması öngörülen Türkiye-AB üyelik müzakerelerinin takvimini etkilemeyeceği umudunu taşıdığını belirtti. 
     BM Genel Sekreteri Kofi Annan'ın geçen yıl hazırladığı ve referandumda Rumlar tarafından reddedilen planın eksikleri olduğunu savunan Evriviades, ''1 milyon nüfuslu Kıbrıs'ın Türkiye'yi tehdit edemeyeceğini'' ifade ederek, kendilerinin, Kıbrıs'ın ''tamamen askerden arınmasını önerdiğini'' anlattı. 
     
</TEXT>
</DOC>
