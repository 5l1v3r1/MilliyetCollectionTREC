<DOC>
<DOCNO> 361633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/son/sondun23.html </URL>
<DATE> 2005/07/16/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Alman Talkline telefon şirketinden Türkler için özel tarife... 
</HEADLINE>
<TEXT>

     Alman Talkline telefon şirketi, ülkede yaşayan Türklere yönelik özel bir tarife hazırladı. 
     Şirketin hazırladığı ''Time More 100 Türkei'' adlı tarifeyle, bugüne kadar olduğu gibi sadece Alman telefon ağlarıyla değil, Türk telefon ve cep telefonu ağlarıyla bağlantılı olarak da kullanılabilen 100 dakikalık bedava konuşma imkanı sunuluyor. 
     Talkline yöneticisi Sören Lindgaard, yaptığı açıklamada, ''Time More 100 Türkei tarifesi, Almanya'daki Türklere yönelik stratejimizin diğer bir unsurunu oluşturuyor. Talkline böylelikle Türklerin büyük bir talebini daha karşılamış oldu'' dedi. 
     Yeni tarifede aylık ödenen sabit ücretin 30 avro olacağı, buna karşın Türklerin Almanya ve Türkiye'deki akrabalarıyla 100 dakika süreyle bedava konuşacakları, bu sürenin bir ay içinde tümüyle kullanılmaması durumunda kalan dakikaların bir sonraki aya ilave edileceği belirtildi. Bir ay içinde 100 dakikanın doldurulmasından sonra Almanya içinde yapılan görüşmeler için dakika başına 45 sent, Türkiye ile yapılan görüşmeler için de dakika başına 79 sent ödenecek. 
     Türklerin ''www.talkline.de'' adlı internet sayfasından Türkçe olarak haha fazla bilgi edinebilecekleri bildirildi. 
     
</TEXT>
</DOC>
