<DOC>
<DOCNO> 374604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/spor/axspo01.html </URL>
<DATE> 2005/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Söz savunmanın 
</HEADLINE>
<TEXT>


Beşiktaş'ın yıldızı Sergen Yalçın, kilolu olduğu eleştirilerine çarpıcı yanıtlar verdi, "Beni kim çıplak görmüş ki kilolu diyorlar 2-3 kilo fazlalık benim futbolumu etkilemez" dedi 

BİLAL MEŞE 


Kayseri Erciyes'le deplasmanda oynanan sezonun ilk maçında attığı nefis frikik golünden sonra herkes daha fazla forma şansı bulunacağını düşünüyordu. Ancak Teknik Direktör Rıza Çalımbay, beklentinin aksine süper solağı kulübeden çıkarmadı. İdmanlarda hırsla çalışıp, sabırla forma şansı bekleyen Sergen Yalçın, birçok konuda çarpıcı yorumlar yaptı. Expo Channel'de yayınlanan "Geri Dörtlü" programına konuk olan yıldız futbolcu önce "fazla kiloluları var" eleştirilerine yanıt verdi. 

'Yorumları okurum' 
Bu konuda sürekli üzerine gelindiğini kaydeden Sergen, "Futboldan iyi anlayan kişilerin yaptığı eleştirilere saygım sonsuz. Bu kişilerin yorumlarını mutlaka okurum ve onlardan ders çıkarmaya çalışırım. Ancak kilo sorunum yok. Beni kim çıplak olarak görmüş ki kilolu diyorlar Sezon başlarında futbolcular genellikle 3-5 kilo fazlayla kampa gelirler. Ancak bunlar sıkı çalışmayla kısa sürede verilir. Benim diğer oyunculara göre 2-3 kilo fazlam oluyor. Bu kilolar benim futbolumu etkilemiyor fakat izleyenleri etkiliyor galiba" diye konuştu. 
Yaklaşık 13-14 yıldır birinci ligde oynadığını belirten Sergen, forma giydiği her takımda başarılı olduğunu da söyledi. Siyah - Beyazlı futbolcu, "Çok açık konuşmak istiyorum. Bu sezona iyi girdim, kampta üst düzeyde çalıştım, hiçbir antrenmanı kaçırmadım. Ne zaman forma gelirse, oynuyorum. Benim işim gol atmak ve attırmaktır. Bunlar benim için ekstra işler değil. Tam tersi asıl işimdir. Neticede futbol bir gösteri oyunudur. Benden farklı bir şey görmek isteyen varsa göremez. Ne yani Sergen savunmaya kadar insin, top çıkarsın, sağda, solda rakibe bassın... Bunlar benim işim değil ki. Ancak sıkıştıkları zaman mutlaka yardıma koşarım" 
dedi. 

'Kolay lokma yok' 
Şampiyonluk için iddialı olduklarını da vurgulayan tecrübeli futbolcu, "İyi transferler yapıldı. Özellikle yabancılar tam isabet. Takımda her şey yolunda. Böyle devam edersek, şampiyonluğun en güçlü adaylarından biri olarak sonuna kadar yarışa devam ederiz. Ayrıca ligde bu sezon kolay kolay kopma olmaz" ifadelerini kullandı. 

Tümer'e gün doğdu 

ORHAN YILDIRIM 

Beşiktaş, deplasmanda yapacağı Çaykur Rizespor maçının hazırlıklarına, iki günlük iznin ardından başladı. 
Nevzat Demir Tesisleri'nde yapılan dün akşamki antrenmana, sakatlığı süren Gökhan Zan, izinli olan Kleberson ve Pancu ile milli takımlarda bulunan Koray, İbrahim Toraman, Okan, Tümer, Volkan, Ahmed Hassan ve Youla katılmadı. 
Yaklaşık 1.5 saat süren idman, toplu ısınmayla başlarken, koşu çalışmaları ve çabukluğa dayalı değişik çalışmalarla sürdü, çift kale maçla sona erdi. Gökhan Zan tesislere gelerek idmanı izledi. 
Bu arada Kartal'da, tedbirli olarak Disiplin Kurulu'na gönderilen Okan Buruk'un yerine Karadeniz deplasmanında Tümer Metin'in forma giymesi bekleniyor. Rıza Çalımbay'ın, üç maç ceza alma olasılığı bulunan Okan'ın yerine Çaykur Rizespor'a karşı Tümer'e forma vereceği vurgulandı. 

Pancu teklifi 

Beşiktaş yönetimi, Rumen basınına, "Devre arasında gönderilmem konusunda düğmeye basıldı" açıklamasını yapan Daniel Pancu'yu elden çıkarmak için Shakthar Donetsk'in hocası Mircea Lucescu'dan yardım istedi. Ancak Rumen teknik adam, sezon başında talip olduğu Pancu'ya şimdi ihtiyacı olmadığını belirterek, Siyah - Beyazlı idarecilere olumsuz yanıt verdi. Luce'nin, ihtiyaç duyması halinde ara transferde Pancu'yu almak için söz verdiği ifade edildi. 

Berkant Almanya'da 

Beşiktaş'ta forma şansı bulamayan Berkant Göktan Alman kulübü Kaiserslautern'le iki yıllık sözleşme imzaladı. Teknik Direktör Rıza Çalımbay'ın yeni sezonda kadrosunda istemediği genç futbolcu için Alman ekibinin, Beşiktaş'a 100 bin Euro ödeyeceği belirtildi. Berkant ise alacağı olan 200 bin Euro'yu kulübe bıraktı. 


</TEXT>
</DOC>
