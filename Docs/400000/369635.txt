<DOC>
<DOCNO> 369635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/guncel/gun08.html </URL>
<DATE> 2005/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Sokaktaki çocukları kim kurtaracak 
</HEADLINE>
<TEXT>


12 ili dolaşan başmüfettişler, sokak çocuklarının durumunu inceledi. Hazırlanan rapor, sokak çocuklarının, sokaktan başka çareleri olmadığını gösterdi 

TOLGA ŞARDAN Ankara 

Sokak çocuklarının durumunu incelemek için Emniyet'in talimatıyla 12 kenti dolaşan polis başmüfettişlerinin hazırladığı rapor, korkunç bir tabloyu gözler önüne serdi. Başmüfettiş raporu, çocuk istismarının önlenemediğini, haklarında işlem yapılan ailelere verilen cezaların caydırıcı olmadığını ve tedavi altına alınan çocukların büyük kısmının merkezlerden kaçarak yeniden sokaklara döndüğünü ortaya koydu. 
Ankara, İstanbul, İzmir, Adana, Bursa, Antalya, Erzurum, Diyarbakır, Konya, Samsun, Elazığ ve Şanlıurfa'ya giden 3 polis başmüfettişinin raporundan bazı satırbaşları şöyle 

Çoğu sokağa dönüyor 
Diyarbakır, Erzurum ve Konya dışındaki 9 kentte, 10147 çocuk küçük yaşta çalıştırılıp istismar edilirken, toplam 4985 aile hakkında yasal işlem yapıldı. Büyük kentler hariç, sokaklarda yaşayan madde bağımlısı çocuklar için merkezler bulunmuyor. Bu nedenle çocuklar tekrar sokaklara dönüyor. Büyük kentlerde UMATEM, AMATEM, EGEBAM'in kapasiteleri yeterli değil. Sadece İstanbul ve Antalya'da tedavisi devam eden çocukların eğitim ve meslek sahibi olması sağlanabiliyor. Ankara'da 2004'te 124 aile hakkında işlem yapıldı. Ancak ya para cezası ya da takipsizlik verildiği için caydırıcı olmuyor. İstanbul'da yılda 15 bin çocuğa adli işlem yapıldı. Hakkında işlem yapılan aile sayısı ise 46'da kaldı. UMATEM'e teslim edilen 59 sokak çocuğunun çok büyük bir kısmı, kaçarak sokağa döndü. İzmir'de 2004'te sokakta çalıştırılan 4 bin 331 çocuğun aileleri hakkında 387 kez adli işlem yapıldı. Ancak, herhangi bir koruma ve ceza kararı verilmedi. Yurt genelinde sadece Antalya'da 5 sokak çocuğu devlet koruması altına alındı. Konya'da çocukların yeniden topluma kazandırılması için hiçbir merkez yok. Raporda, sadece Şanlıurfa'daki çalışmalar örnek gösterildi. 

</TEXT>
</DOC>
