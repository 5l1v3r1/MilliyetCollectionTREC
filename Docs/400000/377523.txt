<DOC>
<DOCNO> 377523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/son/soneko13.html </URL>
<DATE> 2005/09/11/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Eker AB çevrelerinden yoğun tarım sisteminin değişikliği öneriliyor 
</HEADLINE>
<TEXT>

     Avrupa Birliği'ne üye ve aday ülkelerin tarım ve çevre bakanları gayri resmi toplantısının dönem başkanı İngiltere'nin başkenti Londra'da yapılan konsey oturumları sona erdi. 
     Toplantıda Türkiye'yi temsil eden Tarım ve Köy İşleri Bakanı Mehmet Mehdi Eker, AB çevrelerinde yoğun tarım sisteminin değişikliğinin önerildiğini bildirdi. 
     Konseyin gayri resmi oturumunun çok faydalı bir toplantı olduğunu belirten Eker, ''Özellikle sera gazlarının oluşması ve bunların tarıma etkisiyle ilgili ilginç bildiriler sunuldu. Hem küresel ısınmanın yol açtığı sorunlar, hem bunun tarımsal üretimle olan ilişkisi ve biyo çeşitlilik konularında bildiriler sunuldu'' dedi. 
     Toplantının sonunda Avrupa Komisyonu'nun tarımdan sorumlu üyesinin de bir değerlendirme yaptığına dikkat çeken Eker, ''Faydalı bir toplantıydı, tabii bu toplantının dünyanın AB üyesi olan ülkelerinin dışında kalanlarını ilgilendiren kısmı, tarımda yoğun tarım sisteminin değişikliğinin önerilmesiydi'' diye konuştu. 
     Bunun son derece önemli olduğunu belirten Eker, küresel ısınmayla birlikte kuzey ülkelerinde tarıma daha çok alan ayrılabileceği, buna karşılık güneye doğru olan ülkelerde tarım dışı arazilerin daha çok ortaya çıkacağının hesaplarının yapıldığını da ifade ederken, şunları kaydetti 
     ''Bu çerçevede de yoğun tarımdan daha ziyade biyo çeşitliliği ön plana alan,daha düşük girdili, daha geleneksel tarımsal metotlara dönük öneriler yoğunluk kazanıyor.'' 
     
     ÇEVRE VE ORMAN BAKANI PEPE 
     Toplantıya katılan Çevre ve Orman bakanı Osman Pepe de toplantıda ilginç bildiriler ortaya konulduğuna işaret ederken, bunların genellikle iklim değişikliği üzerinde olduğunu kaydetti. Bu çerçevede iklim değişikliğinin dünyada ve özellikle de Avrupa'da meydana getireceği sıkıntıların da ele alındığını anlatan Pepe, toplantıda, bunun dışında orman yangınları gibi öne önemli çevre sorunlarının da konuşulduğunu ifade etti. 
     Toplantıda iklim değişikliğinin muhtemel senaryolarının da ele alındığına dikkat çeken Bakan Pepe, ''Tarım, insan yerleşimleri, güney ve kuzey yarım kürede üzerindeki tesirlerinin ne denli ağır olacağı konuşuldu. Bunların önlenmesi için yapılacak şeyler konuşuldu. Karbondioksit emisyonlarının kontrolü için ne yapılabileceği tartışıldı. Bunlar en uç senaryolar olarak burada konuşmacılar tarafından ele alındı'' dedi. 
     Bu toplantıda ve diğer zeminlerde birden fazla senaryonun tartışılmakta olduğuna da dikkat çeken Pepe, şunları söyledi 
     ''Birden fazla senaryonun tartışılıyor olması, birtakım alternatiflerimiz olduğunu da bize gösteriyor. Burada öngörülen senaryolardan birisi gulfstream akıntısının yavaşlaması veya durması, buzulların erimesi, su seviyesinin yükselmesi, İngiltere'nin tamamen sular altında kalması, Güney Avrupa'daki ısının ve 4-6 derece artması, Kuzey Avrupa'nın ekilebilir arazilerini muhafaza etmesi, güneyde ise kuraklığın söz konusu olması gibi şeyler konuşuluyor.'' Toplantıda diğer pek çok benzeri zeminde olduğu gibi bir gerçeğin kabul edildiğini belirten Pepe, ''Dünyanın bugünkü aymazlık içinde devam etmesi mümkün değil. Yenilenebilir enerji kaynaklarının daha fazla kullanılması gerektiği burada ağırlıklı ana fikir olarak ortaya çıkıyor. Burada elbetti ki bizim de kendimize göre bazı çıkarımlarda bulunmamız lazım' dedi. 
     Pepe, daha sonra yurda dönmek üzere toplantıdan ayrıldı. 
     Tarım ve Köy işleri Bakanı Mehmet Mehdi Eker ise, ev sahibi bakan Margaret Beckett tarafından verilen öğle yemeğine katıldı. 
     Eker, akşam yemeğinde de Beckett'in konuğu olarak diğer AB üyesi ülkelerin bakanlarıyla bir araya gelecek. 
     Bakan Eker'in yarın Londra'dan ayrılması bekleniyor. 
     
</TEXT>
</DOC>
