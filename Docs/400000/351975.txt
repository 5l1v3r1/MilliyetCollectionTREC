<DOC>
<DOCNO> 351975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sonyas01.html </URL>
<DATE> 2005/06/14/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Michael Jackson Pop krallığından çocuk tacizi iddasına 
</HEADLINE>
<TEXT>

     Tüm zamanların en çok satan albümü Thriller’le zirveye çıkan Michael Jackson, teninin rengini açtırmasından çocuk tacizi iddiasına kadar özel hayatı sürekli gündemde olan 46 yaşında bir pop şarkıcısı. 
     
     SANAT HAYATI 

     Bir çelik işçisinin oğlu olan Jackson, 29 Ağustos 1958 yılında 9 çocuktan 7. olarak Indiana’da dünyaya geldi. Jackson’ın profesyonel müzik yaşamı, kardeşleriyle birlikte sahneye çıktığı 5 yaşında başladı. 
     "The Jackson 5" adlı Jackson kardeşler grubu ilk kez 1963’te kamuoyunun önüne çıktı, 1969’da "Ed Sullivan Show"da göründü. Grup 1970’de yaptığı ilk albümleriyle birden liste başı olurken, Michael Jackson 2 yıl sonra ilk solo albümü "Got to Be There"i çıkardı. 
     Jackson’ın ilk yetişkinlik dönemi albümü "Off the Wall" 1979’da piyasaya çıktığı zaman, ilk 10 listesine 4 parçasıyla yerleşen ilk sanatçı oldu. 
     1982 yılında piyasaya çıkan ve 8 Grammy ödülü alan"Thriller" 
     albümü ise tüm zamanların en çok satan albümü olarak tarihe geçti. 
     Jackson, 1985 yılında Lionel Richie ile birlikte, en çabuk satan kaset olan, Etiyopya’daki açlık çeken insanlara yardım toplamak için hazırlanan "We Are the World" adlı parçayı yazdı. 
     Michael Jackson’ın 1987’deki "Bad" albümü dünya çapında 22 milyon adet satarken, 2001’deki "Invincible" albümü hızlı bir çıkışla 2 milyon sattı ancak satışlar çabuk geriledi. 
     
     ÖZEL HAYATI VE TACİZ SUÇLAMASI 

     California’daki "Neverland" adlı çiftliğinde yaşayan Jackson, tuhaflıklarıyla dikkat çekti. 
     1994 yılında Lisa Marie Presley ile sürpriz bir şekilde evlenen 
     Jackson, 2 yıl sonra boşandı. Daha sonra eski bir hemşire olan Debbie Rowe ile evlendi ve 2 çocuğu oldu. 
     Jackson hakkında çocuk tacizi iddiası ilk kez 1993 yılında medyaya sızdı. Bu gelişme Jackson’ın kariyerine darbe vurdu. 
     Michael Jackson, 13 yaşındaki bir çocuğa tacizde bulunduğu iddiaları üzerin 2003 yılında bir belgeselde, yatağını erkek çocuklarla paylaştığını, ancak bunda cinsel bir yön olmadığını söyledi. Aynı yıl Los Angeles’lı bir psikiyatrist, çocuğun taciz edildiğini söylediğini açıkladı ve Santa Barbara şerifi soruşturma başlattı. 
     Jackson hakkında 31 Ocak’ta resmen dava açılırken, 10 ayrı suçlamada bulunuldu. Jackson’ın mahkeme sürnesince yorgun ve bitkin olduğu görüldü, maddi olarak zorlandığı görüşleri ortaya atıldı. 
     Yaklaşık 4 aylık duruşma süresince savcılığın 85, savunmanın aralarında Macaulay Culkin, Chris Tucker ve Jay Leno’nun da bulunduğu 15 tanığı dinlendi. Jüri, uzun maratonun ardından Jackson’ın masum olduğuna karar vererek, hakkındaki tüm suçlamaları düşürdü. 
     
</TEXT>
</DOC>
