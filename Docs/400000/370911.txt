<DOC>
<DOCNO> 370911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/sonsiy03.html </URL>
<DATE> 2005/08/18/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Kürtçe yayın için RTÜK bekleniyor 
</HEADLINE>
<TEXT>

     RTÜK'ün yerel ve bölgesel televizyonlar için Kürtçe yayın konusunda adım atması, başvuru yapan televizyonları umutlandırdı. Televizyonlar, şimdi RTÜK'ten gelecek haberi bekliyor. 
     Yerel ve bölgesel dokuz televizyonun 24 saat Kürtçe yayın izni için başvuruda bulunduğu Radyo Televizyon Üst Kurulu'nda, 3 ekime kadar gereken çalışma yapılacak. 
     Yayın izni için, yayının yapılacağı bölgede halkın konuştuğu dil ve lehçelerin belirlenmesi zorunluluğu getirilirken, çalışmaların hızlandırılması, başvuru yapan televizyonları umutlandırdı. 
     Bir buçuk yıldır RTÜK'ten haber beklediklerini söyleyen Diyarbakır'daki Gün TV'nin Genel Yayın Yönetmeni Cemal Doğan, "gelişmeler sevindirici" dedi. 
     Doğan, "bir buçuk yıldır bürokratik engellerden dolayı bekliyoruz. Umarım olumlu yanıt gelir. Bizler için küçük ama kamuoyu için büyük bir adım olacak gelişmeler sevindirici" diye konuştu. 
     Batman, Ağrı, Şanlıurfa ve Malatya'da başvuru yapan diğer yerel kanallar da, RTÜK'ten gelecek haberi bekliyor. 
     
     Kürtçe dil kursları kapandı 
     Diyarbakır, İstanbul, Van, Kızıltepe, Adana, Şanlıurfa, Batman ve Doğubeyazıt'taki özel Kürtçe dil kursları ise 1 ağustosta ilgi görmemesi nedeniyle kapanmıştı. 
     Yedi kursun kurucusu, Diyarbakır Kürtçe Dil Kursu'nda düzenledikleri basın toplantısında, bir süre önce demokratikleşmeye katkı olması için açtıkları dil kurslarının ilgisizlik nedeniyle kapattıklarını açıklamıştı. 
     Kursları açarken çeşitli bürokratik engellerle karşılaştıklarını ileri süren Diyarbakır Kürtçe Dil Kursu Kurucusu Süleyman Yılmaz, bürokratik işlemlerin uzaması nedeniyle maddi zararlarının olduğunu belirtmişti. 
     
</TEXT>
</DOC>
