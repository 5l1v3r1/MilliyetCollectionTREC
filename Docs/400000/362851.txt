<DOC>
<DOCNO> 362851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sontur39.html </URL>
<DATE> 2005/07/20/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Korkmaz Yiğit'e "dolandırıcılık" davasında beraat 
</HEADLINE>
<TEXT>

     İşadamı Korkmaz Yiğit’in, dolandırıcılık iddiasına ilişkin yargılandığı davada beraatine karar verildi. 
     İstanbul 11. Asliye Ceza Mahkemesi’ndeki duruşmaya, tutuksuz sanık Korkmaz Yiğit katılmadı. Yiğit’i duruşmada avukatı Levent Tan temsil etti. 
     Duruşmada esas hakkındaki görüşünü açıklayan Cumhuriyet Savcısı İbrahim Kayapınar, dava konusu olayın ruhsat almak konusunda yaşanan engeller ve ekonomik yetersizlikler nedeniyle geliştiğini belirtti. 
     Sanığın şikayetçi ile aynı konumda bulunan kişilerin tüm zararlarını tazmin ettiği yönündeki savunmasını hatırlatan savcı Kayapınar, sanığın suç işleme kastıyla hareket etmediğini, şikayetçiyle aralarındaki ihtilafın hukuki mahiyette bulunduğunu ve suç unsuru içermediğini kaydetti. 
     Savcı Kayapınar, Korkmaz Yiğit’in beraatine karar verilmesini talep etti. 
     Mahkeme hakimi, suçun unsurları oluşmadığından Yiğit’in beraatine karar verdi. 
     İstanbul Cumhuriyet Başsavcılığı’nca hazırlanan iddianamede, Korkmaz Yiğit’in, müşteki Faruk Zekioğlu ile yaptığı konut satışına ilişkin sözleşmedeki sorumluluğunu yerine getirmediği ileri sürülüyordu. 
     Korkmaz Yiğit’in eyleminin "dolandırıcılık" suçunu oluşturduğu ifade edilen iddianamede, Yiğit’in, TCK’nın 503. maddesinin 1. fıkrası ile 522. maddesine göre 1,5 ile 4,5 yıl arasında hapis cezasına çarptırılması isteniyordu. 
     
</TEXT>
</DOC>
