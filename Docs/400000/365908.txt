<DOC>
<DOCNO> 365908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/son/sontur15.html </URL>
<DATE> 2005/07/31/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Sireni çalmadığı gerekçesiyle bir Türk gemisi Midilli'de bekletiliyor 
</HEADLINE>
<TEXT>

     Balıkesir'in Ayvalık İlçesi ile Yunanistan'ın Midilli Adası arasında yolcu taşıyan Türk gemisinin, sireni çalışmadığı için 36 yolcusuyla birlikte dün geceden itibaren Midilli Limanı'nda bekletildiği iddia edildi. 
     Jale Turizm'in sahibi Engin Jale, Ayvalık-Midilli, Midilli-Ayvalık arasında faaliyet gösteren ''Zehra Jale'' adlı geminin, sireni bozuk olduğu gerekçesiyle çoğunluğunu Türklerin oluşturduğu 36 yolcusuyla dün geceden itibaren Midilli Limanı'nda bekletildiğini söyledi. 
     Jale, geminin normal şartlarda dün akşam saat 20.00'da yola çıkması gerektiğini belirterek, şunları kaydetti 
     ''Biz 20 yıldır Midilli Adası'na yolcu taşıyoruz. Bugüne kadar hiçbir zaman teknik aksaklık yaşamadık. 'Zehra Jale' isimli gemimiz de tam anlamıyla A Klas bir gemidir. Her şeyi tam ve yenidir. Dün gece geminin kaptanı beni aradı ve 'geminin sireni çalışmıyor' diye liman yetkililerinin kendilerini bırakmadıklarını söyledi. 
     Bunun üzerine, gece yarısı Yunanistan'daki tanıdıklarımız aracılığıyla, bu sistemi düzenleyen dijital panoyu değiştirdik ve sireni tamir ettirdik. Fakat hemen yola çıkması gereken gemimiz hala limanda bekletiliyor. Şu ana kadar net bir cevap da yok. Bu işte bir kasıt olduğunu düşünüyorum.'' 
     
</TEXT>
</DOC>
