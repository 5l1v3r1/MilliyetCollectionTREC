<DOC>
<DOCNO> 392737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sondun29.html </URL>
<DATE> 2005/11/07/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Simitis'in olay yaratması beklenen kitabı yayınlandı 
</HEADLINE>
<TEXT>

     Eski Yunanistan Başbakanı Kostas Simitis, bugün piyasaya çıkan kitabında, Türk-Yunan ilişkileri ve Kıbrıs konusunda, Kardak krizinden sonraki döneme ayrıntılı yer verdi. 
     İktidardaki 8 yılını anlattığı ''1996-2004 Yaratıcı bir Yunanistan İçin Siyaset'' adlı 670 sayfalık kitabında, yakın tarihin bilinmesinin geleceğin belirlenmesi için kritik önem taşıdığını vurgulayan Simitis, Atina'nın dış politikasında yaptığı ince ayarları net bir dille aktardı. 
     Kitabının ''İmia'dan Kardak Helsinki'ye'' başlıklı bölümünde, Kardak krizinden sonra Atina'nın, Türk-Yunan ilişkileri ve Kıbrıs konusunda politika değiştirdiğini açıklayan Simitis, son 20 yıldır izlenen politikayı tamamen değiştirmediklerini, ancak geçmişin durgunluğundan çıkmayı hedeflediklerini yazdı. 
     Kardak'ın ardından 1996 yılında Dışişleri Bakanı Teodoros Pangalos, Yardımcıları Yorgo Papandreu ve Yannis Kranidiotis ve Bakanlık Danışmanı Hristos Rozakis ile bir araya gelerek, Kıbrıs ve Ege konularına yeni bir biçim vermek için çalıştıklarını belirten Simitis, şu bilgileri verdi 
     ''Kıbrıs konusunda Kıbrıs Rum Cumhuriyeti'nin güvenlik ve uluslararası pozisyonunun güçlenmesi için AB üyeliğine ağırlık vermek gerektiği noktasına vardık. Türk-Yunan ilişkilerinde ise mevcut durgunluktan çıkmak için üzerlerinde anlaşma olasılığı olan 2. derecede önemli konular üzerinde diyolağa başlama kararı aldık. Hedefimiz, bu diyaloğun güven ortamı yaratması ve 'adım adım' önemli konuların ele alınması noktasına gelmekti. 1997 yılında başlattığımız bu politika, süper milliyetçi vatandaşların her fırsatta saldırısına uğradı ama 20 yıllık bir uykudan sonra Türk-Yunan ilişkilerinde yeni bir dönem başladı.'' Bu noktaya gelmenin Atina'ya yetmediğini de yazan Simitis, bundan sonraki hedefin gelişmeleri Avrupa'ya taşımak olduğunu, bu nedenle de Türkiye'nin Avrupa yöneliminin Atina'nın politikasının merkezi haline getirilmesi gerektiğini yazdı. 
     ''Çünkü bu politika bizi hedef alabilecek her türlü saldırgan yaklaşımı etkin bir biçimde dizginleyecekti. Bu stratejinin sonuç vermesi için, Türk-Yunan anlaşmazlığını kesin bir şekilde Türkiye-AB anlaşmazlığı haline getirmek gerekiyordu'' diyen Simitis, bu politika çerçevesinde Türkiye'nin AB adaylığının onaylandığı 1999 Helsinki zirvesine ulaşıldığını anlattı. 
     
     REFORM İSTEYEN LİDER 
     Türkiye'deki seçimlerden sonra iki ülke arasındaki ortamın düzeldiğini yazan Simitis, seçimlerden hemen sonra Adalet ve Kalkınma Partisi AK Parti Genel Başkanı Recep Tayyip Erdoğan'ı Atina'yı ziyaret etmesi için diplomatik yollardan davet ilettiğini açıkladı. 
     Erdoğan'ın Roma ziyaretinden sonra Atina'ya geldiğini aktaran Simitis, özellikle dostane bir ortamda geçen görüşmelerde bir yanlış anlamaya yer vermemek için Atina'nın bilinen tezlerini tekrarladığını belirtti. 
     Simitis, Erdoğan ile görüşmesine ilişkin şunları yazdı 
     ''Onun tutumu daha ziyade araştırmaya yönelikti. Tercümanın sürekli müdahalelerinin yarattığı zorluklara rağmen samimiydi. Türk-Yunan ilişkilerinde o zamana kadar ağır olan gelişmeleri hızlandırmaya kararlı bir lider olduğu izlenimini aldım. Yaklaşımları, bazen Tansu Çiller'i bazen Mesut Yılmaz'ı bazen de Bülent Ecevit'i destekleyen askeri-siyasi kurulu düzenin bilinen tezlerinden değişikti. Avrupalı karşıtlarım görüşmeden sonra izlenimlerimi sordular. Aldığım izlenimi, yani karşımda gerçekten reform isteyen ve ülkesinin Avrupa yönünde büyük umutları olduğuna inanan birisi olduğu yönündeki kanımı ilettim. İslamcı nitelemesi yanlış izlenim yaratıyordu.'' 
     
     İSTİKŞAFİ GÖRÜŞMELER 
     Helsinki zirvesinden sonra Türkiye ile Yunanistan arasında Ege konularını incelemeye yönelik istikşafi görüşmelerin başladığını anlatan Simitis, Atina'nın tezinin, Ege'de kıta sahanlığının belirlenmesi konusunun Uluslararası Lahey Adalet Divanı'na götürülmesi yönünde olduğunu kaydetti. 
     Bu görüşmelerde en dikenli konunun karasuları meselesi olduğunu yazan Simitis, kıta sahanlığının sınırının karasularının sınırı ile örtüşüyor olması nedeniyle Adalet Divanı'nın her iki ülkeye karasularının sınırının ne olduğunu soracak olduğunu belirtti. 
     Yunanistan'ın bu konudaki tavrını net biçimde ortaya koyduğunu anlatan Simitis, ''İstikşafi görüşmelerde ilk andan itibaren kıta sahanlığı müzakerelerinin resmen başlamasından önce karasularımızı genişletme hakkımızı kullanacağımızı beyan ettik. Ancak Ege'de 3. ülkelerin deniz ve havada serbest dolaşımlarına ilişkin çıkarlarını göz önünde tutacağımızı da vurguladık'' dedi. 
     İstikşafi görüşmelerin bir başka önemli konusunun ''Ege'deki gri bölgeler'' meselesi olduğunu belirten Simitis, Atina'nın Türkiye'nin bu alandaki taleplerini hiçbir biçimde kabul etmediğini net bir şekilde belirttiğini de kaydetti. 
     
     ANNAN PLANI 
     Kitabında Kıbrıs konusuna da geniş biçimde değinen Simitis, Rum Kesimi'nin eski lideri Glafkos Klerides ile iyi anlaştıklarını ve uzlaşmazlık ve çıkmazların sorumluluğunun, dönemin KKTC Cumhurbaşkanı Rauf Denktaş ve Ankara'nın üzerine kalması için başarılı biçimde işbirliği yaptıklarını yazdı. 
     ABD ve AB'nin Kıbrıs sorununun Rum Kesimi'nin AB üyeliğinden önce çözülmesini istediklerini ve bu çerçevede Annan planının ortaya çıktığını yazan Simitis, bu planın Rum Ulusal Konseyi'nce oybirliği ile müzakerelere temel olarak kabul edilmesinin Rum tarafının başarısı olarak algılandığını hatırlattı. 
     Annan planının ideal çözüm olmadığını, ancak tatmin edici bir uzlaşma olduğunun altını çizen Simitis, yeni Rum lider Tasos Papadopulos'un AB ülkelerini ziyaret etmediğini, yalnızca AB Komisyonu'nun genişlemeden sorumlu üyesi Günter Verheugen ile bir araya gelerek, sıkı işbirliği yapma noktasında anlaştığını yazdı. 
     Simitis, ''Sanırım, bu işbirliği hiçbir zaman gerçekleşmedi. Yunan tarafının ise net bir bilgisi olmadı ve tezleri belirsiz kaldı. Böylece, ekonomi ve çözümün işlerliğine ilişkin hususlar netleşmedi. Sayın Erdoğan ise Sayın Denktaş'tan farklı görüşler taşıyordu ve 2003 sonbaharında bir dizi ülkeyi ziyaret ederek tezlerini anlattı. Bu diplomatik çabası, Türkiye için olumlu bir atmosfer yarattı'' dedi. 
     Türkiye'nin 12-14 Şubat'ta New York'ta yapılan görüşmelerde Atina'nın beklediği gibi taksim politikasını ilk kez terk ederek, Annan planını kabul ettiğini yazan Simitis, daha sonra Kıbrıs'ta ve İsviçre'nin Lüzern kentinde yapılan görüşmelerde ise Rum tarafının masaya getirdiği konularda netlik olmadığı saptamasını yaptı. 
     Yunanistan'da 7 Mart seçimlerinden sonra iktidara gelen Yeni Demokrasi Partisi'nin tutumunu da eleştiren Simitis, yeni hükümetin Lüzern'de yalnızca Rum Yönetimi ile dayanışma içinde olduğunu gösterdiğini, ancak gelişmelere seyirci kaldığını yazdı. 
     ''Annan planının arzu edilen biçimde daha da iyileştirilmesi için esaslı bir müzakere yapmak, bunun için de kararlılık ve faal bir mevcudiyet gerekiyordu'' diyen Simitis, Yunan tarafının müzakerelerin sorumlusunun Rum yönetimi lideri olduğunu söylemesinin, Yunan hükümetinin aslında sürece katılmadığı mesajını verdiğini ve Papadopulos'un da Atina'ya danışmadan süreci yürüttüğü eleştirisini getirdi. 
     Annan planının yenilenen her şeklinin bir öncekinden daha iyi olduğunu ve birçok Rum önerisinin kabul edildiğinin altını çizen Simitis, Rum yönetiminin müzakere neticesini başarısız saymasının ''zaten sözde de olsa başarılı olduğunu göstermeye kararlı olan Türkiye'nin övünmesine yol açtığını'' yazdı. 
     Yunan hükümetini de net bir tavır almamakla suçlayan Simitis, ''Türkiye'nin Kıbrıs'taki yükümlülüklerinden sıyrılması tehlikesini fark ettiklerinde soluk bir 'evet' dediler ama bu gerçek anlamda tavır almaktan çekinmekten başka bir şey değildi'' dedi. 
     Simitis, referandum sonucunun uluslararası toplumun o güne kadar taraflar için geçerli olan görüşünü değiştirdiğini de vurgulayarak, ''Türkiye taksim politikası izlemekle suçlanmaktan kurtulmayı başardı'' dedi. 
     
     EYP'DEKİ DEĞİŞİKLİK 
     Kitabında, terör örgütü başı Abdullah Öcalan'ın Yunanistan'a getirilmesi ve daha sonra Nairobi Büyükelçiliği'nde saklanması krizinin Yunan Gizli Servisi'nde EYP reformun yolunu açtığını yazan Simitis, bu meselenin EYP çalışanlarının aşırı özerkliğinden kaynaklandığı teşhisini koyduğunu belirtti. 
     Simitis, ''EYP çalışanlarının tutumları ülkemizi zor duruma soktu. Memurlar arasında siyasi çatışmalar son derece yoğundu ve buna bir son vermek için EYP'nin başına, Büyükelçi Petros Apostolidis'i getirdim ve teşkilat tekrar yapılandırıldı'' dedi. 
     
</TEXT>
</DOC>
