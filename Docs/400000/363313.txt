<DOC>
<DOCNO> 363313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/yazar/sazak.html </URL>
<DATE> 2005/07/22/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Iraklı kadına şeriat 
</HEADLINE>
<TEXT>


The New York Times'in haberine göre, Irak'ın yeni Anayasa taslağında kadın hakları 'şeriat' temelinde garanti altına alınıyormuş. Madde şöyle formüle edilmiş "Kadınlar, şeriat hükümlerine aykırı olmamak kaydıyla, eşit haklara sahiptir " Dramatik bir değişim. 
ABD ve müttefiklerin 11 Eylül sonrasında Ortadoğu'da düşledikleri ne varsa tersi oluyor 
Afganistan operasyonu başladığında Batı medyasında yer alan haber ve yorumları anımsayalım. Taliban rejiminin devrilmesi en çok, burkaların ardındaki kadınların özgürlüğü açısından heyecan yaratmıştı. National Geographic'e kapak olan 'Afgan kızı' bugün ne ölçüde özgür acaba 
Irak işgalinin başlıca hedefi de Saddam rejimi devrildikten sonra 'demokratik' bir ülke yaratmak değil miydi 
Demokratik ve özgür Irak'ın bedelini her gün patlayan bombalarla yüzlerce, binlerce insan yaşamlarıyla ödüyor. Savaşın yol açtığı sivil kayıpların 100 bin kişi olarak tahmin edildiği açıklandı. Ülkede 40 dakikada bir kişi ölüyor. 
Irak'ta anaların gözyaşları dinmiyor. 
Yeni Anayasa taslağı da Irak'lı kadınlar açısından kötü bir sürpriz oluşturdu. Bağdat'ta protesto yürüyüşü yapan kadınlar, evlilik, boşanma, miras gibi konularda 'laik' rejimin geçmişte sağladığı hakların kaldırılmasına tepki gösterdiler. Anayasa taslağında, Parlamento'da yüzde 25 kadın kotası da kaldırılıyor. 
Afgan kadınını Taliban'ın şerrinden korumak üzere 'özgürleştiren' ABD ve Batı dünyası, 'demokratik' Irak kadınını, 'Anayasada Kuran'ın temel referans olarak alınmasında ısrar eden 'Şiiler'e ödün vermek üzere şeriata teslim ediyor. Yazık. 

Korku çağı 
Irak'ın bugünkü duruma sürükleneceğine ilişkin uyarılara zamanında kulak verilse işler bu denli çığırından çıkar mıydı 
Bush ve Blair, tarihi bir hata yaptılar. 
Londra, dün yine 7 Temmuz saldırılarını çağrıştıran 'bombalı eylem' paniği yaşadı. 
Irak'ta 'kitle imha silahı' yalanına sığınan ABD ve İngiltere de 'kimyasal bir saldırı'nın hedefi olacaklarından ürküntü duyuyor. ABD'li bir senatör, ülkesinin böyle bir saldırıya uğraması halinde Müslümanların kutsal yerlerini bombalamaktan çekinmeyeceklerini söyledi. Bu duyguların ifadesi bile, Huntington'ın 'medeniyetler çatışması' senaryosunu haklı çıkaracak türden. 11 Eylül'de ABD'nin uğradığı saldırıya 'mazlumiyet' sınırlarını aşmayan politikalarla yanıt verilse, özellikle Irak'ın işgali ertesinde insanlığı terör tehdidi altında bırakan 'korku çağı'na girilir miydi 



</TEXT>
</DOC>
