<DOC>
<DOCNO> 371105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/yazar/oztrak.html </URL>
<DATE> 2005/08/19/ </DATE>
<TIME>  </TIME>
<AUTHOR> Faik ÖZTRAK  </AUTHOR>
<HEADLINE>
Yükselen piyasalarda çoşku ve çöküş döngüleri 
</HEADLINE>
<TEXT>


Ekonomik coşku ve çöküş döngüleri, yeryüzünde uluslararası sermayenin sınır tanımadan dolaşmaya başlaması ile birlikte gelişmekte olan ekonomilerde sık karşılaştığımız bir durumdur. Sermayenin risk korkusu azaldığında gelişmekte olan ülkelere akmakta, sonra da pek de rasyonel olmayan bir biçimde dışarı kaçmakta, gittikleri ülkede ekonomik faaliyetlerde önemli dalgalanmalar yaratmaktadır. Önceleri bu hareketler ev sahibi ülkelerin ekonomilerine özgü sorunlarla açıklanmaya çalışılmıştır. Ancak bugün sorunun bir o kadar da sermayenin kendine has davranışlarından kaynaklandığı kabul edilmektedir. Sürdürülebilir büyüme açısından artık gelişmekte olan ülkelere, bu hareketlerin cazibesine kapılmak yerine aşırı ilgiye karşı ekonomilerini koruyacak tedbirler almaları önerilmektedir. 
Ülkemizde son dönemde olan bitenlere de bu gözle bakılırsa, sadece bize veya bugüne özgü bilinmeyen bir sorun karşısında olmadığımız görülecektir. 
2002 yılının sonları, Asya krizinin ardından uluslararası sermayenin yeniden gelişmekte olan ülke pazarlarına döndüğü yeni bir coşku döngüsünün başlangıcıdır. 

Farklı dış konjonktür 
Oysa mevcut iktidar son dönemdeki coşkunun kendine duyulan güvenden kaynaklandığını düşündü veya kamuoyuna böyle anlatmaya çalıştı. İktidarın, "Piyasalar bizim tek başına geleceğimizi anladıklarında seçim öncesinde dahi ekonomi düzelmeye başladı" sözleri, henüz daha akıllardan silinmemiştir. 
Çerçevesi önceden belirlenmiş olan bir programı uygulamayı taahhüt eden iktidar, programın yazıldığı dönemde olmayan çok önemli ve farklı bir dış konjonktürün ekonomiye etkilerini kontrol edecek önlemleri programa dahil edememiştir. Ortaya çıkan hızlı büyümenin cazibesine kapılmıştır. Hatta bu yeni konjonktürün kendisine tanıdığı esnekliği kalıcı zannederek popülist politikalar da izlemiştir. 
Aslında bu da bu hükümete has değildir. Birçok gelişmekte olan ülke hükümetlerinin başına gelmiştir. Latin Amerika'dan, Rusya'dan Asya'ya kadar uzanan bir alanda bunun sonunun hüsran olduğuna dair örnekleri bulmak hiç de zor değildir. 
Akan sermaye dövizi bollaştırdı. Hem TL'ye değer kazandırdı hem de el parasıyla tüketimi canlandırdı. Önceleri üretim talebe ayak uydurabildi. Ancak yerli paranın aşırı değer kazanması sürdükçe rekabet sorunları çıktı. 
Yerli işadamı ve işçi piyasada kalma mücadelesi verirken ithal mallar piyasaya h kim olmaya başladı. Bu arada mali sermaye hem yüksek faiz, hem düşen faizlerin yarattığı sermaye kazancı, hem de değerlenen TL sayesinde, yurtiçi katma değerin giderek daha büyük bölümünü alıp götürmeye başladı. Sonuç, artan cari açık ve artan kısa vadeli borç oldu. Önce istihdam yaratmayan büyümeyi tartışmaya başladık, şimdi ise ekonomideki yavaşlamayı. 

Yabancı sermaye bolluğu 
Yabancı sermaye bolluğunun TL'yi aşırı değerlendirmesi çiftçiyi, işçiyi, küçük orta ölçekli sanayiciyi zorlarken, finans piyasalarını coşturdu. Bir kısım iktisatçılar cari açıktaki artışı, finanse edildiği sürece normal bulup sermaye girişini ekonomideki yapısal değişime bağlarken, diğer bir kısmı da dış dengesizliği bir sorun olarak görmekle birlikte bunu iç talepteki artışa bağlıyor. Ancak ben bu gelişmenin uluslararası sermayenin iştahından ve buna seyirci kalmaktan kaynaklandığını ve hükümetin bu gelişmeyi göremediğini baştan beri yazıyorum. Sermaye akışının ortaya çıkardığı nispi fiyat yapısında bu işi sürdürmek giderek zorlaşıyor. 

Yeni kırılganlıklar 
Ne yapılmalı diye sorulursa, hükümetin devraldığı programdaki tedbirlerin tamamına yakını yapılması gerekenler arasında yer alıyor. Mali disiplin, borç yükünün azaltılması, yapısal tedbirlerle bütçenin esnekliğinin artırılması, mali sistemde gözetim ve denetimin güçlendirilmesi, yatırımın önündeki engellerin kaldırılması ekonominin dayanıklılığını artıracak tedbirlerdir. Ancak sermayenin bizim gibi ülkelere olan iştahının birden açılmasının neden olduğu döviz bolluğunun yarattığı zafiyetleri önleyecek yeni tedbirlerle programın desteklenememesi, bugün karşılaştığımız yeni kırılganlıkları yarattı. 
Bundan sonraki yazımda bu tedbirlere değinmeye çalışacağım. 



</TEXT>
</DOC>
