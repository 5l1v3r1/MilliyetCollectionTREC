<DOC>
<DOCNO> 376333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sondun13.html </URL>
<DATE> 2005/09/07/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Türkiye eroin trafiğinin merkezinde 
</HEADLINE>
<TEXT>

     
     Mehmet ÇİFTÇİ İSPANYA, DHA 
     
İSPANYA’da yapılan bir araştırma, dünyada tüketimi giderek artan eroinin büyük bir bölümünün Tükiye üzerinden Avrupa pazarlandığını ortaya koydu. 
     İspanya’da uyuşturucu ile mücadele savcılığı tarafından hazırlanan ve kapsamlı olarak gelecek hafta açıklanacak olan rapora göre, dünyada eroin tüketimininde büyük bir artışın olduğu gözlemlendi. Türkiye’nin bir geçiş ülkesi olduğu ifade edilen araştırmaya göre, geçen yıl toplam 500 bin ton eroin üretilirken, bu miktarın büyük bir kısmı Türkiye üzerinden Avrupa’ya pazarlandı. 2003 yılında eroin üretim alanları 80 bin hektar iken bu oranın 2004 yılında 1300 hektara çıkması da dikkat çekti. 
     Raporda, dünyada son yıllarda ecstasy ve kokain kullanımı konusunda büyük artış görüldüğü, özellikle Avrupa’da tam bir ecstasy patlaması yaşandığına da dikkat çekildi. Türkiye’de de gençler arasında büyük rağbet gören ecstasy haplarını kullananların sayısı Avrupa’da 30 milyonu buluyor. Ecstasy üretimi konusunda kesin rakam olmasa da Birleşmiş Milletler araştırmalarına göre bu rakamın 300-500 bin ton arasında olduğu tahmin ediliyor. 
     
     İSPANYA KOKAİN KULLANIMINDA BAŞI ÇEKİYOR 
     Araştırmaya göre dünyada en fazla uyuşturcunun ele geçirildiği ülke İspanya. İspanyollar kokain kullanımında da ABD’yi geçerek zirveye oturdu. İspanyol halkının yüzde 2.6’sı kokain kullanırken, bu oran ABD’de yüzde 2.5. Dünyada kokain kullananların toplam sayısı ise 13.3 milyon civarında. 
     Araştırmaya göre, dünya nüfusunda kokain kullanımında artış olsa bile üretiminde büyük bir düşüş gözleniyor. Uzmanlar bunu özellikle Kolombiya’da uyuşturucuya karşı verilen mücadeleye bağlıyor. İstatistiklere göre 2000 yılından bu yana Kolombiya’da uyuşturucu üretiminde yüzde 50’lik bir azalma görüldü. Güvenlik kuvvetlerinin en fazla uyuşturucu ele geçirdiği ülke ise gene İspanya oldu. Avrupa kıtasında 2004 yılında ele geçirilen uyuşturucunun yarısının İspanyol polisleri tarafından ele geçirildiği belirtildi. 2004 yılında Avrupa’da yapılan operasyonlarda ele geçirilen kokainin miktarı 33 tonu buldu. 
     
</TEXT>
</DOC>
