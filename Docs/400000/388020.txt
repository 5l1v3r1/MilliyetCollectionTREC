<DOC>
<DOCNO> 388020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sonspo23.html </URL>
<DATE> 2005/10/19/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Beşiktaş evinde moral arıyor... İşte muhtemel 11... 
</HEADLINE>
<TEXT>

     UEFA Kupası 2. turunda mücadele eden Beşiktaş, H Grubu'ndaki ilk maçında, yarın sahasında İngiltere'nin Bolton Wanderers takımıyla karşılaşacak. 
     BJK İnönü Stadı'nda saat 21.45'te başlayacak ve Kanal D'den naklen yayınlanacak maçı, Hollandalı hakem Ruud Bossen yönetecek. Bossen'in yardımcılıklarını Richard Slot ve Nicky Siebert yapacak. Maçın 4. hakemi ise Björn Kuipers. 
     Beşiktaş'ın yer aldığı H Grubu'nda gecenin diğer maçında ise Rusya'nın Zenit Saint Petersburg takımı, Portekiz ekibi Vitoria SC Guimaraes'i ağırlayacak. 
     UEFA'nın ilk kez geçen sezon uygulamaya soktuğu statüde, 5 takımlı gruplarda yer alan ekipler tek devreli lig usulüne göre 2 takımla evinde, 2 takımla da deplasmanda karşılaşacak ve ilk 3 sırayı alanlar bir üst tura yükselecek. 
     
     SAHAYA MEHMET EKŞİ ÇIKARACAK 
     Kayserispor beraberliğinin ardından istifa eden teknik direktör Rıza Çalımbay'ın ardından yönetim kurulu yeni teknik adam arayışlarını sürdürürken, moralsiz siyah-beyazlıları yarın sahaya BJK Özkaynak Düzeni Genel Koordinatörü Mehmet Ekşi çıkaracak. 
     Beşiktaş, hazırlıklarını bu akşam basına kapalı yapacağı idmanla tamamlayacak. 
     
     SERGEN VE OKAN YOK 
     Siyah-beyazlılarda, sakatlıkları bulunan Sergen ile Okan, yarın da forma giyemeyecek. 
     Bu arada sakatlıkları bulunan Koray, Gökhan ve Youla ile bağırsak enfeksiyonuna yakalanan Tümer'in durumlarının bu akşam yapılacak idmanda netlik kazanacağı, bu oyuncuların forma giyme olasılıklarının bulunduğu öğrenildi. 
     Beşiktaş'ın sahaya Cordoba, İbrahim Toraman, Koray, Çağdaş, Ali Güneş, Kleberson, Tayfur Pancu , Tümer, İbrahim Üzülmez, Ahmet Dursun Youla , Ailton muhtemel 11'iyle çıkması bekleniyor. 
     
</TEXT>
</DOC>
