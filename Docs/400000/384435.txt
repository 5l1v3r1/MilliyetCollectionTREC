<DOC>
<DOCNO> 384435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sondun13.html </URL>
<DATE> 2005/10/06/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Wasington Times bu kez de Avrupa'daki Müslümanları hedef seçti 
</HEADLINE>
<TEXT>

     Kısa bir süre önce Türkiye’yi "İslamcı Faşist" bir ülke haline gelmekle suçlayan Washington Times, bu kez de Avrupa’daki Müslümanları hedef seçti. 
     Amerikan Washington Times gazetesi, Türkiye’nin AB ile müzakrelere başlaması ile ilgili yayınladığı bir makalede, "Müslüman bir ülke" olan Türkiye’nin nüfusunun 71 milyon olduğu ve müzakerelere başlanması muhtemel 10 yıl sonra bu sayının yaklaşık 82 milyona ulaşacağına dikkat çekti. 
     Avrupa’da halen 3.8 milyonu Türk toplam 20 milyon Müslüman olduğunu belirten gazete, 2020 yılında bu sayının ikiye katlanacağını savundu. 
     Haberde, Avrupa’da yaşayan Müslümanları, "fakir, çoğunlukla yasadışı, işsiz" olarak tanımladı ve bu tür mültecilerin "Türkiye dahil Ortadoğu ülkelerinden", Kuzey Afrika’dan ve Sahra Afrikası’ndan gelmeye devam ettiklerini belirtti. 
     Gazete, bu kişilerin "ve hatta ikinci, üçüncü nesillerin" entegrasyona karşı çıktığı ve kendilerine kahraman olarak bir Avrupalı ya da bir Amerikalı’yı değil, bir Suudi olan Usame bin Ladin’i seçtiklerini öne sürdü. 
     Washington Times gazetesinin ve United Press International’ın editörlerinden olan Arnaud de Borchgrave imzalı makalede, Avrupalı Müslümanların "Bütün kiosklarda ve internet sitelerinde Usame bin Ladin’ci yayınlara kolaylıkla ulaşabildiklerini" savundu. 
     Avrupalı cihat yandaşlarının gönüllü olarak Irak’ta savaştıklarını, interneti kullarak dükkanlardan kolaylıkla alabildikleri malzemelerle nasıl bomba yapılacağını öğrendiklerini ve Suriye ve Ürdün’deki cami isimlerini ezberleyerek Irak’a cihat için gidecek olanları şifrelediklerini iddia etti. 
     Haberde, bu görüşe sahip kişilerin AB pasaportu taşıdıklarını ve AB ülkeleri ile ABD’ye vizesiz olarak girebildikleri vurgulandı. 
     Gazete, Londra’da yetkililerinin El Kaide kampında eğitilen 3 bin kişinin İngiltere doğumlu ya da burada yaşayan kişiler olduğunu tespit ettiklerini belirtti. 
     Fransa’da son dönemde İslamiyet’e geçen "1160 Fransızın yüzde 23’ünün Vahabilerin diğer kolu olan Selefilere katıldığı" ifade edildi. 
     Hollanda gizli servisinin de ülkere 20 aşırı İslamcı grup olduğunu belirttiği aktarıldı. 
     Bütün bu sayıların, Avrupa’da İslam korkusuna neden olduğu belirtilen haberde, bu korku ise "Avroarabya" olarak adlandırıldı. 
     
</TEXT>
</DOC>
