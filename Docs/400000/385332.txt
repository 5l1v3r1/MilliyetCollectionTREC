<DOC>
<DOCNO> 385332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/son/sontur28.html </URL>
<DATE> 2005/10/09/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
İzmir'de 204 şişe sahte rakı ele geçirildi... 
</HEADLINE>
<TEXT>

     İzmir'de düzenlenen operasyonda 204 şişe bilye kapaklı sahte rakı ele geçirildi. 
     Alınan bilgiye göre, bir istihbaratı değerlendiren Kaçakçılık ve Organize Suçlar Şube Müdürlüğü Mali Büro Amirliği ekiplerinin, Hamit S'nin Çimentepe semtindeki evinde yaptığı aramada, 38'i 70'lik ve 166'sı 35'lik 204 şişe sahte rakı bulundu. 
     Sahte rakıları bar, gece kulübü ve gazinolara satmaya çalıştıkları iddia edilen Hamit S. ile kayınbiraderi A.D. 18 gözaltına alındı. 
     Sahte rakıyı şişelere doldurdukları belirlenen zanlıların, boş buldukları bilye kapaklı rakı şişesini, 45 derece eğimle tutarak sahte rakı doldurdukları, ancak bu yöntemin uzun zaman aldığı öğrenildi. 
     Ayrıca zanlıların, bilyeli kapağı bir süre ısıtarak yumuşayınca şişeden çıkardıkları, sahte rakı doldurulduktan sonra kapağı şişeye yeniden taktıkları ve şişenin üst kapağını da Japon yapıştırıcısı sürerek kapattıkları bildirildi. 
     Sahte rakıları imal ettiği belirlenen bir kişinin arandığı belirtildi. 
     Hamit S. ile hırsızlık suçundan poliste kaydı bulunan A.D, işlemleri tamamlandıktan sonra adliyeye sevk edildi. 
     
</TEXT>
</DOC>
