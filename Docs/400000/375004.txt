<DOC>
<DOCNO> 375004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sondun20.html </URL>
<DATE> 2005/09/02/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Uydu fotoğrafları felaketin boyutunu anlatıyor 
</HEADLINE>
<TEXT>

     NEW YORK, DHA 

SAN Francisco’yu 1906 yılında yıkan depremden beri ABD’nin yaşadığı en büyük doğal felaket olan Katrina kasırgası, New Orleans kentini sular altına gömerken, felaketten önce ve felaketten sonra uydudan çekilmiş fotoğrafları yanyana koyunca, kentin ne hale geldiği çok daha net bir şekilde ortaya çıkıyor. 
     New Orleans’ın geçen yıl mart ayında çekilmiş uydu fotoğrafındaki sokakların ve caddelerin kasırganın ardından neredeyse yok olduğu görülürken, sadece otoyolların ve viyadüklerin ayakta kalabildiği fark ediliyor. Yat limanında sıra sıra demirlemiş tekneler ise, kasırganın ardından darmadağın biçimde etrafa savrulmuş. Kasırgadan önceki fotoğrafta özellikle kentin iç kesimleri, binaların ve yolların hakim rengi gri olarak gözükürken, kentin sulara gömülmesiyle her tarafın denizin rengine dönüştüğü de ilk bakışta fark ediliyor. 
     
     CAZ SESİ YERİNE SİLAH SESİ 

     Katrina kasırgasında kaç kişinin öldüğü konusunda başından beri yetkililerden bir açıklama gelmedi, ancak yardım görevlileri ve felaketi yaşayanlar ölü sayısını binlerle telaffuz etmeye başladı. Caz müziğinin ortaya çıktığı kentte şu anda yardım helikopterlerinin ve mallarını yağmacılardan korumak isteyen kişilerin silahlarının sesleri yükseliyor. Kentin en az 3-4 ay yaşanılır durumda olmadığını söyleyen uzmanlar New Orleans’ın eski haline dönmesinin yıllar alacağını belirtiyor. 
     
</TEXT>
</DOC>
