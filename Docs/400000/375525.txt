<DOC>
<DOCNO> 375525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/04/yazar/tamer.html </URL>
<DATE> 2005/09/04/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Katrina Made in Bush's USA 
</HEADLINE>
<TEXT>

Bu kafa dünyayı yönetmeye kalkıyorsa, küresel çapta daha da katmerli felaketler bizi bekliyor demektir 

Olmayacak bir vahşet. İnsanın aklı havsalası almıyor. 
Hastanelere sığmayan hastaları taşıyan helikopterlere, yağmacılar yerden ateş ediyor. Soygun, yağma, tecavüz, cinayet... Ve bütün bu vahşet, Bush yönetiminin "demokrasi götürmek gerekçesiyle işgal ettiği" Irak'ta değil, dünya lideri, tek süper güç Amerika'da oluyor 
Federal hükümetin, felaket bölgesindeki performansı rezalet. Hastanelerde su yok, elektrik yok, ilaç yok, nakliye yok. Günlerce ne yardım ulaştı, ne de güvenlik kuvveti. Fırtınadan kurtulabilenler, anarşik ortamdan dolayı ya canını, ya malını kaybediyor. Sanki orası Amerika değil Zanzibar 

Bush'un marifeti 
Bush yönetiminin devletin yetersizliğine getirdiği açıklama, tam özrü kabahatinden büyük misali "Irak'taki savaşa çok para harcıyoruz. Federal hükümetin parası yok, asker gücümüz yok, kaynağımız az. Kusura bakmayın." 
Bu kafanın elindeyse dünya, bu kafa dünyayı yönetmeye kalkıyorsa iş bitmiştir, Küresel çapta daha da katmerli felaketler hepimizi bekliyor demektir. 
Güya bugün ben Doğu Beyazıt'ta içme suyunun klorlanması ihmal edildiği için 2 günde 4700 kişiyi hastanelik eden ishal, Ankara Numune Hastanesi'nde görülen 120 kolera vakası, mıcırlı yollardaki trafik kazaları ve düğünlerdeki maganda kurşunlarıyla yitirilen yaşamlar, hastane mikrobu yüzünden ölen yeni doğmuş bebekler üzerinden, Türkiye'de vitrinin arka yüzündekileri yazacaktım. Ama ABD'de vitrinin arka yüzünde görünenler çok daha vahim ve nedeni de bizimkinden farklı olarak parasızlık, bilinçsizlik falan değil, düpedüz Bush çetesinin Kusura bakmayın yönetimi diyemeyeceğim sorumsuzluğu ABD yönetiminin son 3 yılda aldıkları akıl almaz kararlarla, New Orleans'da facianın boyutlarının katlanarak büyümesine, sanki özellikle davetiye çıkartılmıştır. Birkaçını sıralayayım, hiç abartmadığımı göreceksiniz 

Bile bile lades 
1 Paul Krugman'ın da 2 eylül günkü The New York Times'daki makalesinde belirttiği gibi ABD Federal Acil Yardım Kurumu, 2001 ocağında yani daha 11 Eylül öncesinde, Amerika'nın karşılaşabileceği en muhtemel 3 büyük katastrofik felaketi şöyle sıralamış 
a New York'a terörist saldırı 
b San Francisco'da büyük bir deprem 
c New Orleans'da kasırga 
2 1995'de bölgede 6 kişinin ölümüne neden olan sel felaketinin ardından, federal bütçeden bu yöreye her yıl gönderilmekte olan 100 milyon dolarlık su taşkınlarıyla mücadele fonu, Irak işgali bahane edilerek 2004 de 40 milyon dolara indirilmiş. Ama aynı Bush çetesinin kendi avenesi için harcayabileceği 270 milyar dolarlık özel bütçeden, Alaska'da kuş uçmaz kervan geçmez bir adaya köprü yapılması için 230 milyon dolar gönderilmiş Maddi zararın şimdi ulaştığı boyut 100 milyar dolar. Bush çetesi, kesenin ağzını çok daha fazla açmak zorunda. 

Çevre düşmanı Bush 
3 Bush yönetimi iktidara geldiğinden beri, çevreyi hiçe sayan tasarruflar birbirini izledi. Kyoto Protokolü'ne imza atılmadı. Üniversitelerde çevre duyarlığı olan bilim adamları, McCarthy dönemindekine benzer yöntemlerle ürkütüldü, araştırmaları tahrif edildi. Çevreyi korumaya yönelik her girişime çomak sokuldu. 
4 New Orleans çevresinde bu tür durumlar için yetiştirilmiş Ulusal Muhafız Birlikleri'nden 5 bin asker, facia olduğunda Bağdat'taki "Özgürlük Kampı"nda ve güvenliğini korumakla görevli oldukları bölgedeki içler acısı hali ancak TV'den izleyebildiler. Bunlardan 300'ü nihayet 2 gün önce Irak'tan New Orleans'a döndü. 
Bu Amerika mı dünyaya hükmedecek Haydi toparlan Avrupa 



</TEXT>
</DOC>
