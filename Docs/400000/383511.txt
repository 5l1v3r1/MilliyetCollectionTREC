<DOC>
<DOCNO> 383511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sondun09.html </URL>
<DATE> 2005/10/03/ </DATE>
<TIME> 04.55 </TIME>
<AUTHOR>  </AUTHOR>
<HEADLINE>
Fischer'den diğer bakanlara Türkiye resti... 
</HEADLINE>
<TEXT>

     Almanya Dışişleri Bakanı Joschka Fischer'in, AB Genel İşler Konseyi toplantısı sırasında meslektaşlarını, Türkiye'nin uzaklaştırılmaması yönünde uyardığı bildirildi. 
     Reuters'ın haberine göre diplomatik kaynaklar, Fischer'in toplantıda ''Türkiye'nin önüne konacak belgenin daha da sulandırılması halinde Ankara'nın uzaklaşabileceğini belirttiğini'' bildirdiler. 
     Habere göre Fischer toplantıda, ''müzakerelere başlamak istiyorsanız, müzakere yapacağımız bir tarafın da olması gerektiğini unutmamanız gerekir'' dedi. 
     Avusturya'nın, komşusu Hırvatistan ile de müzakerelere başlanması yönünde ısrarcı olması ve bunu Türkiye konusuna bağlaması konusunda bir açıklama, AB dönem başkanı İngiltere'nin Dışişleri Bakanı Jack Straw'dan geldi. 
     Straw, Konsey oturumunun kapanmasından sonra düzenlediği basın toplantısında, ''Türkiye konusu bir karara bağlanmadan, Hırvatistan konusuna geçilmeyecek'' dedi. 
     AB Komisyonunun genişlemeden sorumlu üyesi Olli Rehn de aynı basın toplantısında yaptığı açıklamada, ''Türkiye ile müzakerelerin bugün başlayacağından eminim'' dedi. Straw ise, müzakerelerin başlama saatinin, önceden planlananın biraz ilerisine kayabileceğini ifade etti. 
     
</TEXT>
</DOC>
