<DOC>
<DOCNO> 378908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/sondun30.html </URL>
<DATE> 2005/09/16/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Afganistan alarmda, ülke seçimlere hazırlanıyor 
</HEADLINE>
<TEXT>

     Afganistan'da pazar günü parlamentonun alt kanadı ve 34 vilayet meclisi için seçim yapılacak. 
     Seçimlerle ilgili bazı bilgiler şöyle 
     - Afgan-BM ortak komisyonunun düzenlediği seçimlerde, Afganistan'ın tahmini 25-28 milyon nüfusunun 12 milyon kadarı oy kullanacak. Ülkede oy kullanma yaşı 18. 
     - Volesi Jirga'nın Halk Meclisi 249 sandalyesi ve il meclisi sandalyeleri için 5800 kadar aday yarışacak. 
     - Volesi Jirga'da kadınlara 68 sandalye ayrıldı. İl meclislerinin de dörtte biri kadınlardan oluşacak. Milletvekilleri 5 yıl süreyle görevde kalacak. 
     - Parlamentodaki sandalyelerin 33'ünü Kabil seçim bölgesinden gelenler dolduracak. En küçük 3 vilayet Nuristan, Nimroz ve Pencşir'den ise 2'şer milletvekili seçilecek. 
     - Adaylar parti listesinden değil, bireysel olarak seçime katılacak ve seçim bölgesindeki en çok oyu alan adaylar birer sandalyeye sahip olacak. 
     - Parlamento ve il meclisleri için oy kullanacak seçmenlerin çoğunun okuma-yazması olmadığı için, oy pusulalarında adayların fotoğrafları da yer alacak. 
     - Uzmanlar, siyasi partiler yerine bizzat adaylara oy verilen bir seçim sisteminin gerçek temsili bir sonuç ortaya çıkarmayacağını söylüyorlar. 
     -İl meclislerine, vilayetin nüfusuna göre 9 ila 29'ar üye seçilecek. 
     - 34 il meclisi, 102 sandalyeli parlamentonun üst kanadı Meşrano Jirga'ya Yaşlılar Meclisi birer üye seçecek. Meşrano Jirga'nın üyelerinin üçte biri devlet başkanı, diğer üçte biri de bölge meclisleri tarafından belirlenecek. Ancak, bölge meclisi seçimleri ertelendiği için üst meclisin sandalyelerinin bir kısmı şimdilik boş kalacak. 
     - Seçimlerin kesin olmayan sonuçlarının 10 Ekim, resmi sonuçlarının da 22 Ekim'de açıklanması bekleniyor. 
     
     SEÇİM YASAKLARI BAŞLADI 

     Bu arada, seçimlerdan 48 saat önce seçim yasakları başlarken, ülkedeki tüm askeri birimler alarma geçmiş durumda. 
     Afganistan'da, seçim yasakları kapsamında bu sabah yerel saatle 06 00 itibariyle seçim kampanyaları yasaklandı. Buna karşın sokaklarda adayları tanıtan araç konvoyları, duvarlarda seçim afişleri hala dikkat çekiyor. 
     Genel seçimler öncesinde Afgan güvenlik güçleri, ABD liderliğindeki koalisyon güçleri ve NATO liderliğindeki barışgücü askerlerinin tümü de alarma geçmiş durumda. Kabil'de yollara kurulan güvenlik noktaları genişletilirken, yük arabalarından gelin arabalarına kadar bütün araçlar kontrol ediliyor. 
     Seçim için çeşitli illere gönderilen oy sandıklarını taşıyan araçlara da polisler eşlik ediyor ve her araçta silahlı bir görevli bulunuyor. 
     Afganistan Devlet Başkanı Hamid Karzai, dün radyodan yayınlanan konuşmasında Afganlılara seslenerek, dikkatli olmalarını ve her türlü kuşku verici olayı güvenlik güçlerine bildirmelerini istemişti. 
     Taliban güçleri, bugün, halktan seçimleri boykot etmelerini istemiş, sandığa gidenlerin yabancı askerlerin hedef alınacağı saldırılarda zarar görecekleri tehdidinde bulunmuştu. Afganistan'da son 6 aydaki şiddet olaylarında 1200'den fazla kişi öldü. 
     1969 yılından sonra ilk kez yeni bir meclisin alt kanat üyelerinin belirleneceği pazar günkü seçimlerde, 34 il meclisi de seçilecek. 
     İl meclisleri, daha sonra 102 sandalyeli parlamentonun üst kanadı Meşrano Jirga'ya Yaşlılar Meclisi birer üye seçecek. Meşrano Jirga'nın üyelerinin üçte biri devlet başkanı, diğer üçte biri de bölge meclisleri tarafından belirlenecek. 
     
</TEXT>
</DOC>
