<DOC>
<DOCNO> 368195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/guncel/gun03.html </URL>
<DATE> 2005/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK, bombalarını yasal telsizle patlatıyor 
</HEADLINE>
<TEXT>


PKK'nın, uzaktan kumandalı bombalarının düzeneğini, ASELSAN'ın ithal edip 'Cobra' ismiyle satışa sunduğu 'walkie talkie' tipi telsizlerle harekete geçirdiği ortaya çıktı 

Barkın Şık 

PKK'nın bombaları uzaktan kumandayla ateşlerken kullandığı "walkie talkie" tipi telsizleri ASELSAN'ın ithal ettiği ve kendi patentiyle "Cobra" adını vererek satışa sunduğu belirlendi. Telsizlerin 3 kilometrelik menzilde kullanıldığı ve piyasada 149 YTL'ye ruhsatsız satıldığı belirtildi. 
"Cobra" adlı telsizlerin, son olarak Bingöl Valisi Vehbi Avuç ve AKP milletvekillerinin bulunduğu konvoya yönelik suikast girişiminde kullanıldığı öne sürüldü. ASELSAN'ın Uzakdoğu'dan ithal ettiği telsizler elektronik eşya satan mağazalardan temin edilebiliyor. 
PKK, bombaları ateşlerken kullandığı ASELSAN telsizlerinin de aralarında bulunduğu walkie talkie'lerle düzeneği şöyle hazırlıyor Bir telsiz teröristlerde, diğeri bombaya iliştirilmiş şekilde bulunuyor. Teröristler telsizin mandalına basınca, bomba düzeneğine bağlanan telsiz de fünyenin ateşlenmesini sağlıyor. 

Türkeri güzerg hı verdi 
Öte yandan Jandarma Genel Komutanı Org. Fevzi Türkeri, teröristlerin bombalı tuzaklar kurduğu ve asfaltlanması gereken yolların haritasını çıkardı. Türkeri, önceki gün katıldığı Kocatepe Camii'ndeki şehit cenazesinde, Kara Kuvvetleri Komutanığı Org. Yaşar Büyükanıt'a teröristlerin Güneydoğu'daki uzaktan kumandalı bombalı saldırılarında karayollarının kötü durumunu kendi lehine kullandığını anlattı. 
Siirt - Şırnak karayolunda büyük kasisler açıldığını belirten Türkeri, PKK'nın bu kasislere mayın yerleştirdiğini kaydetti. Türkeri, Gabar ile Eruh arasındaki vadi yolları ile Bağgözü'ne giden yolun da kötü durumda olduğunu vurguladı. Türkeri, bu yolların asfaltlanması gerektiğine işaret etti. 
Başbakanlık Sözcüsü Akif Beki ise 2,5 yılda Doğu ve Güneydoğu Anadolu'da 980 kilometre duble yol yapıldığını söyledi. 

ABD PKK için başka yollar bulmalıyız 

ANKARA Milliyet 
ABD'nin Ankara Büyükelçiliği Maslahatgüzarı Nancy McEldowney, dün Başbakan Erdoğan'la görüştü. 1 saat süren görüşmenin ardından açıklama yapan McEldowney, ülkesinin Türkiye'ye, PKK'ya karşı mücadelesinde yardım etmeyi sürdürmeye kararlı olduğunu vurulayarak, "Ancak daha fazla yöntemler, yollar bulmalıyız" dedi. PKK'ya Avrupa'dan gelen finansman akımını durdurmak için gayretlerini yoğunlaştırdıklarını da söyleyen McEldowney, ABD'nin, PKK'nın lider kadrosuna yönelik operasyon yapıp yapmayacağı sorusu üzerine ise şöyle konuştu "Eğer basit bir çözümü olsaydı, bu işi çoktan çözmüştük. Londra'yı, Şarm El Şeyh'i önlerdik, Çeşme'de, Kuşadası'nda patlamalar olmazdı." 


</TEXT>
</DOC>
