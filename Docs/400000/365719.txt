<DOC>
<DOCNO> 365719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/son/sontur06.html </URL>
<DATE> 2005/07/30/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Sezen Aksu konserinde kavga çıktı 
</HEADLINE>
<TEXT>

     Ufuk BALKİS ANTALYA, DHA 

TÜRK pop müziğinin usta sesi Sezen Aksu'nun Antalya'daki konserinde olay çıktı. Konser alanına girmek isteyenlerle bodyguardlar arasında başlayan kavgaya müdahale eden polis, biber gazı kullandı. Kapının önünde yaşanan olayda rüzgarın etkisiyle konser alanında yoğunlaşan gazdan 50 kişi zehirlendi. Bunun üzerine Aksu, konserini erken bitirdi. 
     Antalya'nın Lara bölgesindeki Lara Beach bünyesinde 15 gün önce hizmete açılan White Zone’ adlı gece kulübünde dün gece Sezen Aksu sahneye çıktı. 50 ve 80 YTL'ye satılan biletleri günler öncesinden tükenen konser için girişte izdiham yaşandı. Yaklaşık 4 bin kişinin girdiği konser alanı tıklım tıklım dolarken, saatler 24.00'ü gösterdiğinde sanatçı Sezen Aksu sahneye çıktı. Kalabalık orkestrası ve sahne önündeki vantilatörüyle şarkı söyleyen Aksu'yu görüntülemek isteyen gazetecilere 3 dakika çekim izni verilince gerginlik yaşandı. Bir saat kapıda bekletildikten sonra içeriye alınan ve sahneye 40 metre mesafeden 3 dakika görüntü almalarına izin verilen gazeteciler, sanatçının menajeri Yaşar Gaga ile tartıştı. 
     
     
     AMBULANSLARA AKIN ETTİLER 

     Gergin başlayan gecenin ortalarına doğru bu kez de kapıdaki bodyguardlar ile müşteriler arasında davetiye krizi çıktı. Konser alanına girmek isteyen ve ismi öğrenilemeyen bir vatandaş içeri alınmayınca bodyguardlarla kavga etmeye başladı. Bodyguardlar tarafından tekme tokat dövülen müşterinin arkadaşları da kavgaya karıştı. Karşılıklı iki grup arasında çıkan kavga çok geçmeden büyüdü. Olaya müdahale eden polisler de kavgayı ayıramayınca ortalık bir anda savaş alanına döndü. Yaklaşık 20 kişinin karıştığı kavgada, yetersiz kalan polis, biber gazı kullandı. Kapıda sıkılan gaz, rüzgarın da etkisiyle konser alanına yayıldı. Bu sırada dışarıda yaşanan kavgadan habersiz olan Sezen Aksu'nun hayranları bir anda biber gazının etkisinde kaldı. Öksürüklere boğulan vatandaşlar ne olduğunu anlayamadan kendilerini dışarıya attı. Müşterilerin bir kısmı gazdan etkilendiklerini anlayınca girişte bekletilen ambulanslara akın etti. 
     
     TERÖR SALDIRISI SANDILAR 

     Ambulanslarda tedavi edilen müşterilerle polis arasında da gerginlik yaşandı. Ağızlarını peçetelerle kapatan Sezen Aksu hayranları konser bitmeden eğlence merkezini terk etti. Bu sırada biber gazından fenalaşan Özgür Kamaklı, Fırat Mutlu ve Raşit Akbulut adlı müşteriler, Özel Lara Hastanesi'ne kaldırılarak tedaviye alındı. 
     İlk olarak gazlı bir terör saldırısı olduğunu düşündüklerini belirten müşterilerden Tülay Yiğit, Bir anda boğazımın yandığını ve gözümden yaş geldiğini hissettim. Bunun üzerine öksürüklere boğuldum. Aklıma son günlerde bombalama olayları ile ilgili olarak gazlı bir terör olayı yaşıyoruz şüphesi geldi. Kendimi dışarıya attım. Yaklaşık 50 kişi gazdan ziherlenerek tedavi gördü'' dedi. 
     
     KONSERİ ERKEN BİTİRDİ 

     Dışarıdaki gelişmelerden haberdar olmayan Sezen Aksu, davetlilerin bir bölümünün konseri terk ettiğini görünce menajerinden bilgi aldı. Bir süre daha şarkı söylemeyi sürdüren Minik Serçe, konserini planlanandan erken bitirerek kulise geçti. Kıyafetini değiştiren Aksu, çok sayıda özel güvenlik görevlisinin korumasında konser alanından ayrıldı. 
     Polis ise olaya karıştıkları tespit edilenlerin gözaltına alındığını ve Demircikara Polis Merkezi'ne götürüldüğünü bildirdi. 
     
     AKSU'NUN MENAJERİNE TEPKİ 

     White Zone İşletme Müdürü ve organizasyonu yapan Şefik Sümer ile konser alanında bulunan Türkiye Magazin Gazetecileri Derneği Başkanı Nurettin Soydan ise, gazetecileri kulüpten çıkartan Aksu'nun menajeri Yaşar Gaga'yı kınadı. Gazetecilerin kulüpten çıkarılmasının ayıp olduğunu belirten Soydan, bir süre önce de sevgilisi Önder Fırat'ın Bodrum'da kameraman Zafer Karakaş’ı tartakladığına dikkat çekti. İşletme Müdürü Sümer de, Biz basın mensupları ile varız. Bu tavra anlam veremiyorum'' dedi. 
     
</TEXT>
</DOC>
