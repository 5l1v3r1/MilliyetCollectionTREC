<DOC>
<DOCNO> 365424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sonsiy22.html </URL>
<DATE> 2005/07/29/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Başbakan Erdoğan Kayseri'de... 
</HEADLINE>
<TEXT>

     Başbakan Recep Tayyip Erdoğan, "Gençlik, sulu-kuru uyuşturucu ile el ele, yan yana, karşı karşıya...Bunlara karşı tedbir almamız lazım" dedi. 
     Erdoğan, TCDD-Kayseri Büyükşehir Belediyesi demiryolu hattının şehirdışına taşınması ile GSGM-Büyükşehir Belediyesi yeni stat yapım protokollerine şeref konuğu olarak imza attı. 
     Başbakan Erdoğan, Hilton Oteli’nde düzenlenen imza töreninde yaptığı konuşmada, gerek raylı sistem gerek hafif raylı sistemde atılan adımın, Kayseri’ye kazandıracağı çok büyük zenginliklerin bulunduğunu ifade etti. 
     Erdoğan, hafif raylı sisteminin geleceğe yönelik ulaşımı daha kolaylaştıracağını, zamanı iyi kullanmak açısından, vatandaşı, "şu dakikada çıktım, şu dakikada vardım" noktasına getireceğini anlattı. 
     Kayseri’nin, İstanbul ve Ankara’dan sonra, profesyonel ligde, aynı ilden birden fazla takımın yer alması nedeniyle 3. sırada yer aldığını ifade eden Erdoğan’ın, "Birinci sırada Fenerbahçe, ikinci sırada Ankara, üçüncü sırada Kayseri" şeklindeki sözleri, salondakiler tarafından tebessümle karşılandı. 
     Kayseri’nin hava yolu ulaşımının geliştiğini, kente her gün 5 uçak indiğini belirten Erdoğan, Ankara-Kayseri arasındaki kara yolu ulaşımının da kısaldığını söyledi. Bu sözlere salondakilerin "radar var" diye karşılık vermesi üzerine Erdoğan, "Kayserili radara yakalanmaz" diye espri yaptı. 
     Erdoğan, amatör spor dallarına sahip çıkılması çağrısında bulunarak, bu konuda belediyelere iş düştüğünü ifade etti. Erdoğan, amatör sporlarının gelişmesine, belediyelerin, okullarla işbirliği yaparak katkı sağlaması gerektiğini, belediye-okul işbirliğinin yararlı olacağını kaydetti. 
     
     "TÜRKİYE’DE AĞLAYAN ANNE-BABALAR OLMASIN" 
     Bu şekilde gençlerin gayri meşru yollara gitmesinin de engelleneceğini vurgulayan Erdoğan, gençliğin, "sulu-kuru uyuşturucu ile el ele, yan yana, karşı karşıya olduğunu" belirtti. 
     "Sulu-kuru, bunların hepsinin uyuşturucu olduğunu" diyen Erdoğan, "Bunlara karşı tedbir almamız lazım. Türkiye’de ağlayan anne-babaların olmamasını istiyoruz" diye konuştu. 
     Erdoğan, sosyal belediyecilik anlayışlarının içinde bunun da yer aldığını ifade ederek, "Bunu yapmayı da başaracağız" dedi. 
     Dışişleri Bakanı ve Başbakan Yardımcısı Abdullah Gül de, demiryolu hattının şehirdışına çıkarılmasının zorluğuna işaret ederek, bunun 10 fabrika, 10 baraj yapmaktan daha zor olduğunu belirtti. 
     Ulaştırma Bakanı Binali Yıldırım da demiryollarının yıllarca ihmal edildiğini, bu nedenle ciddi sıkıntıların yaşandığını söyledi. 
     Demiryollarının, ülkenin yükünü taşıması gerekirken, ülkeye "adeta yük olmaya başladığını" belirten Yıldırım, iktidara gelmelerinin ardından bu durumu değiştirmeye başladıklarını, kıt kaynaklara rağmen, gelecek 5 yıl için raylı sistem projelerine 8 katrilyon lira aktardıklarını söyledi. 
     Konuşmaların ardından protokole, Kayseri Büyükşehir Belediye Başkanı Mehmet Özhaseki, Gençlik ve Spor Genel Müdürü Mehmet Atalay, TCDD Genel Müdürü Süleyman Karaman, imza koydu. 
     Erdoğan, Gül, Yıldırım ise şeref konuğu olarak protokole imza attı. 
     
</TEXT>
</DOC>
