<DOC>
<DOCNO> 394999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/spor/spo10.html </URL>
<DATE> 2005/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ne yazık ki ikna olmadılar 
</HEADLINE>
<TEXT>


IWF Disiplin Kurulu'na savunmasını veren Halil Mutlu kendisinden istenilen kanıtları ortaya koyamadı, zaman zaman gözyaşlarını tutamadı 

CEMAL ERSEN DOHA KATAR 


Uluslararası Halter Federasyonu Disiplin Kurulu'nu, Halil Mutlu'nun "Nandrolone" adlı maddeyi bilerek ve isteyerek almadığı konusunda ikna edemedik. 
Olimpiyat Şampiyonu haltercimizin Katar'ın başkenti Doha'da dün sabah yapılan duruşmasında Avustralyalı Başkan Boris Caizer başkanlığındaki 5 kişilik kurul, yaklaşık 1.5 saat süreyle Türk heyetinin savunmasını dinledi. Caizer, duruşmada ısrarla yasaklı maddenin Halil'in vücuduna nasıl girdiğinin kanıtlanmasını istedi. Dr. Kaya Livanelioğlu ve Doç. Dr. Erkan Küçükgüngör, Mutlu kariyerindeki bir sporcunun halter yaşamını riske atacak "Nandrolone" maddesini kullanmasının mantık dışı olduğunu anlattı, ancak kanıtlanması talebine yanıt veremedi. 

Mutlu'nun gözyaşları 
Duruşmanın en duygusal bölümü ise Halil Mutlu'nun final konuşması sırasında yaşandı. Rekortmen haltercimiz, "Şimdi burada değil, podyumda olmak isterdim. Bu maddeyi nasıl aldığımı soruyorsunuz. Bu sorunun yanıtını bilsem, zaten şu an karşınızda olmazdım. Bir an önce haltere geri dönmek istiyorum. İnsanlar en son yaptıkları işle anılır. Ben de dördüncü kez olimpiyat şampiyonu olarak halteri bırakmak istiyorum. Karşınıza bu gerekçe ile çıktığım için üzgünüm" şeklinde konuşurken, zaman zaman da gözyaşlarını tutamadı. 
Kurul başkanı Caizer ise bu tablo karşısında, "Ben de en az senin kadar üzgünüm. Ama kurallar herşeyden önemli" karşılığını verdi. 

İndirim mucize 
Son dönemlerde yaşanan doping olayları nedeniyle zor günler yaşayan IWF'nin ceza affı veya indirimi konusunda son derece katı bir tutum izlediği bildirilirken, Mutlu'nun dünkü duruşmasında ısrarla "kanıt istenmesi", Türk heyetinin ise "ikna yolunu seçmesi" cezada indirimin çok düşük bir ihtimal olduğunu ortaya koydu. 
Disiplin Kurulu'nun öğleden sonra dinlediği milli halterci Sedat Artunç'un 2 yıllık cezasında herhangi bir indirim yapmasının söz konusu olmadığı bildirilirken, Halil Mutlu ile ilgili kararın da en geç 1 hafta içerisinde açıklanacağı öğrenildi. Her iki toplantıya da Köln Doping Merkezi Başkanı W. Schanzer'in de katılması ve savunma sırasında not alması dikkat çekti. 


</TEXT>
</DOC>
