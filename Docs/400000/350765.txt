<DOC>
<DOCNO> 350765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sonspo17.html </URL>
<DATE> 2005/06/10/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Güneş'ten Tolga'nın transferine veto geldi... 
</HEADLINE>
<TEXT>

     Trabzonspor Teknik Direktörü Şenol Güneş'in, Ukrayna'nın Shaktar Donetsk takımının kadrosuna katmak istediği Tolga'nın bırakılmamasını istediği bildirildi. 
     Kulüp asbaşkanı Ömer Sarı, AA muhabirine yaptığı açıklamada, önceki gün gerçekleştirdikleri toplantıda, Şenol Güneş'in kendilerinden hiçbir futbolcunun bırakılmamasını istediğini belirterek, ''Biz de hocamızın isteğini gerçekleştirmek durumundayız. Gelecek sezon Avrupa'da ve ligde başarı istiyoruz. Kadromuzu bozmaktan yana değiliz'' dedi. 
     Shaktar Donetsk ile daha önce görüştüklerini dile getiren Sarı, ''Biz bu görüşmede rakamımızı, onlar da verebilecekleri rakamı sunmuşlardı. Ama şimdi rakamın bir anlamı yok. Çünkü hocamızın bizden hiçbir futbolcusunu göndermek istemediği talebi var'' diye konuştu. 
     
     ''TOLGA İLE GÖRÜŞECEĞİZ'' 
     Sarı, her kulübün prensipleri ve sistemi olduğunu da dile getirerek, şöyle devam etti 
     ''Tolga'yı mutlu edeceğiz. Ancak onu mutlu ederken de kulübün menfaatleri sözkonusu olacak. Kulübü karanlık altına atamayız. Uyum sağladığımız her oyuncumuzla sözleşme uzatacağız. Tolga da bu oyunculardan biridir. Ortak bir nokta bulacağız. Tolga ile görüşeceğiz. Karşılıklı fedakarlıklar olması gerekir.'' Tolga'nın kendilerine hiçbir zaman alacağı ücrette iyileştirme yapılması isteğiyle gelmediğini kaydeden Sarı, ''Tolga bize Ukrayna kulübünun teklifi konusunda görüştü. Eğer uygun olursa 'gidebilirim' dedi. Haklıdır çünkü futbol hayatının en olgun dönemidir. Fiyatı konusunda bir isteği olmadı. İyileştirme muhakkak olacaktır. Kabul etti etti, etmedi gereğini yaparız'' diye konuştu. 
     
     TRANSFER ÖNCELİĞİ 
     Sarı, transferde bir forvet ve kaleci arayışlarının olduğunu dile getirerek, ''Ön eleme turlarını geçip Avrupa Şampiyonlar Ligi'ne girmek ve orada başarılı olmak istiyoruz. Ligde ve kupada yarışacağız. Bunun için öncelikle iyi bir kaleci ve forvette Fatih'in yanına alternatif bir oyuncu arıyoruz. Geniş bir kadro oluşturmak zorundayız'' diye konuştu. 
     Bu arada kulüp yönetim kurulu üyesi Metin Akbaşoğlu ve Önder Bülbüloğlu'nun, Zurawski'nin transferi için Polonya'ya, Murat Bozoğlu'nun da Brezilya'ya gittiği öğrenildi. 
     
</TEXT>
</DOC>
