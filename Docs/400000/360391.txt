<DOC>
<DOCNO> 360391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sondun69.html </URL>
<DATE> 2005/07/12/ </DATE>
<TIME> 23.50 </TIME>
<AUTHOR>  </AUTHOR>
<HEADLINE>
"Türkiye'nin ek protokolü 3 Ekim'den önce imzalayacağına inanıyorum" 
</HEADLINE>
<TEXT>

     AB Komisyonu’nun Genişlemeden Sorumlu Üyesi Olli Rehn, Türkiye’nin Gümrük Birliği Ek Protokolü’nü müzakerelerin başlayacağı 3 Ekim’den önce imzalayacağına inancını bildirdi. 
     Rehn, Alman Handelsblatt gazetesinde yarın yayınlanacak açıklamasında, Dışişleri Bakanı ve Başbakan Yardımcısı Abdullah Gül’ün kendisine ek protokolün önümüzdeki günler veya haftalarda imzalanacağı güvencesi verdiğini belirtti. 
     Bu imzanın tamamlayıcı olduğunu söyleyen Olli Rehn, böylece Türkiye’nin gümrük birliğinin aralarında Kıbrıs Rum yönetiminin de bulunduğu yeni AB üyelerini kapsamasını kabul etmiş olacağını kaydetti. 
     AB yetkilisi Rehn, ayrıca Türkiye ile üyelik müzakerelerinde Hırvatistan’la ilişki kurulmasını redderken, "AB’nin gücü her ülkenin durumunu ayrı olarak değerlendirmesinde yatıyor. Hırvatistan’la görüşmelerin diğer Balkan ülkeleri eksiklerini tamamlayıncaya kadar ertelenmesi hata olur. Hırvatistan ekonomik ve siyasi açıdan diğer ülkelerden ileri" dedi. 
     
</TEXT>
</DOC>
