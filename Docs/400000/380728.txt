<DOC>
<DOCNO> 380728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/guncel/gun01.html </URL>
<DATE> 2005/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
250 Mardinli kız, bursla okuyacak 
</HEADLINE>
<TEXT>


Milliyet gazetesinin okumayan kız kalmasın diye sürdürdüğü 'Baba Beni Okula Gönder' kampanyası çerçevesinde Oriflame'in burs sağladığı 250 Mardinli kız bir araya geldi 

PINAR AKTAŞ Mardin 

Milliyet Gazetesi'nin başlattığı "Baba Beni Okula Gönder" kampanyası sürerken kozmetik ürünleri firması Oriflame'den toplam 1 milyon euroluk destek gelmişti. Buna göre, "Baba Beni Okula Gönder" kampanyası çerçevesinde "Oriflame'in Çağdaş Kızları" adıyla Şanlıurfa ve Mardin illerinden toplam 500 kız çocuğu 6 yıl boyunca eğitim imk nı kazandı. 
Mardin Kasımiye Medresesi'nde dün düzenlenen törende, burs sağlanan 250 Mardinli kız bir aradaydı. Törene Mardin Valisi Temel Koçaklar, Milli Eğitim Müdürü Selim Ural, Çağdaş Yaşamı Destekleme Derneği ÇYDD Başkanı Prof. Dr. Türkan Saylan, Oriflame Genel Müdürü Ayşe Geçalp da katıldı. 

Yarının anneleri 
Törende konuşan Oriflame Genel Müdürü Geçalp, Milliyet gazetesinin büyük bir duyarlılıkla başlattığı "Baba Beni Okula Gönder" kampanyasına Oriflame olarak ÇYDD ile gerçekleştirdikleri ortak bir projeyle katıldıklarını ifade etti. Geçalp, "Amacımız yarının anneleri olacak sevgili kız öğrencilerimizi, üniversitede eğitim alırken, hayata en iyi şekilde hazırlanırken görmektir" dedi. 
ÇYDD Derneği Başkanı Saylan ise kızlara şöyle hitap etti "Yapacağınız en önemli şey, kendi ayakları üzerinde duran cumhuriyet kızları, Atatürk kızları olmanız. Hiçbir kuvvet sizin o güzel kafanızı yanlış yönlere götürmemeli." 
Vali Koçaklar da eğitime katkıları nedeniyle Milliyet gazetesi, ÇYDD ve Oriflame'e teşekkür etti. 

'Baba pişman olmayacaksın' 

Törende Mardin Savur'un Bağyaka köyünden kampanya kapsamında 3 yıl sonra tekrar okula dönen Emine Öztürk 14 de bir konuşma yaptı. Okula gidemediği günlerde gözyaşı döktüğünü anlatan Emine, "Beni 3 yıl aradan sonra okula kazandıran Milliyet gazetesi, ÇYDD, Oriflame ve Yeşilli YİBO'daki öğretmenlerime teşekkürlerimi sunarım. Ama en büyük teşekkürü aradan zaman geçmiş olsa bile babama sunuyorum. Beni okula gönderdiğin için pişman olmayacaksın baba" dedi. 

Sözler tutulmadı 

MEHMET HARBURCU, VEDAT ÇUBUK Şanlıurfa DHA 
Başbakan Recep Tayyip Erdoğan'ın eşi Emine Erdoğan'ın, "Haydi kızlar okula" kampanyası kapsamında geçen yıl ilköğretim okuluna kayıt yaptırmalarını sağladığı Harranlı Meryem 10 ve Fatma Gökhan 8 kardeşler, ikinci sınıfa gidemedi. Maddi durumu iyi olmayan aile, geçen yıl ilköğretime devam eden Mehmet 15 , Güneş 14 , İde 12 ile ilk kez okullu olan Meryem ve Fatma'yı bu yıl tarlaya gönderdi. Sosyal Yardımlaşma ve Dayanışma Vakfı'ndaki işinden de çıkarılan baba Abdullah Gökhan, "Bugüne kadar kimseden yardım görmedim. Bize söz verenler sözlerini tutsun" dedi. 


</TEXT>
</DOC>
