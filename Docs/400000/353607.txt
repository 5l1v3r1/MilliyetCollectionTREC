<DOC>
<DOCNO> 353607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sondun11.html </URL>
<DATE> 2005/06/20/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Kırgızistan'da Başbakan Bakiyev ile yardımcısı istifa etti... 
</HEADLINE>
<TEXT>

     Kırgızistan'da 20 Temmuz'da yapılacak devlet başkanlığı seçimi öncesinde Başbakan Kurmanbek Bakiyev ile Birinci Yardımcısı Feliks Kulov, görevlerinden istifa etti. 
     Kulov, bugün düzenlediği basın toplantısında, Bakiyev'in devlet başkanlığına aday olduğu için seçim yasası uyarınca başbakanlık görevinden istifa ettiğini açıkladı. Kulov, Bakiyev'in, geçici devlet başkanlığı görevinin ise sürdüğünü, gerektiğinde bakanlar kurulu toplantılarına katılabileceğini söyledi. 
     Feliks Kulov ayrıca, kendisinin de Bakiyev ile aralarında imzaladıkları mutabakat protokolün ne kadar gerçekçi olduğunu göstermek, ülkenin kuzey ve güney olarak bölünmesini engellemek için başbakan birinci yardımcılığı görevinden istifa ettiğini açıkladı. 
     Devrik devlet başkanı Askar Akayev'in iktidarı bıraktığı 24 Mart siyasi depreminden sonra Bakiyev ile Kulov arasında, Bakiyev'in devlet başkanı seçilmesi halinde Kulov'un genişletilmiş yetkilerle başbakan olacağı, ülkenin bölünme tehlikesini ortadan kaldırmaya yönelik işbirliği yapılacağı konusunda mutabakat imzalanmıştı. 
     Kırgızistan'daki geçici hükümette başbakanlık görevini diğer Başbakan Birinci Yardımcısı Medetbek Kerimkulov yürütecek. 
     
</TEXT>
</DOC>
