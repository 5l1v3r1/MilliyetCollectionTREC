<DOC>
<DOCNO> 351216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/spor/spo09.html </URL>
<DATE> 2005/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ordu'dan manevra 
</HEADLINE>
<TEXT>


Başkan Şükrü Bodur, 18 Haziran'da Samsun'da oynayacakları kader maçı öncesi Eskişehirspor'a sıcak mesajlar gönderdi, "Onlara kırgınlığımız yok. Tepkimiz Futbol Federasyonu ve Tahkim Kurulu'na" dedi 


Orduspor Yönetimi, Eskişehirspor'la aradaki buzları eritmek için manevra yaptı. Başkan Şükrü Bodur, Eskişehir'le 18 Haziran Cumartesi günü Samsun 19 Mayıs Stadı'nda oynayacakları İkinci Lig B Kategorisi B Grubu'nda şampiyonu belirleyecek tekrar maçına sayılı günler kala ortamı yumuşatacak mesajlar verdi. 
Eskişehirspor Yönetimi'ne seslenen Başkan Bodur, "Rakibimiz, 'maçta hiçbir iddiamız yok. Sadece çıkıp oynayacağız, gücümüzü göstereceğiz" diyor. Ben de diyorum ki o zaman Samsun'a az da olsa taraftarınızın gelmesine izin vermeyin. Her iki takım da zor durumda kalabilir. Bizim Eskişehirspor'a kırgınlığımız, kızgınlığımız yok. Sadece haksız karar veren Futbol Federasyonu'na ve Tahkim Kurulu'na tepkiliyiz" ifadesini kullandı. 

Takıma destek 
Mor - Beyazlı takım ise Teknik Direktör Yücel İldiz yönetiminde kritik maçın hazırlıklarını sürdürürken, Durugöl Tesisleri'ne gelen çok sayıda taraftarın futbolculara destek verdiği gözlendi. 


</TEXT>
</DOC>
