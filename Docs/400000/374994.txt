<DOC>
<DOCNO> 374994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sondun10.html </URL>
<DATE> 2005/09/02/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
New Orleans, anarşi ve kaosa teslim 
</HEADLINE>
<TEXT>

     Katrina kasırgasının vurduğu ve halen sular altında bulunan New Orleans’ta yağmalamaların önü alınamaz boyutlara ulaşması üzerine, arama kurtarma çalışmalarıyla görevli asker ve polislere, kaos ve anarşi görüntüsünün önüne geçmek amacıyla şehirde düzenin sağlanması görevi de verildi. 
     Bir taraftan en temel ihtiyaçlarını bile karşılayamayan umutsuz felaketzedeler buldukları market ya da dükkanlardan makarna, ekmek ya da içecek aşırarak hayati ihtiyaçlarını karşılamaya çalışırken, giderek silahlı çetelere dönüşen yağmacıların ise şehirde mücevherden televizyona ve hatta silaha kadar ne bulurlarsa yağmaladıkları kaydediliyor. 
     Amerikan medyasında görüşlerine yer verilen sosyologlar ise yağmalamanın etik boyutuna yönelik görüşlerini dile getirirken, zaruretin başkalarının malından ihtiyaç kadarını almayı meşrulaştırabileceğini, ancak hayati derecede ihtiyaç duyulmayan malları yağmalamanın etik yönünün bulunmadığını kaydettiler. 
     Sosyologlar, herhangi bir otoritenin ya da altyapının kalmadığı New Orleans’ta ise artık ihtiyaçları gidermek için her yolun denenebileceği "orman kanunlarının" hakim olduğunu ifade ediyorlar. 
     Çetelerin sokak sokak dolaşarak buldukları her yeri yağmaladıkları belirtiliyor. Bu silahlı çetelerin zaman zaman kendilerine engel olmak isteyen polislere ateş açmaktan bile çekinmedikleri bildiriliyor. 
     
     40 BİN ASKER TALEBİ 
     Şehirde herkesin gözü önünde suda cesetler yüzerken ve hala pek çok felaketzede mahsur kaldıkları yerlerden kurtarılmayı beklerken silahlı yağmalama çetelerinin harabeye dönen şehirde bir anarşi atmosferi yaratması, bölgedeki ordu birliklerini harekete geçirdi. 
     Asayişin yeniden tesisi için başka eyaletlerden nakledilecek polislerin yanı sıra önümüzdeki bir iki gün içinde şehirdeki asker sayısının 12 bine çıkarılacağı kaydedildi. 
     Louisina Valisi Kathleen Blanco da yaptığı açıklamada, şehirde güvenliğin sağlanması için 40 bin asker talebinde bulunduğunu söylemişti. 
     Şehirde büyük bir yoksunluk yaşanırken, felaketzedelerin barındırıldığı Superdome ve şehrin kongre merkezinde de yeterli hazırlığın bulunmamasından dolayı kurbanların temel ihtiyaçlarının bile karşılanamadığı ifade ediliyor. Söz konusu sığınaklarda bulunan bazı kişilerin üç ya da dört gündür aç ve susuz durumda oldukları kaydediliyor. 
     Polis yetkilisi Eddie Compass, 15-20 bin felaketzedenin barındığı kongre merkezinde en az 100 polis memurunun görev yapmakta olduğunu, ancak temel gıda malzemelerinin bile yetersiz olduğu merkezde asayişin sağlanması için en az 500 polise ihtiyaç duyulduğunu ifade etti. 
     Compass, güvenliğin yetersizliğinden dolayı kongre merkezindeki felaketzedelerin bile bazılarının dövüldüğünü ve tecavüze uğradığını ifade etti. 
     Bu arada felaketzedeler, ABD’nin denizaşırı felaketlere derhal müdahale ederek yardım ulaştırmasına rağmen, ABD’nin önemli bir şehrine aynı çabuklukta yardım ulaştırmada başarısız olduğundan şikayet ederek, kaderlerine terk edildiklerinden dert yanıyorlar. 
     Umutsuzluk içindeki felaket kurbanlarının saldırganlaştığı ve yardım taşıyan helikopterlere bile ateş açtıkları bildiriliyor. 
     Superdome’dan yapılan tahliyelerin de dün gün içinde kalabalıktan açılan bir ateş sonucu bir ara kesintiye uğradığı, açılan ateşin yardım malzemelerini taşıyan bir Chinook helikopterini hedef aldığı belirtiliyor. Saldırıda ölen ya da yaralananın ise bulunmadığı kaydediliyor. Buna rağmen yapılan tahliyelerle yaklaşık 3 bin felaketzedenin Houston’daki Astrodome’a ulaştığı ifade ediliyor. 
     Ulaşım ve iletişim altyapısının devre dışı kaldığı şehirde, polislerin bile benzini biten araçlarının deposuna terk edilmiş araçların deposundan benzin çekerek devriye gezebildikleri ve yiyecek bir şeyler bulabilmelerinin ise tamamen fazladan yiyeceği olan şehir sakinlerinin insafına kaldığı ifade ediliyor. 
     
     NET RAKAM YOK 
     Öte yandan, New Orleans’ta kaç kişinin öldüğü konusunda net bir rakam telaffuz edilmeyip, söz konusu rakam artık binlerle ifade edilmeye başlanırken, Mississippi eyaletinde ölenlerin sayısının en az 185 olduğu kaydedildi. Mississippi, Louisiana, Alabama ve Florida’da 
     hala 2,3 milyon kişiye ise elektrik verilemediği belirtiliyor. 
     Bu arada, kredi derecelendirme kuruluşu Standard Poors tarafından hazırlanan bir raporda Katrina Kasırgası’nın ABD’ye verdiği zararın 50 milyar doları bulabileceği iddia edildi. Raporda, bölgedeki sigortalı zararın ise 25 milyar dolar olacağı kaydedildi. 
     S P raporunda, Katrina Kasırgası’nın ABD’nin milli gelirinin yüzde 0,5’ini yok edeceği ve yılın ikinci çeyreği itibariyle tespit edilen 
     yıllık yüzde 3,3’lük ekonomik büyümeden de önemli bir düşüş yaşanacağı ifade edildi. 
     
</TEXT>
</DOC>
