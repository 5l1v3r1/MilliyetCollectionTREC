<DOC>
<DOCNO> 362175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sontur34.html </URL>
<DATE> 2005/07/18/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Öğretmen cinayeti aydınlanıyor 
</HEADLINE>
<TEXT>

     Ramazan ÇETİN DENİZLİ DHA 

      DENİZLİ'de geçen Mart ayında cinayete kurban giden emekli öğretmen 54 yaşındaki Mustafa Güzen'in oğlu ve kayınbiraderi zanlı olarak yakalanıp tutuklandı. 
     İstiklal Mahallesi'nde oturan emekli öğretmen Mustafa Güzen, 21 Mart'ta arkadaş ziyareti için gittiği Beyağaç İlçesi'nde Kızılcaağaç Köyü'nün Uzunpınar Mevkii'nde başına iki kurşun sıkılarak öldürülmüş halde bulundu. Emekli öğretmenin katil zanlısına ulaşılamamıştı. 
     Geçen ay Çal İlçesi'nde gasp, adam yaralama suçlarından sabıkalı 36 yaşındaki Davut Çiçek'in jandarma tarafından ruhsatsız tabancayla yakalanması, emekli öğretmen cinayetindeki esrar perdesini araladı. Ankara'da yapılan balistik incelemede, emekli öğretmenin cesedinin yanında bulunan boş kovanların, Çiçek'in üzerinde yakalanan silahtan çıktığı belirlendi. 
     Ruhsatsız silah taşımaktan tutuksuz yargılanmak üzere serbest bırakılan Davut Çiçek, balistik raporu üzerine tekrar yakalanarak gözaltına alındı. Suçlamaları kabul etmeyen Davut Çiçek, öldürülen emekli öğretmen Mustafa Güzen'in oğlu Behrekan Güzen'den alacağı olduğunu belirterek Ben Mustafa Güzen'i tanımam. Oğlu Behrekan Güzen'den alacağım vardı. Alacağıma karşılık bana o silahı verdi. Behrekan Güzen, kayınbiraderi İsa Gözgü ile birlikte, bana silahı verirken, babasını öldürdüğünü de söyledi. Benim olayla ilgim yok'' dedi. Davut Çiçek çıkarıldığı mahkeme tarafından tutuklanırken, gözaltına alınan Behrekan Güzen ve İsa Gözgü susma haklarını kullandı. Önceki gece Cumhuriyet Savcılığı'na sevk edilen Behrekan Güzen ve İsa Gözgü de çıkarıldıkları mahkeme tarafından tutuklanarak Kocabaş Cezaevi'ne gönderildi. 
     
</TEXT>
</DOC>
