<DOC>
<DOCNO> 356845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/siyaset/axsiy01.html </URL>
<DATE> 2005/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Küfürler yine havada uçuştu 
</HEADLINE>
<TEXT>


Genel Kurul'da 'ılımlı İslam' atışmasıyla başlayan tartışma sonucu, AKP'li ve CHP'li vekiller önce küfürleşti, ardından birbirlerine girdi. AKP'nin özrü, ortamı sakinleştirdi 

ANKARA Milliyet 


TBMM, dün vetolu TÜBİTAK Yasası'nın aynen kabul edildiği görüşmeler sırasında sert bir kavgaya sahne oldu. 
CHP Denizli Milletvekili Mustafa Gazalcı'nın, Türkiye'ye ılımlı İslam getirilmek istendiği yönündeki sözlerine karşılık veren AKP'li Resul Tosun, Elmalı tefsirinin Atatürk'ün emriyle yaptırıldığını belirtti. CHP'lilere, "Siz o İslama da karşısınız, bu İslama da" diye seslenen Tosun, yerine oturdu. 

Üzerine yürüdüler 
CHP'li Gürol Ergin ve Grup Başkan Vekili Ali Topuz ise bu sözleri üzerine Tosun'un üzerine yürüyerek, "Senin yedi ceddin İslama karşı, şerefsiz, ahlaksız, terbiyesizliğin de ahlaksızlığın da bir ölçüsü var" dedi. Bu arada Tosun'a CHP sıralarından "Pe..nk diye laf atıldı. Milletvekilleri birbirlerinin üzerine yürüyünce oturuma ara verildi. Daha sonra kürsüye gelen Topuz, "İslamı kullanan, siyasete alet edenlerin tümü şerefsizdir, alçaktır" diye konuştu. 
Bunun üzerine, AKP'li Abdülbaki Türkoğlu kürsüye doğru yürüyünce Topuz, "Otur yerine terbiyesiz, kim bu adam " dedi. Bu sırada Topuz'a, "S...ir git " diye laf atıldı. 

Arbede yaşandı 
Yeniden laf atılınca Topuz, AKP sıralarına yürüdü ve milletvekilleri birbirine girdi. 
Daha sonra söz alan AKP Grup Başkan Vekili Faruk Çelik, CHP'nin İslam düşmanı olduğu yönündeki sözlere üzüldüklerini söyledi. Çelik, "CHP gibi Cumhuriyet var olduğundan beri var olan bir siyasi hareketi, böyle bir ifade ile tavsih etmek hiçbirimizin haddine değildir" şeklinde konuştu. 
Hassas konularda işin ehli olmayan kimselerin konuşmamasını isteyen Çelik'in bu sözleri üzerine gerginlik sona erdi. 




</TEXT>
</DOC>
