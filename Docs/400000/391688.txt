<DOC>
<DOCNO> 391688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/sondun30.html </URL>
<DATE> 2005/11/02/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Etiyopya'da ölü sayısı 33'e yükseldi 
</HEADLINE>
<TEXT>

     Etiyopya'da, tartışmalı genel seçimleri protesto etmek isteyen muhalefet yanlıları ile güvenlik güçleri arasında çıkan çatışmalarda ölü sayısı 33'e yükseldi. 
     Başkent Addis Ababa'da protestoların ikinci gününde, polisin göstericilere ateş açması sonucu 33 kişi öldü, aralarında kalçasından vurulan 7 yaşında bir çocuğun da bulunduğu 150 kişi yaralandı. 
     Başkentteki hastanelerde görevli doktorlar ise beş hastaneye 23 cesedin getirildiğini söylediler. 
     Addis Abada'da silahlı yüzlerce polisin görev yaptığı, özel kuvvetlerin zırhlı personel taşıyıcılarla devriye gezdiği belirtilirken, çatışmaların kentin farklı kesimlerindeki İngiltere, Fransa, Kenya ve Belçika büyükelçiliklerinin yakınlarına kadar yayıldığı kaydedildi. BM binasında görevli personelin binayı terk etmemesi de istendi. 
     Enformasyon Bakanı Berhan Hailu, şiddet olayları nedeniyle üzgün olduklarını, bu olaylardan muhalefetin sorumlu olduğunu söyledi. 
     Çatışmalar, 15 Mayıs'ta yapılan genel seçimleri dün protesto etmek isteyen muhalefet yanlılarını dağıtmak için güvenlik güçlerinin ateş açmasıyla çıkmıştı. 
     Etiyopya'da muhalefet, iktidar partisini genel seçimlerde usulsüzlük yapmakla suçluyor. 
     Başbakan Melas Zenavi'nin lideri olduğu Etiyopya Demokratik Halk Devrimi Cephesi seçimlerde parlamentonun yüzde 60'ını ele geçirmişti. 
     
</TEXT>
</DOC>
