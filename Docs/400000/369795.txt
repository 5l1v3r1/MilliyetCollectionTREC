<DOC>
<DOCNO> 369795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/son/sontur24.html </URL>
<DATE> 2005/08/14/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
İzmir... Orman yangını kuzey yönünde ilerliyor... 
</HEADLINE>
<TEXT>

     İzmir'in Bayındır İlçesi'nde çıkan ve 10 hektarlık alanda etkili olan orman yangını büyüyor. 
     Rüzgarın da etkisiyle genişleyen yangına, İzmir ve çevre illerden 8 helikopterle müdahale edilirken, Antalya ve İstanbul'dan da toplam 4 uçak, söndürme çalışmalarına katılmak üzere bölgeye hareket etti. 
     İzmir Orman Bölge Müdürlüğü yetkililerinden alınan bilgiye göre, İzmir'in Bayındır İlçesi Ovacık mevkiinde henüz belirlenemeyen nedenle çıkan yangın, dere vadisinde rüzgarın etkisiyle şiddetini artırarak devam ediyor. 
     Yangına, İzmir ve çevre illerden 8 helikopter, 23 arazöz, 12 yer ekibi, 5 dozerin müdahale ettiği, ayrıca Antalya'dan 2 adet C-130 tipi uçak ile İstanbul Büyükşehir Belediyesi Afet Koordinasyon Merkezi'nin kiraladığı AKOM 2 uçağın bölgeye hareket ettiği bildirildi. 
     Yetkililer, kuzey yönüne doğru ilerleyen yangının, kızılçam, gençleştirme ve ağaçlandırma alanlarında etkili olduğunu, Dernekli ve Osmanlar köyleri yönüne ilerlediğini belirterek, yerleşim yerleri için şu an bir tehdit oluşturmadığını, ancak ekiplerin tedbirli davrandığını ifade ettiler. 
     
     ''SICAK HAVA VE RÜZGAR ETKİLİ'' 

     Bayındır Kaymakamı Yüksel Topal da, İzmir Orman Bölge Müdürlüğü ekiplerinin yanı sıra Bayındır, Tire ve Torbalı belediyesi itfaiye ekipleriyle vatandaşların da söndürme çalışmalarına katıldığını kaydetti. 
     Yangının, tüm çalışmalara rağmen kontrol altına alınamadığını ifade eden Topal, ''Sıcak hava ve rüzgar çok etkili. Her yer dumanlarla kaplı. Göz gözü görmüyor. Bölge, tamamen çam ormanıyla kaplı. Çevre illerde konuşlandırılmış helikopter ve amfibi uçağı desteği talebinde bulunduk'' diye konuştu. 
     İlk belirlemelere göre, yangın, 10 hektarlık alanda etkili oluyor. 

     
</TEXT>
</DOC>
