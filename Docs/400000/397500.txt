<DOC>
<DOCNO> 397500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/guncel/gun14.html </URL>
<DATE> 2005/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan Mango'nun fırçasından İstanbul 
</HEADLINE>
<TEXT>


2. Abdülhamit döneminde İstanbul'a yerleşen İtalyan ressam Leonardo de Mango, ölümünün 75. yılında, Dolmabahçe Sarayı'nda kapsamlı bir sergiyle anılıyor 

Yasemin Bay - Fotoğraf Hüseyin Özdemir 

İstanbul'a 1883'te yerleşen İtalyan ressam Leonardo de Mango, ölümünün 75. yılında kapsamlı bir sergiyle anılıyor. TBMM Milli Saraylar Daire Başkanlığı, Yapı Kredi Kültür Sanat Yayıncılık A.Ş., Pinacoteca Provinciale di Bari ve İtalyan Kültür Merkezi'nin işbirliğiyle gerçekleştirilen sergi, oryantalist bir ressamın dünyasını izleyiciye sunuyor. 
Fausto Zonaro kadar şanslı olmayan ve yaşamının son dönemlerinde büyük maddi sıkıntılar yaşayan Leonardo de Mango'nun değişik dönemlerini aktaran sergi için retrospektif demek mümkün. 106 civarında eserin yer aldığı sergideki 10 çalışma İtalya'dan getirildi. Bu 10 resimde sanatçı, doğduğu şehir Bari'deki soyluları ve yaşamı anlatıyor. De Mango'nun bir dönem yaşadığı Suriye, Trablusgarp, Beyrut'la ilgili tablolar da sergide yer alıyor. Fakat serginin en büyük bölümünü İstanbul görüntüleri kaplıyor. Sanatçı, ölümüne kadar sadece İtalyan Savaşı nedeniyle sınır dışı edildiği 1911 dışında hiç ayrılmadan tam 47 yıl yaşadığı İstanbul'un tüm güzelliklerini belgeliyor. Çalışmalarını açık havada ve Beyoğlu'ndaki atölyesinde yapan De Mango, İstanbul'un değişik semtlerindeki günlük yaşamı yansıtıyor. Desen ustası olarak tanımlanan De Mango'nun sergisinde 15 kadar da desen ve suluboya çalışması yer alıyor. 
Proje koordinatörlüğünü Erol Makzume'nin üstlendiği serginin kataloğu, De Mango ile ilgili olarak bugüne kadar gerçekleştirilen ilk ve tek çalışma. 
De Mango, Osman Hamdi Bey'in 1882'de kurduğu Sanayi-i Nefise Mektebi'nde Zarzecki, Valeri ve Bello gibi İtalyan ressamlarla birlikte 1883'ten itibaren bir süre hocalık yaptı, yağlıboya bölümünü kurdu. Ayrıca İstanbullu Levanten ailelere evlerinde resim dersleri verdi. 

Ailesi tablolarını almadı 
27 Ocak 1930'da öldüğünde maddi durumu çok kötü olan sanatçı, bütün resimlerini ailesine bıraktı. Ancak aile, sanatçının borçlarının ortaya çıkabileceği korkusuyla tabloları almadı. 
Feriköy Latin Katolik Mezarlığı'nın kimsesizler bölümüne gömülen De Mango'nun kemikleri, 29 Ocak 1937'de bir sandığa konuldu. Sanatçı için İstanbul İtalyan Kültür Enstitüsü, Societa Operaia ve Erol Makzume'nin çabaları sonucunda bu yıl Feriköy Latin Katolik Mezarlığı'nda yer temin edildi. Ve anıt mezarı yapıldı. 
Sergi, Dolmabahçe'nin ardından 13 Şubat - 21 Mart arasında Bari'de de izlenebilecek. 15 Ocak'a kadar izlenebilir. 0212 236 90 00 

Arınç ve Ciampi açılışa katıldı 

Leonardo de Mango sergisinin açılışı çok sayıda davetlinin katılımıyla gerçekleşti. Dolmabahçe Sarayı'nda padişahın konuklarını karşıladığı Muayede salonunda düzenlenen serginin açılışına TBMM Başkanı Bülent Arınç, İtalya Cumhurbaşkanı Carlo Azeglio Ciampi, İstanbul Büyükşehir Belediye Başkanı Kadir Topbaş, İstanbul Valisi Muammer Güler, Milli Saraylar Daire Başkanı Cemal Öztaş, Yapı Kredi Kültür Sanat Yayıncılık Genel Müdür Yardımcısı Veysel Uğurlu ve serginin proje koordinatörü Erol Makzume katıldı. Açılışın ardından İtalya Cumhurbaşkanı Ciampi, sarayda verilen yemeğe katıldı. 



</TEXT>
</DOC>
