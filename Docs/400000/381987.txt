<DOC>
<DOCNO> 381987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sonspo41.html </URL>
<DATE> 2005/09/27/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Karşıyaka, Rıdvan Dilmen'i bekliyor... 
</HEADLINE>
<TEXT>

     İkinci Futbol Ligi A Kategorisi'nde yer alan Karşıyaka'da, teknik direktör Nurullah Sağlam'ın istifasının ardından teklif götürülen Rıdvan Dilmen'in cevabı bekleniyor. 
     Yeşil-kırmızılı yöneticiler, takımın başına getirmek istedikleri teknik direktörün Rıdvan Dilmen olduğunu, şimdilik ikinci bir isim üzerinde durmadıklarını kaydettiler. 
     Asbaşkan ve basın sözcüsü Ahmet Diker, Dilmen'in anlaşması bulunduğu basın kuruluşlarıyla görüşmelerini sürdürdüğünü, bunun sonuçlanmasını beklediklerini bildirdi. 
     Dilmen de AA muhabirine yaptığı açıklamada, Karşıyaka'da çalışmak istediğini ancak bu ihtimalin şimdilik uzak göründüğünü belirterek, ''Yapılmış sözleşmeler var ama sorun tazminat değil. Önemli olan konuşup, anlaşabilmek. Görüşmeleri sürdürüyoruz ancak şimdilik zor görünüyor'' dedi. 
     Diğer yandan yeşil-kırmızılı ekip, Çanakkale Dardanelspor maçının hazırlıklarını antrenör Recep Umut yönetiminde sürdürüyor. Geçen sezon da Çanakkale Dardanelspor maçı öncesinde Feyyaz Uçar'ın ani istifasıyla takımı Recep Umut hazırlamış ve Karşıyaka, deplasmandan galibiyetle dönmüştü. 
     
</TEXT>
</DOC>
