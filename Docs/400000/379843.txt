<DOC>
<DOCNO> 379843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/spor/spo09.html </URL>
<DATE> 2005/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sorun kafalarda' 
</HEADLINE>
<TEXT>


12 Dev Adam'ın, Avrupa Şampiyonası'ndaki kötü performansına en doğru teşhis, Antrenör Tanjevic'ten geldi. Sırp hoca, "Sorun ellerimizde ve ayaklarımızda değil, kafalarımızda. Yine de iyi bir eşleşme yakaladık" dedi 

GÖKHAN TÜRE 


Basketbol Milli Takımı'nın coachu Bogdan Tanjevic, grupta üçüncü sırayı almalarına karşın arzuladıklarından daha iyi bir eşleşme yakaladıklarını söyledi. 
Tanjevic, grup birincisi, ya da ikincisi olmaları durumunda daha zorlu rakiplerle karşılaşmak zorunda kalacaklarını ifade ederek, "Eğer Almanya'yı geçebilirsek, ardından, İstanbul'daki turnuvada farklı yendiğimiz Slovenya ile çeyrek finali oynayabiliriz. Bu da yarı final ve 2006 Japonya yolunu açabilir" dedi. 
Sırp çalıştırıcı, takımın fizik kondisyon açısından son derece hazır durumda olduğunu, ancak potansiyellerini bir türlü maç geneline yayamadıklarını ifade ederek, "Maalesef sadece ilk ya da ikinci devre iyi oynayabildik. Ne yazık ki bir türlü oyunumuzu kırk dakikaya yayamadık. Almanya karşısında kazanmak için en iyisini oynamamız gerekiyor. Yine tek devre oynarsak bu yeterli olmaz. 40 dakika oynayabilecek kondisyonumuz, gücümüz var. Almanya karşısında iyi oynayacağımızı düşünüyorum. Sorun ellerimiz ve ayaklarımızda değil kafamızda. Şu an İbrahim Kutluay'ın sakatlığından doğan sıkıntıyı aşmaya çabalıyoruz. Almanya karşısında da birlik olup, mücadele edip bu dezavantajı kapatacağız. Cenk, İbrahim'in yokluğunda takımın önemli bir üyesi olacak. Daha çok süre ve sorumluluk alacak" diye konuştu. 

Demirel Başka turnuva yok 
Basketbol Federasyonu Başkanı Turgay Demirel, Avrupa Şampiyonası'nda Almanya ile oynayacakları karşılaşmanın büyük önem taşıdığına dikkat çekti. Demirel, "Bu maçı kaybedersek İstanbul'a döneriz başka turnuva yok. Toparlanmak ve artık gerçek gücümüzü göstermek için zaman kalmadı. Takım olarak hazırlık döneminde oynadığımızdan çok farklı bir performans sergiliyoruz. Ama benim h l umudum var. Belki ufak tefek sorunlar yaşadık. İşler iyi giderken, takım oluyoruz ama işler zorlaşınca kolay çözülüyoruz. Almanya karşısında buna bir çözüm bulacağımızı düşünüyorum. Almanya yenebileceğimiz bir takım. Yeniden başlangıç yapıp önce çeyrek finale, sonra da yarı finale kalmak istiyoruz. Oyuncularımız da bunun bilincinde" diye konuştu. 

10 değil 40 dakika 

Kötü basketbol oynamaktaki direncine rağmen, eşleşmelerde yaşamış olduğu "ilahi şans" sonrası Milli Takım için Avrupa Şampiyonası sanki yeniden başlıyor... 
Turnuvadaki tüm takımların, avantaj için birincilik ya da ikincilik kovaladığı grup maçları sonunda gelen üçüncülüğün mucizevi bir biçimde eşleşme avantajı yaratması baraj mücadelesinde karşımıza Almanya'yı çıkardı. Bundan da ötesi, Efes Pilsen Mini Dünya Kupası'nda açık farkla yendiğimiz Slovenya da, Almanya'yı geçtiğimiz taktirde çeyrek finaldeki muhtemel rakibimiz olacak. Tabii dereyi görmeden paçaları sıvamak, hele böylesine kötü bir üç maçın ardından çok ama çok anlamsız... 
Bu akşamki maçta Almanya'nın performansından çok, millilerimizin ne yapacağı önemli. İbrahim'in yokluğu dezavantaj, ama her şeyin sonu değil. Eldeki kadro h l daha ileriye gidebilecek kapasitede. Eğer millilerimiz, "karar verip" sahip oldukları potansiyeli "40 dakikaya" yayarlar, 8-10 dakika ile sınırlı tutmazlarsa, Almanlar'ı sürükleyen Nowitzki'ye rağmen çeyrek finali bulabilirler... 

Mirsad Affettireceğiz' 

Avrupa Basketbol Şampiyonası'nda ilk üç maçında hayal kırıklığı yaratan A Milli Takım'ın yıldızlarından Mirsad Türkcan, Almanya'yı devirip kendilerini affettireceklerini söyledi "Birlik olup Ay-Yıldız için oynayacağız" dedi. 
Türk halkından özür dilediklerini de ifade eden Mirsad, "Bir türlü istediğimiz tempoyu tutturamadık. Acilen toparlanmamız gerekiyor. Bunun için önümüzde sadece bir günümüz var. Kapasitemiz var, ama bunu gösterecek oyunu ortaya koyamadık. Almanya karşısında en iyisini yaparak çeyrek finale kalacağız. Almanya'yı geçersek bu moralle Slovenya'yı da yeneriz. Çok çalıştık, emek harcadık. Kaybedersek her şeye yazık olacak. Birlik olup kendimizi Türkiye'ye affettireceğiz. Formamız ve bayrağımız için oynayacağız. Başka şansımız ve hedefimiz yok" diye konuştu. 

Cenk, cenge hazır 

Basketbol Milli Takımı'nda İbrahim Kutluay'ın sakatlanmasıyla üzerine büyük sorumluluk binen genç yıldız Cenk Akyol, "Kendimi her türlü zorluğa hazırladım" dedi. Cenk, İbrahim'in sakatlığının büyük bir şanssızlık olduğunu ifade ederek, "Bu durumda takımdaki sorumluluğum arttı. Hırvatistan karşısında şansımı iyi değerlendiremedim ve takıma yardımcı olamadım. Ama Almanya maçında takıma katkı yapacağıma inanıyorum" dedi. 

'Dönmek istemiyoruz' 

Hidayet Türkoğlu, turnuvanın kendileri için şimdi başladığını söyledi. Hido, "İyi oynadığımız zamanlar da oldu. Değerlendirme yapmamız gerekirse istikrarsız bir grafik sergiledik. Sonunu iyi getiremedik. Kötü başladık. 40 dakika düşünüp sonuna kadar mücadele ettik. Bu bizi mutlu etti. Artık işin sonuna geldik. Kaybedersek İstanbul'a döneceğiz. Bunu istemiyoruz. Tek çaremiz var o da kazanmak. Takım olarak kazanmaya inandık. Ben Almanya'yı yenip turu geçeceğimize inanıyorum" diye konuştu. 

'Problem yok' 

Milli Takım'ın kilit isimlerinden Mehmet Okur, turnuvanın ilk üç maçında arzulanan oyunu sahaya yansıtamadıklarını kabul etti. Memo "İyi oynadığımız söylenemez. İstediğimiz oyunu bir türlü sahaya yansıtamadık, süreklilik sağlayamadık. Ama h l önümüzde hatalarımızı telafi etme şansı var. Bunu da değerlendirip Almanya'yı yenerek daha ileriye gitmek istiyoruz" ifadesini kullandı. 


</TEXT>
</DOC>
