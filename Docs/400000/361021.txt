<DOC>
<DOCNO> 361021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/soneko28.html </URL>
<DATE> 2005/07/14/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
ASO Başkanı Cari işlemler açığında tehlike görmüyorum 
</HEADLINE>
<TEXT>

     Ankara Sanayi Odası ASO Başkanı Zafer Çağlayan, ''Cari işlemler açığında bir tehlike ve sıkıntı gözükmemekle birlikte, bir taraftan izlemek gerektiğini düşünüyorum'' dedi. 
     Çağlayan, Başbakan Recep Tayyip Erdoğan'ın da katıldığı ASO Meslek Komiteleri 2. Toplantısı'nda yaptığı konuşmada, sektör komitelerinin belirttiği sorunlara değindi. 
     Çağlayan, sorunları öncelikle bürokratik engeller, mevzuat yetersizliği, özel sektör devlet ilişkileri, KDV'nin yüksekliği, vergi ve sosyal güvenlik primlerinin yüksekliği olarak sıraladı. 
     Mesleki eğitim konusunun önemine de değinen Çağlayan, sanayicilerin nitelikli eleman bulmakta zorlandığını, oysa rekabet gücünün zorlaştığı bir ortamda, mesleki eğitimin ve nitelikli elemanın önemli olduğunu söyledi. Çağlayan, sanayicinin karşı karşıya kaldığı sorunların ortadan kaldırılmasının çok daha fazla yatırım, istihdam ve üretim anlamına geldiğini kaydetti. 
     3 Kasım seçimlerinden sonra, Türkiye'nin siyasi istikrarın ardından ekonomik istikrarı da yakaladığını ifaden eden Çağlayan, ''Bugün tek haneli enflasyon rakamı ile karşı karşıyayız. Bu bizim için fevkalade olumlu bir gelişme'' dedi. 
     Sanayi üretiminde artışın devam ettiğine işaret eden Çağlayan, ancak Türkiye'de şu anda YTL'deki aşırı değerlenmenin ithalatı körükleyebildiğini belirtti. 
     Cari işlemler açığına da değinen Çağlayan, geçmiş dönemlerde bazı iktisatçıların cari işlemler açığının yüzde 5'in üzerine çıktığı zaman kriz çıkacağını söylediklerini, oysa şu anda cari işlemler açığına rağmen böyle bir şeyin söz konusu olmadığını söyledi. 
     Çağlayan, ''Şu anki göstergeler cari işlemler açığında bir sorun olmayacağını gösteriyor. Cari işlemler açığında bir tehlike ve sıkıntı gözükmemekle birlikte, bir taraftan izlemek gerektiğini düşünüyorum'' diye konuştu. 
     Yeniden yüzde 20'lerin altında faiz yapısı ile karşı karşıya olunduğunu belirten Çağlayan, ''Reel faizler yüksektir, ama bugünkü miktarları bile düşünmekten uzaktık. Ekonomik gelişmelerle birlikte düşmesi önemlidir'' görüşünü dile getirdi. 
     
     ÖZELLEŞTİRME 
     Son dönemdeki özelleştirmeleri de fevkalade önemli bulduklarını ifaden eden Çağlayan, şöyle devam etti 
     ''Türk Telekom keşke, 8-10 yıl önce satılsa idi. O zaman 20 milyar dolarlık daha az bir borçlanma olacaktı. Türk Telekom'un geçmişte satılamamasının Türkiye'ye bedeli 25 milyar dolardır. Kim ne derse desin, Türkiye mutlaka özelleştirmesini yapmak zorundadır. 
     'Türkiye'deki kar eden işletmeyi niye satıyorsunuz ' diyorlar. Bunun ne mantığı var. Kar etmeyen işletmeyi kim alır. Bir kuruluşun satılması için, bitkisel hayata mı girmesi gerekiyor. Bu konuda özelleştirme ile ilgili kararların arkasındayız. Erdemir'in bir an önce özelleştirilmesi gerekiyor. Bence bugün bu imkanı yakalamışken, bu özelleştirmelere süratle devam etmeliyiz.'' 
     
     ERKEN SEÇİM 
     Çağlayan, siyasi ve ekonomik istikrarı yakalayan Türkiye'nin gündemine giren ''erken seçim'' tartışmasına hayret ettiklerini belirterek, Türkiye'nin muhalefeti ve iktidarı ile bir bütün olduğunu söyledi. 
     Şiddetle Türkiye'nin gündeminden erken seçim konusunun çıkarılmasını istediklerini vurgulayan Çaağlayan, ''Türkiye'nin gündeminde seçim değil, geçim, daha fazla ihracat, daha fazla istihdam, daha fazla üretim ve daha fazla üretim vardır'' dedi. 
     ''Vergi oranları konusunda Türkiye bir yere gelmiş dayanmış, vergi bir yerde adaletini kaybetmiş'' diyen Çağlayan, Türkiye'nin kendisine yeni kaynaklar bulması gerektiğine işaret etti. 
     Kamu arazilerinin ekonomiye kazandırılmasını hedefleyen ve 2B'nin bu ülkeye getireceği 20-25 milyar doları küçümsememek gerektiğini anlatan Çağlayan, bu rakamın faizler üzerinde çok önemli etkisi olacağını kaydetti. 
     ASO Başkanı Çağlayan, bu nedenle 2B Yasası'nın bir an önce çıkmasını istediklerini belirtti. 
     Çağlayan konuşmasında, işletmenin üzerindeki kıdem tazminatı yükünün de çekilemez ve taşınamaz hale geldiğini savunarak, bunun bir fona bağlanması gerektiğini sözlerine ekledi. 
     
</TEXT>
</DOC>
