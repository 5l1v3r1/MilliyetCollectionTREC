<DOC>
<DOCNO> 398446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/sonspo13.html </URL>
<DATE> 2005/11/27/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Mecidiyeköy'de derbi heyecanı... 
</HEADLINE>
<TEXT>

     Büyük gün geldi. Derbilerin derbisi Ali Sami Yen’de. Galatasaray kazanırsa zirvenin rengi değişecek. Fenerbahçe kazanırsa puan farkı 6’ya çıkacak... 


Uluslararası arenada hem milli, hem de takımlar düzeyinde hüsran yaşayan Türk futbolu, bu gece yerel sınırları dahilindeki 'en özel' mücadelesine tanıklık edecek. Maçta, liderle takipçisi karşı karşıya geliyor. 
     'Dahili ve harici bedhahları' hiçbir zaman tükenmeyen ve bu sezon, hem milli, hem de kulüpler düzeyinde hayal kırıklığı yaşayan Türk futbolu, bu gün dışarıdaki üzüntülerini içerideki bir mücadeleyle asgariye indirmeyi hedefliyor. Terazinin bir tarafından ev sahibi Galatasaray var. Sarı-Kırmızılılar, Denizlispor beraberliğiyle veda ettikleri liderlik koltuğunun yanı sıra ezeli rakiplerinin 11 maçlık galibiyet serisine de son vermek niyetinde. 
     Konuk Fenerbahçe ise bu lig'in tek kralı görüntüsünün tehlikeye girebileceği nadir maçlardan birini çıkıyor bu sezon. Son iki sezonun şampiyonu, geçen sezon ilk yarıda ve kupada yenildiği rakibini Saracoğlu'nda mağlup etmiş ve şampiyonluğuna 'resmiyet' kazandırmıştı. Sarı-Lacivertliler bugünkü mücadeleye değişik bir ruh durumuyla çıkıyor. Çarşamba gecesi sahasında Milan'a 4-0 mağlup olan ve Shevchenko'nun kariyerinde yeni bir sayfa açan Kadıköylüler, hatırlanacağı gibi ne zaman Avrupa'da yara alsa bir Galatasaray galibiyetiyle camiadaki yükselen muhalif sesleri susturmayı başarmıştır Bakınız 7-1'lik Sigma Olomouc yenilgisi sonrası gelen 1-0'lık galibiyet . 
     İki taraf arasındaki dengelere göz atıldığında ise maç öncesi sakat ve cezalı oyuncusu bulunmayan Galatasaray, rakibine oranla daha rahat. 

GALATASARAY Mondragon, Cihan, Tomas, Song, Orhan, Hasan Sabri , Saidou, İliç, Ergün Heinz , Necati, Hakan. 
FENERBAHÇE Volkan, Serkan, Önder, Luciano, Ümit, Mehmet, Deniz Alex , Aurelio, Appiah, Tuncay, Anelka. 
Hakem Serdar Tatlı. 
Stat Ali Sami Yen. 
Saat 19.00. 
Yayın LİG TV. 

     
     Maçta 'başkanlar' yok 

     Derbi öncesi biletlerin tamamı günler önce satıldı. 23 bin kişi kapasiteli Ali Sami Yen Stadı'nda oynanacak maçta Fenerbahçe'yi, eski açık tribünde 1150 taraftarı destekleyebilecek. Dev maç öncesi, sırası ve sonrasında toplam 2 bin 340 güvenlik görevlisi görev yapacak. Saat 19.00'da başlayacak mücadele için tüm tedbirler saat 13.00'ten itibaren alınacak ve stat kapıları saat 15.00'te açılacak. 
     İlginç bir not da, mücadeleyi iki takımın başkanları Özhan Canaydın ve Aziz Yıldırım'ın izlemeyecek olması. Canaydın, dün NTV'de yaptığı söyleşide ilke olarak gitmeyeceğini ama henüz kararını vermediğini söyledi. Yıldırım ise bilindiği gibi PDFK tarafından 20 gün hak mahrumiyeti cezasına çarptırılmış durumda. 
     
     Medya ordusu görev yapacak 

     Ali Sami Yen'de oynanacak derbide adeta bir medya ordusu görev yapacak. 
     Dünyanın sayılı derbileri arasında gösterilen karşılaşma için Türkiye Spor Yazarları Derneği'ne TSYD , 5'i yabancı toplam 300 gazetecinin akredite olduğu açıklandı. 
     Ali Sami Yen Stadı dev maçı basın tribününde 215 gazeteci, saha içinde ise 85 fotomuhabiri takip edecek. 
     Derbi maç için akredite olanlar arasında 2'şer Alman ve Fransız ile 1 de Belçikalı gazetecinin yer aldığı öğrenildi. 

     
</TEXT>
</DOC>
