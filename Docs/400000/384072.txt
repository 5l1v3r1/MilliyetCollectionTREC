<DOC>
<DOCNO> 384072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/spor/axspo01.html </URL>
<DATE> 2005/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüyadan, k busa 
</HEADLINE>
<TEXT>


GSGM Teftiş Kurulu, motorsporlarında Dünya Ralli Şampiyonası ve Formula 1 gibi dev organizasyonları Türkiye'ye getiren TOSFED Başkanı Mümtaz Tahincioğlu'nu Merkez Ceza Kurulu'na sevk etti 


"Türkiye'de çalışana çelme takarlar" sözünün son örneği Otomobil Sporları Federasyonu'nda yaşandı ve Dünya Ralli Şampiyonası'nın ardından Formula 1 gibi dev bir organizasyonu ülkemize getirme başarısı gösteren federasyon başkanı Mümtaz Tahincioğlu GSGM Teftiş Kurulu tarafından "sudan bir sebeple" Merkez Ceza Kurulu'na sevk edildi. 
Otomobil Sporları Federasyonu'nun, ralli ve pist yarışçısı Levent Öğel'in, 2005 yılı pist yarışları için lisans başvurusuna olumsuz yanıt vermesi sonrasında, Teftiş Kurulu, Tahincioğlu'nun, 27 Eylül 2005 tarihi itibariyle MCK'ya sevk edilmesine karar verdi. Teftiş Kurulu, MCK'ya gönderdiği raporda ayrıca, Otomobil Sporları Federasyonu'nun isminde yer alan "motosiklet" ibaresini uzun bir süre kaldırmaması ve resmi yazışmalara çok geç yanıt verilmesini de gerekçeler arasında gösterdi. 

"Ucuz kahramanlar" 
Otomobil Sporları Federasyonu Başkanı Mümtaz Tahincioğlu'nun, MCK'dan 6 ay ve üzerinde ceza alması durumunda başkanlığının düşeceği bildirildi. 6 ay ve üzeri ceza alan yöneticiler bir daha eski görevlerine geri dönemiyor. 
Merkez Ceza Kurulu'na sevk edilmesine oldukça sert tepki gösteren Türkiye Otomobil Sporları Federasyonu Başkanı Mümtaz Tahincioğlu kendisiyle uğraşılmasına bir anlam veremediğini belirterek, "Dünya Ralli Şampiyonası ile ilgili açılan soruşturmadan beraat etmemin ardından bu kez böyle bir kulp uydurdular. Kimse çıkıp 'Senin başarılarını artık çekemiyoruz bırak şu görevi' demiyor. Oturdukları yerden ucuz kahramanlık yapıyorlar. Bu federasyonun bir Lisans Kurulu var. Ayrıca neden verilmediğine dair savunma istenmeden Ceza Kurulu'na sevk etmenin mantığını kim açıklayabilir " dedi 


</TEXT>
</DOC>
