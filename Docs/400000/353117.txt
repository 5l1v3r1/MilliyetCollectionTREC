<DOC>
<DOCNO> 353117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/dunya/adun.html </URL>
<DATE> 2005/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'ye güvence 
</HEADLINE>
<TEXT>


Avrupa Birliği liderleri, dün Brüksel'de yayımladıkları ortak bildiride, Aralık 2004 kararlarını tam olarak uygulayarak genişlemeyi devam ettirme yönünde taahhütte bulundular 

Güven Özalp - Brüksel 


Brüksel'de Avrupa Anayasası ve bütçe krizinin gündemin en önemli konularını oluşturduğu Avrupa Birliği AB Zirvesi'nde genişleme konusundaki taahhütler bir kez daha teyit edildi. Sonuç bildirisinde, Aralık 2004'teki genişleme kararlarına atıfta bulunan Birlik liderleri, bu yaklaşımla Türkiye ile 3 Ekim'de müzakerelere başlama kararını teyit etmiş oldular. 
Günlerdir süren "genişlemenin rafa kaldırıldığı" ve "Türkiye ile üyelik müzakereleri perspektifinin sulandırıldığı" şeklindeki spekülasyonlara karşın zirve sonuç bildirisinde "şeklen" olmasa bile "içerik" olarak genişlemeye yönelik önemli bir taahhüt yer aldı. 

'Tam olarak uygulanmalı' 
Zirve sonuç bildirisinin ilk sayfasında, "Avrupa Birliği Konseyi, 16 - 17 Aralık 2004'te genişleme konusunda aldığı kararları hatırlatır ve bu kararların tam olarak uygulanmaları gereğinin altını çizer" denildi. Liderler bu mesajla, iki sürece ilişkin mesaj vermiş oldu. Bunlardan ilkini katılım antlaşmalarını imzalamış olan Bulgaristan ve Romanya'nın üyeliklerinin gerçekleşeceği ikincisini ise 3 Ekim'de müzakerelere başlaması öngörülen Türkiye'nin "raydan çıkarılmayacağı" oluşturdu. 
Sonuç bildirisinde, Bulgaristan ve Romanya'ya "ülke isimleriyle" atıf yapılırken, aday ülkeler Hırvatistan ve Türkiye için isim zikredilmeksizin, genel bir yaklaşım sergilendi. 

'Özel zirve' ilgi görmüyor 
Bu yaklaşım ise "genişleme konusunda temel mesajın verilmesi ancak detaylara girilmemesi" hususunda varılmış olan bir uzlaşmadan kaynaklandı. 25 lider, zaten çok çetin tartışmalara sahne olan anayasa ve bütçe krizine ilaveten, yine çok tartışmalı bir konu olan "genişleme"yi gündeme almaktan kaçınmayı yeğledi. 
Fransa Cumhurbaşkanı Jacques Chirac'ın, üstü kapalı olarak Türkiye'yi hedef alan, Avrupa'nın geleceğinin tartışılacağı özel bir zirve düzenlenmesi yönündeki açıklamaları ise Brüksel'de "soğuk" karşılanıyor. Milliyet'e perşembe akşamı genişleme konusunda yapılan tartışmalar konusunda bilgi veren bir AB yetkilisi, "Bu görüşmelerde genişlemenin yavaşlatılması ya da kesilmesi yönünde hiçbir görüş dile getirilmedi" dedi. Aynı kaynak, "Aksine Türkiye konusundaki rahatsızlığıyla tanınan Avusturya bile genişlemenin devamından yana tavır takındı" diye konuştu 

Bütçe krizi çözümsüz 

Anayasa krizini zamana yayma yöntemiyle aşan Avrupa Birliği AB , bu kez de bütçe engeline takıldı. Gazetemiz baskıya hazırlandığı sırada 25'ler, 2007 - 2013 bütçesi üzerinde uzlaşma sağlayamamıştı. Gün boyunca üye ülkelerin beklentilerini karşılamak için devreye giren AB Dönem Başkanı Lüksemburg'un önerileri kabul görmedi. Gece yarısından sonra sunulan son öneri İngiltere, İspanya, Hollanda ve İsveç tarafından reddedildi. Uzlaşıya varılamamasında İngiltere'nin bütçeye yaptığı katkılara ilişkin geri ödemeler etkili oldu. 4 ülkenin Lüksemburg'un önerisini reddetmesinin ardından 10 yeni üye yeni görüşme talebinde bulunarak, "Bütçeyi kurtarabilmek için fedak rlık yapmaya hazır olduklarını" açıkladılar. 


</TEXT>
</DOC>
