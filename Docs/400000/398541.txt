<DOC>
<DOCNO> 398541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/spor/ydemirkol.html </URL>
<DATE> 2005/11/28/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Kötü futbolun lideri 
</HEADLINE>
<TEXT>



Top kaybı sadece rakibe ya da dışarı atılan top değildir. Bazen takım atağa çıkarken, boşta ve uygun pozisyondaki arkadaşınıza vermeyip, daha kolay bir pas seçersiniz ve akın heba olur. Bu da top kaybıdır. Dün işte bunlardan fazlasıyla olan bir maçtı. Hep daha risksiz olan tercih edildi. Fenerbahçe bunu bütün bir maç boyunca yaptı. Galatasaray da. Top yekün saldırırken bile. 
Bu oyun 43'üncü dakikaya gelindiğinde Anelka'yı çılgına çevirmişti. Deniz ona bir derin pas atmak yerine geri döndü. Anelka'nın koşusu boşa çıktı. Çığlığı, isyanı tribünden duyuldu. Fenerbahçe orta sahasınının tamamında olan bu kolaycılığa isyan eden Appiah'dı. Akıl dışı, belki kendisinin de çok inanmadığı bir pasla golü attırdı. Mondi mi yedi yoksa Ülke tarihinin en iyi çizgi kalecilerinden biri olan Kolombiyalı, De Boer zamanında sıkça yediklerinden birini gördü kalesinde. Fenerbahçe pozisyona giremeden golü attı. Galatasaray ise ev sahibi kontenjanından girebildiği iki yan top pozisyonundan gol çıkartamamıştı. İkinci yarı Galatasaray'ın savunmasını ileri çıkarıp ardından Ümit'le forveti üçlemesine kadar bu ham futbol sürdü. Geride büyük ve Anelkalık pozisyonlar bıraktılar. Fenerbahçe bunlardan 3 şans yakaladı. Galatasaray da. Galatasaray'ın daha fazlasını bulamayışı Fenerbahçe'nin kapalı oynamasındandı. Fener'inki ise Daum sebepli. Alman hocanın kapasiteye göre değil kıdeme göre forma verişinden. Nereden baksanız, fizik moral vs. hiçbir yönden hazır olmadığı tescilli Kemal'i, Deniz'in yerine oyuna sürüp, tam bu oyunun adamı pasör Olcan'ı kulübede tutuşu herşeyi anlatıyor. Fenerbahçe buna rağmen Galatasaray'ın kopuk baskısındaki büyük alanlardan pozisyonlar buldu. Galatasaray da o baskıya rağmen, ancak ilk yarıda bulabildiği kadarını. 
Özetle dün Sami Yen'de kötü futbol vardı. Sadece ilk golü atma avantajını değerlendiren bir lider gördük o kadar. Bu oyun için anlı şanlı yabancı hocalara, Anelka'lara vs. ihtiyaç yok. Eğer bu çıkacaksa biz bize de çıkarırız. 



</TEXT>
</DOC>
