<DOC>
<DOCNO> 366458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/sonspo34.html </URL>
<DATE> 2005/08/02/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Denizlispor, Tarkan konseriyle seyirci çekmek istiyor... 
</HEADLINE>
<TEXT>

     Denizlispor, bu sezon konser ve benzeri aktivitelerle maçlara gelen seyirci sayısını artırmak istiyor. 
     Kulüp Basın Sözcüsü Hasan Kıbrıslıoğlu, düzenlediği basın toplantısında, geçen ayki Anadolu Ateşi'nin gösterisinden sonra, bu kez taraftarlarını pop sanatçısı Tarkan ile buluşturacaklarını söyledi. 
     Ligin 5. haftasında oynayacakları Ankaragücü maçına bilet alanların 25 Ağustos'daki konseri ücretsiz izleyeceğini belirten Kıbrıslıoğlu, ''Konser Atatürk Stadı'nda verilecek. Avea ile işbirliği yaparak düzenlediğimiz bu konserin bilet fiyatları 25 YTL'dir'' dedi. 
     Ankaragücü maçının konserden sonra oynanacağını hatırlatan Kıbrıslıoğlu, bu nedenle maç biletlerinin 10-15 gün önceden satışa sunulacağını, Denizlispor olarak 4 bin 500 davetiye satmayı hedeflediklerini, stadın kalan bölümlerinin ise Avea'ya ayrıldığını ifade etti. 
     
     TRANSFER 
     Transfer çalışmalarının devam ettiğini kaydeden Kıbrıslıoğlu, ''Biri santrafor, diğeri sol kanat oyuncusu olmak üzere 2 yabancı futbolcuyla görüşüyoruz. Santrafor olanı Denizli'ye davet ettik. Bütçemizin durumu ve yabancı kontenjanımıza göre 2 futbolcu da transfer edebiliriz, bir futbolcuda da kalabiliriz'' diye konuştu. 
     Ankaraspor maçı hazırlıklarını sürdürdüklerini de bildiren Kıbrıslıoğlu, sakatlıkları süren İbrahim ve Bülent'in bu maçta forma giyemeyeceğini sözlerine ekledi. 
     
</TEXT>
</DOC>
