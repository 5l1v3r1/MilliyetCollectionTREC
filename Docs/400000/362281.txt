<DOC>
<DOCNO> 362281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/spor/aspo.html </URL>
<DATE> 2005/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ailton geliyor 
</HEADLINE>
<TEXT>


Beşiktaş, aradığı santrforu Almanya'da buldu. Schalke 04'ün Brezilyalı golcüsü ile her konuda anlaşan Siyah - Beyazlılar'ın, bu transferi bugün açıklaması bekleniyor 

BİLAL MEŞE 


Beşiktaş Yönetimi, müthiş bir transfer politikası izledi, Schalke 04'ün yıldızı Ailton'u renklerine bağladı. Siyah - Beyazlılar'ın Avusturya kampından ayrılıp, Almanya'ya geçen Futbol Şube Sorumlusu Kıvanç Oktay, önce Brezilyalı futbolcunun menajerinden olumlu yanıt aldı, ardından da Alman ekibine resmi teklifini sundu. O günden bu yana Schalke 04'ün yanıtını bekleyen Siyah - Beyazlılar, diğer oyuncularla kamuoyunu meşgul ederken, Ailton'un ismini mümkün olduğunca perde arkasında tuttu. 
Yönetimin beklediği olumlu haberin dün kulübe ulaştığı ifade edildi. Sambacı ile bugün anlaşma yapılması beklenirken, transferin Borsa'ya da iletileceği öğrenildi. 
Kartal, Brezilyalı futbolcunun kulübü Schalke 04'e 2 milyon Euro bonservis ücreti ödeyecek. Sambacı ise Beşiktaş'tan yıllık 1 milyon Euro alacak. 
Ön libero için çalışmalarını sürdüren Siyah - Beyazlılar'ın önceliği İran'ın Pas takımındaki Javad'a verdiği bildirildi. Kartal, bu oyuncuyu renklerine bağlayamaması durumunda eski futbolcusu Giunti'yi yeniden getirmeyi düşünüyor. İtalyan oyuncunun, dönebilmek için 500 bin dolarlık alacağını bile feda edeceği öğrenildi. 

KİMDİR 
Adı Ailton Gonçalvez da Silva 
Doğum yeri Mogeiro - Brezilya 
Doğum tarihi 19 Nisan 1973 
Boyu 1.77, Kilosu 74 
Son oynadığı kulüp Shalke 04, Pozisyonu Forvet 
Önceki kulüpleri Santa Cruz, Guarani, Tigres, 
Werder Bremen 
2005 performansı 29 maç - 14 gol 


</TEXT>
</DOC>
