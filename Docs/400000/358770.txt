<DOC>
<DOCNO> 358770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sontur54.html </URL>
<DATE> 2005/07/06/ </DATE>
<TIME> 23.00 </TIME>
<AUTHOR>  </AUTHOR>
<HEADLINE>
Uluslararası Mimarlık Birliği 2005 ödülleri törenle sahiplerine verildi 
</HEADLINE>
<TEXT>

     22. Dünya Mimarlık Kongresi kapsamında verilen Uluslararası Mimarlar Birliği UIA 2005 yılı Ödülleri, Lütfi Kırdar Uluslararası Kongre ve Sergi Sarayı Anadolu Oditoryumu’nda düzenlenen törenle sahiplerine verildi. 
     İstanbul Büyükşehir Belediye Başkanı Kadir Topbaş’ın da katıldığı törende bir konuşma yapan TMMOB Mimarlar Odası Genel Başkanı Oktay Ekinci, mimarlık ve kent alanında İstanbul’un tarihinde bu kadar coşkulu günler yaşamadığını belirterek, Türkiye’nin diğer Asya ülkeleri gibi birçok tarihi kente sahip olduğunu, ancak günümüzde mimarlıkla kentler arasına sanki teknolojik bir duvar örüldüğünü söyledi. 
     Büyük Ödül’ün, öğrenci ödülleriyle birlikte verilmesinin çok anlamlı olduğunu ifade eden Ekinci, Öğrencilik Ödülleri’nin "umudu", Büyük Ödül’ün de "başarıyı" temsil ettiğini kaydetti. 
     Törende daha sonra UIA Konseyi tarafından 1984 yılında konulan ve mimarlık alanındaki en prestijli ödüllerden biri olan "Altın Madalya Ödülü" Japon mimar ve Tokyo Üniversitesi Öğretim Üyesi Tadao Ando’ya sunuldu. 
     Uluslararası Mimarlar Birliği’nin UIA eski başkanlarına ithaf edilen ödüllerden "Auguste Perret Prıze Mimarlıkta Teknoloji Uygulaması Ödülü" Almanya’dan Werner Sobek’e, "Sir Patrick Abercrombie Şehir Planlaması ve Bölgesel Gelişme Ödülü" Portekiz’den Nuno Portas’a, "Jean Pschumi Mimari Eleştiri ve Mimari Eğitim Ödülü" İngiltere’den Peter Davey’e, "Sir Robert Matthew İnsan Yerleşimlerinde Gelişim Ödülü" de Almanya’dan Stefan Forster’e verildi. 
     Ödüller, UIA Başkanı Jamie Lerner ile Mimarlar Odası Genel Başkanı Oktay Ekinci’nin de aralarında bulunduğu yetkililer tarafından sunuldu Törende ayrıca, bu yıl 76 ülkeden 2 bin 100 başvurunun yapıldığı "Uluslararası Öğrenci Yarışması"nda ödüle değer görülen çeşitli ülkelerden 25 öğrenci grubunun isimleri de açıklandı. 
     Törende, Borusan İstanbul Filarmoni Orkestrası bir konser verdi. 
     
</TEXT>
</DOC>
