<DOC>
<DOCNO> 380045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/sontur20.html </URL>
<DATE> 2005/09/20/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Yağışlı hava geliyor 
</HEADLINE>
<TEXT>

     Meteoroloji İşleri Genel Müdürlüğü Türkiye’nin yeni bir yağışlı havanın etkisi altına girdiğini belirterek, sel, taşkın, yıldırım düşmesi ve su baskınları konusunda vatandaşları dikkatli olmaya çağırdı. 
     Devlet Meteoroloji İşleri Genel Müdürlüğü’nden verilen bilgiye göre, Marmara, Batı Karadeniz ve Kuzey Ege kıyılarında görülecek sağanak ve gökgürültülü sağanak yağışların, yarın Marmara ve Ege kıyılarında devam edeceği bildirildi. 
     Yağışlar, perşembe günü, Marmara ile Ege kıyıları, cuma günü Marmara, Karadeniz, İç Anadolu’nun kuzeyi, İç Ege, Batı Akdeniz ile Dogu Akdeniz kıyılarında etkili olacak. 
     
     HAFTA SONUNA DİKKAT 

     Hafta sonunda yurdun büyük bir bölümünü etkisi altına alması beklenen yağışlar nedeniyle, mevsim normalleri civarında ve yer yer üzerinde seyreden hava sıcaklıklarının, batı bölgelerinde 2 ila 4, kuzey ve iç bölgelerde ise 5 ila 7 derece azalması bekleniyor. 
     
     ÖNLEM ALIN 

     İstanbul başta olmak üzere yarın akşam saatlerinde ve perşembe günü Marmara, Kuzey Ege ve Batı Karadeniz’de beklenen etkili sağanak ve gök gürültülü sağanak yağışlar nedeniyle, yaşanabilecek "yıldırım düşmesi, sel, taşkın ve su baskını" gibi durumlara karşı ilgililerin ve vatandaşların tedbirli olmaları istendi. 
     
</TEXT>
</DOC>
