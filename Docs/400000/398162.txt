<DOC>
<DOCNO> 398162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/sondun09.html </URL>
<DATE> 2005/11/26/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
AB-İran müzakerelerine Rusya'da katılacak 
</HEADLINE>
<TEXT>

     İran ile AB'nin üç büyükleri Almanya, Fransa ve İngiltere arasında yeniden başlaması kararlaştırılan ''Nükleer program müzakerelerine'' Rusya'nın da katılacağı bildirildi. 
     A.A muhabirine bilgi veren diplomatik bir kaynak, ''İki ay önce İran'ın masadan kalkmasıyla kesilen müzakerelerin 6 Aralık'ta yeniden başlamasının kararlaştırıldığını'' belirterek, ''İlk görüşmenin Moskova'da yapılmasının planlandığını ve Rusya'nın da görüşmeye taraf olacağını'' söyledi. 
     Rusya yönetiminin, ''Uranyum zenginleştirme programını kendi tesislerinde yaparak İran'a hazır yakıt verme önerisinin'' reddedilmesi üzerine önerisini ''yumuşatarak yeniden masaya getireceğini'' belirten diplomatik kaynaklar, ''Rusya'nın yumuşatılmış önerisinde, Moskova'daki nükleer tesislerde yapılacak uranyum zenginleştirme faaliyetlerine İranlı nükleer uzmanların katılmasını kabul ettiğini'' kaydettiler. 
     Bu arada, Rusya'nın kendi nükleer tesislerinde, İran'a hazır yakıt olarak verilmek üzere yapacağı uranyum zenginleştirme faaliyetleri hakkındaki tüm bilgi ve belgeleri de düzenli olarak Uluslararası Atom Enerjisi Kurumuna UAEK vermeyi taahhüt ettiği öğrenildi. 
     İran ile AB üçlüsü arasındaki müzakereler, İran'ın uranyum zenginleştirme faaliyetlerine tekrar başlaması ve bazı nükleer enerji tesislerini UAEK denetçilerine kapatması üzerine iki ay önce kesilmişti. 
     Viyana'da perşembe günü başlayan ve iki gün süren UAEK Yönetim Kurulu olağan toplantısında, ABD ve AB üyesi ülkelerin ''Nükleer dosyanın BM Güvenlik Konseyi'ne gönderileceği'' yolundaki yoğun baskıları karşısında geri adım atan İran, ''AB ile kesilen müzakerelere başlamaya hazır olduğunu'' açıklamıştı. 
     UAEK'ye yakın kaynaklar, İran'ın nükleer tesislerini UAEK denetçilerine tümüyle açmayı ve AB ile kesilen müzakerelere başlamayı reddetmesi halinde, UAEK'nin 24 Ekim tarihli Yönetim Kurulu'nda oy çokluğuyla kabul edilen kararın otomatik olarak uygulamaya konulacağını ve ikinci bir yönetim kurulu kararına gerek duyulmadan, İran'ın nükleer dosyasının BM Güvenlik Konseyi'ne havale edileceğini bildirdiler. 
     UAEK'nin gelecek olağan Yönetim Kurulu toplantısı ise gelecek yıl 6 Mart günü Viyana'da yapılacak. 
     
</TEXT>
</DOC>
