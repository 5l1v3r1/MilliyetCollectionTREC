<DOC>
<DOCNO> 392223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/son/sontur10.html </URL>
<DATE> 2005/11/04/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Sınırda bayramlaşma... 
</HEADLINE>
<TEXT>

     Türkiye ile Suriye arasında önceki yıllarda yapılan protokol kapsamında 22 bin Suriyeli, Türkiye'deki akrabalarıyla bayramlaşmak için Cilvegözü Sınır Kapısı'ndan giriş yaptı. 
     Hatay Valisi Abdulkadir Sarı, Cilvegözü Sınır Kapısı'ndaki tampon bölgede, İdlip Valisi Atıf Ganem El-Neddaf ile beraberindeki heyeti karşıladı. Akrabalarına 48 saat süreyle konuk olacak Suriyeliler de araç konvoylarıyla hac konaklama tesislerine geldi. 
     Hatay Valisi Sarı, iki ülkenin milli marşlarının çalındığı, kurbanların kesildiği karşılama töreninde yaptığı konuşmada, son yıllarda her Türkiye ile Suriye arasındaki ilişkilerde önemli gelişmelerin yaşandığını belirterek, Suriyelileri Türkiye'de konuk etmekten mutlu olduklarını ifade etti. 
     Cilvegözü Sınır Kapısı'ndan bu yıl 22 bin Suriyeli'nin Türkiye'ye giriş yaptığını, 6 bin kişinin de Yayladağı'ndan giriş yapacağını belirten Sarı, toplam 26 bin Suriyeli'nin yakınlarının yanında yatılı olarak 48 saat süreyle konuk olacağını kaydetti. 
     Sarı, konukların rahatı için her türlü önlemi aldıklarına işaret ederek, bayramlaşmaya katılanların sayısının her geçen yıl artış gösterdiğini bildirdi. 
     Sarı, iki ülke arasında sosyal, kültürel ve ekonomik ilişkilerin gelişimi için her türlü çabanın harcandığını da belirtti. 
     İdlip Valisi Atıf Ganem El-Neddaf ise coşkulu kalabalığın ve insanların mutluluğunun kendisini de duygulandığını belirterek, ''İki ülke arasıda gelişen ilişkiler halklarımızı da mutlu ediyor'' dedi. 
     Halk oyunları ekiplerinin gösterilerde bulunduğu törenin ardından Suriyeliler Türkiye'ye geçerken, öngörülen miktarın dışında getirildiği belirlenen yaklaşık 5 ton çay, şeker, mazot ve pirinç gibi çeşitli mallarla eşyaya el konuldu. 
     
     İLK KEZ PASAPORTSUZ OLARAK BAYRAMLAŞMA TÖRENİ GERÇEKLEŞTİ 

     Mehmet GÜLDAŞ bildiriyor 

Şanlıurfa'nın Suriye sınırındaki Akçakale İlçesi'nde 84 yıl sonra ilk kez pasaportsuz olarak bayramlaşma töreni gerçekleşti. 
     Şanlıurfa Valiliği ile Suriye'nin Haseki Valiliği arasında imzalanan protokol kapsamında, sınırın diğer tarafındaki yakınlarıyla "idari mektup" aracılığıyla bin kişiye bayramlaşması için olanak sağlandı. 
     Akçakale Gümrük Kapısı'ndan sabahın erken saatlerinden itibaren giriş yapmaya başlayan Suriyelileri karşılamak amacıyla, oluşturulan toplanma merkezi önünde uzun kuyruklar oluşturan vatandaşlar, yakınlarını alkışlar ve bayram şekerleriyle karşıladı. 
     Akçakale Kaymakamı Muhammet Aktaş ve Belediye Başkanı Ahmet Akay, gümrük kapısından ilk girişi yapan Halil Mustafa El Hamadi, eşi ve 3 çocuğunun yanı sıra, Rakka Vilayeti'ne bağlı Telabyat Mıntıka Müdürü Yarbay Talib El Hariri'yi, kapıda karşılayarak bayramlarını kutladı. 
     
     İKİ BAYRAM BİRARADA 

     Akçakale Kaymakamı Muhammet Aktaş, Akçakale Sınır Kapısı'nın tarihinde ilk kez bayramlaşma törenine ev sahipliği yaptığını ifade etti. 
     Bu kapsamda, Akçakale Gümrük Kapısı'ndan Türkiye'ye giriş yapan 376 Suriyeli'nin, akrabalarının evlerinde 48 saatliğine konuk olma imkanı bulacağını ifade eden Aktaş, sınırların diğer taraflarında kalan akrabaların yıllar sonra bayramı bir arada yaşamalarına olanak sağlamanın mutluluğunu yaşadıklarını kaydetti. 
     Bayramlaşmanın bundan sonraki dönemde daha iyi ortamda gerçekleştirilmesi için ellerinden geleni yapacaklarını ifade eden Aktaş, şunları kaydetti 
     "Kurban Bayramı'nda ise bizim vatandaşlarımız, Suriye'deki akrabalarına konuk olacaklar. Böylece artık ilişkiler biraz daha gelişecek. Öyle umut ediyorum ki gelecek senelerde bayramlaşmaya ilgi biraz daha artacaktır. Yarbay Hariri'nin şahsında, bütün Suriyeli vatandaşlarımızın bayramını kutluyorum." Telabyat Mıntıka Müdürü Yarbay Talib El Hariri ise Türkiye ile Suriye arasında son yıllarda olumlu ilişkiler yaşandığına işaret ederek, iki ülke halkının bayramlaşmasından memnuniyet duyduğunu belirtti. 
     Akrabaların bundan sonra her yıl dini bayramlarda biraraya geleceklerini aktaran Hariri, iki ülke halkının çifte bayram yaşadığını ifade etti. 
     
     39 YIL SONRA BULUŞTULAR 

     Şanlıurfa'nın Akçakale İlçesi'nde çiftçilikle uğraşan İsmail Hamidi, ise Suriye'nin Rakka Vilayeti'ne bağlı Telabyat Kasabası'nda yaşayan amcasının oğlu Halil Mustafa El Hamadi'yle 39 yıl sonra ilk kez görüştüğünü söyledi. 
     Akrabalarının bir kısmının yaklaşık 50 yıl önce Suriye'ye göç ettiğini ve bu nedenle yıllardır birbirleriyle görüşemediklerini aktaran Hamidi, "Kuzenim, Akçakale'de bayramlaşma töreni yapılacağını duyunca idari mektup almak için müracaat etmiş. Bizimle irtibat kurdu. Daha önce pasaportlu geçiş olduğu için birbirimizle görüşemiyorduk. Ancak idari mektup sayesinde şimdi 2 gün boyunca evimde misafir edebileceğim. Yetkililere çok teşekkür ediyorum" şeklinde konuştu. 
     Bu arada bayramlaşma töreninden yararlanarak, sınırın diğer tarafına 10 kilogram çay geçirmek isteyen Halil El Mustafa, Gümrük Muhafaza Müdürlüğü ekiplerince durduruldu. Halil El Mustafa'nın, çantasında bulunan çayın bir kısmına gümrük mevzuatına göre fazla olduğu gerekçesiyle el konuldu. 
     
     84 YILLIK HASRET 

     Türkiye ile Suriye arasında 1921 yılında imzalanan Ankara Antlaşması ile iki ülke arasındaki sınırlar belirlendi. Bu antlaşmayla Akçakale Sınırı'nın iki yakasında bulunan akrabalar birbirleriyle ayrılmak zorunda kaldı. Birbirlerinden ayrı sınırlarda yaşayan bu insanlar 84 yıl boyunca dini bayramlarda her türlü olumsuz iklim koşullara rağmen, güvenlik nedeniyle sınıra çekilen tel örgüler arkasından bayramlaştı. 
     Şanlıurfa Valiliği ve Suriye'nin Rakka Valiliği arasında 6 Nisan 2005 tarihinde imzalanan protokolle, akrabaların "idari mektup" aracılığıyla sınırı geçerek, 48 saatliğine ve pasaportsuz olarak birbirleriyle bayramlaşmalarına izin verildi. 
     
</TEXT>
</DOC>
