<DOC>
<DOCNO> 370689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sontur22.html </URL>
<DATE> 2005/08/17/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Memurun son iki yılda reel kaybı yüzde 16.73 
</HEADLINE>
<TEXT>

     Türkiye Kamu-Sen, memur maaşlarında 2003 ve 2004 yıllarında enflasyondan kaynaklanan reel kaybın yüzde 
     16.73 olduğunu bildirdi. 
     Türkiye Kamu-Sen’den yapılan açıklamada, konfederasyon Ar-Ge merkezi tarafından yapılan araştırmaya göre memur maaşlarının son iki yılda eridiği ifade edildi. 
     İktidarın enflasyon oranlarını kullanarak ekonomide pembe tablolar çizdiği savunulan açıklamada, kamu çalışanları için ise iç karartıcı bir durumun söz konusu olduğu belirtildi. 
     Açıklamada, 2003 yılı ortalama enflasyonunun yüzde 25.3 olarak gerçekleştiği, memur maaşlarındaki yıllık artışın ise yüzde 10.97 oranında kaldığı anlatıldı. 
     2004 yılı ortalama enflasyonunun ise yüzde 10.6 düzeyinde olduğu 
     anımsatılan açıklamada, memur maaşlarındaki artışın yüzde 9.18 olarak gerçekleştiği kaydedildi. Son iki yılda enflasyonun toplamda yüzde 38.58 oranında arttığı ifade edilen açıklamada, memur maaşlarında yıllık ortalamalara göre bu süre içinde gerçekleşen artışın yüzde 21.85 düzeyinde kaldığı kaydedildi. Açıklamada, "Araştırma, memurun hükümetten yüzde 16.73 alacaklı olduğunu gösteriyor. Yaşanan ekonomik büyümenin, halkımızın alım gücünü etkilemediği de ortaya çıkmıştır" denildi. 
     
</TEXT>
</DOC>
