<DOC>
<DOCNO> 382429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/guncel/gun04.html </URL>
<DATE> 2005/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İsveç Radyosu'nda garip cevap 
</HEADLINE>
<TEXT>


Kürtçe yayınlarını sürdürürken, Türkçe yayınlarını durdurma kararı alan kurum, bunun nedenini şöyle açıkladı Türkler ülkeye uyum sağladığı için Türkçe yayınlara son veriyoruz 

ANKARA Milliyet 

İsveç Radyosu'nun Kürtçe yayınları sürdürürken Türkçe yayınları kapatma kararı alması üzerine Türkiye resmi girişim başlattı. İsveç Dışişleri Bakanlığı nezdinde girişimde bulunan Ankara'ya, "Türkler daha önce geldiği ve AB'ye entegre olduğu için kapatıyoruz" yanıtı verildi. 
Dışişleri Bakanlığı Sözcüsü Namık Tan, dünkü haftalık basın toplantısında İsveç'in tutumuyla ilgili soruya verdiği yanıtta Türkiye'nin Stockholm Büyükelçiliği'nin İsveç Dışişleri Bakanlığı nezdinde girişimde bulunduğunu açıkladı. 
Tan, "İsveç makamları radyonun bağımsız olduğunu belirterek, Türkçenin yanı sıra İspanyolca ve diğer bazı dillerdeki yayınlara da son verildiği yanıtını vermişler. Verilen yanıtta, İsveç'e daha erken giden Türklerin toplumla daha iyi entegre olabilmesi nedeniyle böyle bir karar alındığı ve yayın politikası uyarınca daha sonra giden gruplara yönelik yayınlara öncelik verileceği yanıtı verilmiştir. Türkiye girişimlerini sürdürmektedir" diye konuştu. 

Sıra Mezopotamya TV'de 
Danimarka'dan yayın yapan Roj TV'nin, Türkiye'nin başvurusu üzerine Danimarka makamlarınca frekansının kapatıldığını doğrulayan Tan, aynı ülkede kurulan PKK yanlısı ikinci televizyon kanalı olan Mezopotamya TV'nin yayınlarının durdurulması için gerekli girişimlerin başlatıldığını söyledi. 


</TEXT>
</DOC>
