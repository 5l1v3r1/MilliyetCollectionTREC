<DOC>
<DOCNO> 388659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/sonyas03.html </URL>
<DATE> 2005/10/21/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Meme kanserinin tedavisinin getirdiği tehlike... 
</HEADLINE>
<TEXT>

     İsveçli doktorların meme kanseri olan kadınlar üzerinde yaptığı araştırmaya göre, bu hastaları bir tehlike daha bekliyor. 
     Meme kanserinden kurtulmak için ışın tedavisi gören kadınların akciğer hücreleri mutasyona uğruyor ve daha sonra bu akciğer kanserine dönüşüyor. 
     İsveç’in başkenti Stockholm’deki Karolinska Enstitisü doktorları Per Hall, Michaela Prochazka ile Kamila Czene’nin 180 kadın üzerinde yaptıkları araştırmanın sonuçları, uluslararası kanser dergisi Journal of Clinical Oncology’nin son sayısında yayınlandı. 
     Araştırmaya göre, meme kanseri olan kadınlara yapılan ışın tedavisi akciğer hücrelerinde mutasyona yol açıyor, bu da kadınlarda akciğer kanseri riskini artırıyor. 
     Araştırmaya göre, sigara içen meme kanseri hastası kadınların ışın tedavisinden sonra akciğer kanserine yakalanma riskleri ise 3 misli daha fazla. 
     Bu arada, her yıl İsveç’te yaklaşık 6 bin 500 kadına meme kanseri teşhisi konulduğu açıklandı. Meme kanseri kadınlarda görülen kanser vakalarının yüzde 30’unu oluşturuyor. 
     
</TEXT>
</DOC>
