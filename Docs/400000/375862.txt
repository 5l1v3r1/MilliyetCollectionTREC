<DOC>
<DOCNO> 375862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sontur51.html </URL>
<DATE> 2005/09/05/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Polis, yanlışlıkla gazete çalışanını vurdu... 
</HEADLINE>
<TEXT>

     İzmir Adliye Sarayı’ndan kaçan zanlının arkasından ateş eden polis, yanlışlıkla yerel bir gazetede çalışan ilan servisi elemanını bacağından yaraladı. 
     Alınan bilgiye göre, hırsızlık suçundan hakkında 5 yıl 1 ay hapis cezası bulunan ve polisin operasyonu sonucu yakalanan Selahattin Y. 
     23 , Buca Merkez Karakolu ekibi tarafından İzmir Adliye Sarayı’na getirildi. 
     Adliye binası önünde karakol ekibinin yanına gelen 4-5 kişilik grup, Selahattin Y’nin yakını olduklarını ve kısa süre görüşmek istediklerini söyledi. Gruptakilerin, polisin önüne geçmesinden yararlanan Selahattin Y. kaçmaya başladı. Adliyenin arkasına doğru koşan zanlı, kendisini kovalayan polislerin "Dur" ihtarına uymadı. 
     Bunun üzerine uyarı ateşi açan polis, yanlışlıkla adliye binasının yanında yürüyen ve Manisa’da yerel bir gazetede çalışan ilan servisi elemanı Enver Noyaner’i bacağından vurdu. 
     Ambulansla Yenişehir Eğitim ve Araştırma Hastanesi’ne kaldırılan Noyaner’in sağlık durumunun iyi olduğu bildirildi. Noyaner, özel bir işi için Manisa’dan İzmir Adliyesi’ne geldiğini söyledi. 
     Bu arada, adliye binasının arkasında polisler tarafından yakalanan Selahattin Y’nin nöbetçi mahkemeye çıkarılacağı öğrenildi. 
     
</TEXT>
</DOC>
