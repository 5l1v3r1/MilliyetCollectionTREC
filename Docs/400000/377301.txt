<DOC>
<DOCNO> 377301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/son/sondun22.html </URL>
<DATE> 2005/09/10/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Bavyera Eyaleti İçişleri Bakanı Beckstein Türkiye'nin dostuyum 
</HEADLINE>
<TEXT>

     Bavyera Eyaleti İçişleri Bakanı Günter Beckstein, Türkiye'nin dostu olduğunu söyledi. 
     Frankfurter Allgemeine Zeitung gazetesine açıklamalarda bulunan Beckstein, Türkiye'de sadece tatil değil, sık sık siyasi görüşmeler yaptığını belirterek, ''Ben Türkiye'nin dostuyum. Ama sadece İstanbul, Ankara ve Akdeniz sahilleri değil, ülkenin içini ve Doğu Anadolu'yu da tanıyorum'' dedi. 
     Kendi görüşüne göre uzun vadede Türkiye'nin AB'ye girmesinin mümkün olmadığını belirten Beckstein, ''Ama biz Türkiye'yi dışlamak istemiyoruz. Bundan dolayı Türkiye'ye 'ayrıcalıklı ortaklık' sunuyoruz. Türkiye'ye bir köprü oluşturmak istiyoruz'' diye konuştu. 
     Beckstein, yasalara saygılı, hoşgörülü ve çalışkan Müslüman Türklerin Almanya'da her zaman yeri olduğunu kaydederek, ''Uyum için çok daha fazla çaba göstermeliyiz. Ancak zorla evlendirmeleri asla kabullenmeyeceğiz'' dedi. 
     
</TEXT>
</DOC>
