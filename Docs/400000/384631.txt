<DOC>
<DOCNO> 384631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/ekonomi/eko06.html </URL>
<DATE> 2005/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İçki ve sigaraya otomatik izleme 
</HEADLINE>
<TEXT>


ANKARA Milliyet 

Gelir İdaresi Başkan Vekili Osman Arıoğlu ile birlikte akaryakıt istasyonlarında inceleme yaparak akaryakıt pompalarındaki yazarkasa uygulamasını denetleyen Maliye Bakanı Kemal Unakıtan, içki ve sigara kaçakçılığıyla mücadele amacıyla üreticilerin Ankara'dan izlenebileceği bir sistem kurulacağını bildirdi. Unakıtan, yasal altyapısının hazır olduğunu belirttiği sistem hakkında şu bilgileri verdi 
"Ürünlerin üzerine koyacağımız yeni hologramlarla da artık herkes bir bakkala gittiğinde bu kaçak içki mi, değil mi hemen anlayabilecek. Sektördeki bütün işlemler, otomatik kayıt altına alınacak. Kaçak olmayacak." 
Unakıtan, Vergi Daireleri Otomasyon Projesi VEDOK ile oluşturulan veri tabanının, incelenecek mükelleflerin merkezden tespitine olanak verdiğini anlattı. Unakıtan, "Bakanlıkta sivrisinek kovalamanın anlamı yok. Bataklık kurutuluyor" dedi. 
Unakıtan, akaryakıt pompalarında yazarkasa uygulamasıyla taşıt sahibinin plaka numarası, aldığı akaryakıt türü, birim fiyatı, miktarı ve ödeme şeklinin fişte yer alacağını söyledi. Dağıtım istasyonlarına ölçüm aleti takılacağını bildiren Unakıtan, istasyonlara giren - çıkan akaryakıt miktarının Ankara'daki merkezden otomatik takip edileceğini kaydetti. Unakıtan, arabalara da 'taşıt tanıtım çipi' takılacağını ve bu şekilde pompanın depoya konulduğu anda araca ait bilgilerin sisteme aktarılacağını söyledi. Enerji özelleştirmelerine yurtdışından çok büyük şirketlerin talip olduğunu bildiren Unakıtan, "Yakında yurtdışında 'road show'lara tanıtım toplantıları başlayacağız" dedi. 


</TEXT>
</DOC>
