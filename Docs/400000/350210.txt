<DOC>
<DOCNO> 350210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/spor/spo05.html </URL>
<DATE> 2005/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Öpüldün Ukrayna 0-1 
</HEADLINE>
<TEXT>


Grubumuzun lideri, Yunanistan deplasmanında üç puanı Husin'in altın golüyle aldı, Dünya Kupası finallerinin kapısını araladı. Bu sonuçla ikinci sıraya çıkan Ay - Yıldızlı ekibimizin de umutlarını artırdı 

TAKİ BERBERAKİS ATİNA 


Yunanistan, dersini "kendisini gibi oynayan" Ukrayna'dan aldı. Pire limanına yakın Karaiskakis Stadı'nı dolduran 28 bin seyirci, 82. dakikada Ukraynalı Husin'in golüyle, aşırı sıcak ve boğucu havaya rağmen dondu kaldı. 
Sert savunma oynayarak 2004'te Portekiz'de Avrupa Şampiyonu olan Yunanistan bu kez duvara tosladı. 
Gol için atak oynaması gereken Yunanistan, karşısında "sen savunma oynuyorsan, ben senden daha çok savunma oynarım" taktiği ile dizilen bir Ukrayna'yı buldu. Oleg Blokhin takımı sahaya 3-4-2-1 şeklinde dizdi, forvet olarak sadece Milan'ın yıldızı Shevchenko'yu görevlendirdi. Yunanistan, 23. dakikada Goumas ve 24'te ilk çeyrekten sonra sakat oynayan Karagounis ile önemli fırsatlar yakaladı ancak golü bulamadı. Yunan orta sahasının kilit ismi, Interli Karagounis 35'te yerini Tsiartas'a bırakmak zorunda kaldı. 
İkinci yarıda "Yunanistan, İnönü'de çok efor sarfetti, Ukrayna karşısında yorgunluğu ortaya çıkacak" kehanetleri doğrulandı. Ve 82. dakikada "Avrupa'nın en iyi savunması" olarak kabul edilen Yunanistan, müthiş bir hata yaparak, Husin'i kaleci Nikopolidis ile tek başına bıraktı. Ukraynalı futbolcu attığı golle 2006 Almanya'nın yolunu açtı. Türkiye'yi de sevince boğarak, Yunanistan'a çifte yıkım yaşattı. 

Vikingler şov yaptı 3-1 

İRFAN KURTULMUŞ 

Danimarka, sahasında Arnavutluk'u güle oynaya 3 - 1 yenerek, grubumuzda dördüncü sıradaki yerini sağlamlaştırdı. 
İsveç'in Djurgarden takımında oynayan ve şu anda 6 maçta 8 gol ile ligin zirvesinde yer alan Soren Larsen, ilk resmi maçında 5 ve 47. dakikalarda attığı iki golle ev sahibi ekibini rahatlattı. Fiorentina'da forma giyen Martin Jorgensen'in, sol kanattan getirdiği toplarla yaptığı sert ortalar Arnavutluk savunmasına zor anlar yaşattı. 53. dakikada şık bir kafa golüyle Danimarka'nın 3. golünü atan Jorgensen, 63'te Danimarka'nın kazandığı penaltıyı gole çeviremedi. 
Arnavutluk tek golünü 73'te Hast'ın derinlemesine attığı topu iyi takip eden Bogdani'nin yerden sert vuruşuyla kazandı. Son dakikada Arnavutluk'un, ceza sahası yayında kazandığı frikik vuruşununda Aliaj az farkla topu üsten auta gönderdi. 


</TEXT>
</DOC>
