<DOC>
<DOCNO> 383617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sonspo02.html </URL>
<DATE> 2005/10/03/ </DATE>
<TIME> 00.15 </TIME>
<AUTHOR>  </AUTHOR>
<HEADLINE>
Hakan Şükür, Fatih Tekke'den özür diledi 
</HEADLINE>
<TEXT>

     Trabzonsporlu futbolcu Fatih Tekke, Galatasaray'a 4-1 yenildikleri maçta, sarı-kırmızılı taraftarların kendisi için yaptığı tezahüratlara oldukça üzüldüğünü söyledi. 
     Galatasaray seyircisinden, beklemediği bir tepki gördüğünü ifade eden Fatih, ''Bunu onlara yakıştıramadım. Aşırı derecede üzüldüm. Türkiye'de bazı şeylerin düzelmesi gerekiyorsa suçluların üzerine gidilmesi iftira atılmaması gerekiyor. Ben bugün herkes adına üzgünüm. Hayatımda her türlü eleştiri alabilirim, kişilik olarak da alabilirim. Hayatta kabul edemeyeceğim birşey varsa bugün onu yaşadım'' dedi. 
     Yayıncı kuruluşun canlı yayınında yan yana geldiği Galatasaraylı futbolcu Hakan Şükür, Fatih'ten taraftarları adına özür diledi. 
     Galatasaraylı futbolculardan Hasan Şaş da Fatih'e destek çıkarak, ''Taraftarlardan ricamız Fatih'e bu şekilde tezahürat yapmasınlar, Fatih bizim kardeşimiz'' diye konuştu. 
     
     'BÖYLE BİR GALİBİYETE İHTİYACIMIZ VARDI' 
     Galatasaraylı futbolcu Hakan Şükür, Trabzonspor maçının ardından yaptığı değerlendirmede, ''Perşembe gününden sonra böyle bir galibiyete ihtiyacımız vardı'' dedi. 
     Tromsö'ye elendikleri maçın ardından morallerini yüksek tutmaya çalıştıklarını kaydeden Hakan, bunun neticesinde de Trabzonspor'a karşı ağır bir sahada golü de erken bulmanın avantajıyla kazanmasını bildiklerini ifade etti. 
     UEFA Kupası'ndan elendikten sonra bir çıkış yolu bulmaya çalıştıklarını ve bugün Trabzonspor karşısında güzel bir galibiyet aldıklarını kaydeden Necati de, ''Güzel bir maç oldu. Biz kazanmayı daha çok istedik diye düşünüyorum. Kazandığımız için mutluyum'' diye konuştu. 
     UEFA Kupası'ndan elenmeyi ancak ligde şampiyon olarak telafi edebileceklerini kaydeden Ümit Karan ise, ''Tesadüf mü bilmiyorum ama hep zor şartlar altında oynuyoruz. Tromsö maçını unuttuk. Şu an lige konsantre olmuş durumdayız. Çok iyi mücadele ediyoruz. İnşallah böyle gider'' ifadesini kullandı. 
     
</TEXT>
</DOC>
