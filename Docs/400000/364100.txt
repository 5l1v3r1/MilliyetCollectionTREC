<DOC>
<DOCNO> 364100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/sonsiy10.html </URL>
<DATE> 2005/07/25/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Bulgaristan'da Türk destekli hükümet 
</HEADLINE>
<TEXT>

     Bulgaristan'da yapılan genel seçimlerden galip ayrılan Sosyalistler, üyelerinin çoğunluğunu Türklerin oluşturduğu Hak ve Özgürlükler Hareketi ile koalisyon kurdu. 
     Bulgar kabinesinde ilk kez bir Türk, Başbakan Yardımcısı olarak görev alacak. 
     Hükümeti kurmakla görevlendirilen Sosyalist Parti Genel Başkanı Sergey Stanişev, 18 kişilik kabinesinde dört Türk'e yer verdi. 
     Kabinede Hak ve Özgürlükler Hareketi'nin Razgrad kenti milletvekili Emel Ethem, Başbakan Yardımcısı ve Doğal Afetler Bakanı olarak görev aldı. 
     Burgaz milletvekili Cevdet Çakırov, Çevre Bakanı Razgrad milletvekili Hasan Ademov, Çalışma ve Sosyal Palitika Bakanı Dobriç milletvekili Nihat Kabil ise Tarım ve Orman Bakanı oldu. 
     Hükümet için yarın Bulgaristan parlamentosunda güven oylaması yapılacak. 
     Bulgaristan'da seçimin galibi Sosyalist Parti, koalisyon ortaklığı için ilk olarak merkez sağdaki II. Simeon Hareketi'nin kapısını çalmış, ancak görüşmeler başarısızlıkla sonuçlanmıştı. 
     Bu kararın arkasında, II. Simeon Hareketi lideri Simeon Saxe-Coburg'un başbakanlıkta ısrar etmesi yatıyordu. 
     
     Seçimler 25 haziranda yapıldı 
     Bulgaristan'da 25 haziranda yapılan seçimlerde Sosyalist Parti yüzde 31.17'lik oy oranıyla birinci parti olmuştu. Dört yıldır iktidarda olan II. Simeon Hareketi ise yüzde 19.91'lik oy oranıyla ikinci sırada yer almıştı. 
     Üyelerinin çoğunluğunu Türklerin oluşturduğu Hak ve Özgürlükler Hareketi ise yüzde 12.45 ile üçüncü parti olmuş ve bir önceki seçime göre oylarını ikiye katlamıştı. 
     
</TEXT>
</DOC>
