<DOC>
<DOCNO> 371869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/soneko38.html </URL>
<DATE> 2005/08/22/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
MNG Bank'ın 6 aylık net karı 4.8 milyon YTL 
</HEADLINE>
<TEXT>

     MNG Bank, Haziran ayı itibariyle 6 aylık net karını 4 milyon 831 bin YTL olarak açıkladı. 
     MNG Bank'tan yapılan yazılı açıklamada, 2004 yıl sonu konsolide karı 3 milyon 684 bin YTL olan, Mart 2005 itibariyle de 2 milyon 355 bin YTL konsolide kar açıklayan MNG Bank'ın, Haziran ayı itibariyle brüt karının 8 milyon 131 bin YTL, net karının ise 4 milyon 831 bin YTL olarak gerçekleştiği belirtildi. 
     MNG Bank Genel Müdürü Murat Kuloğlu, bankanın aktif toplamının geçtiğimiz sene aynı döneme oranla yüzde 55 büyüdüğünü ve yine aynı dönemde krediler toplamının yüzde 55 artarak 197 milyon 817 bin YTL'ye, mevduat toplamının da yüzde 60 artarak 194 milyon 461 bin YTL'ye ulaştığını kaydetti. 
     Mevduatın krediye dönüşüm oranının yüzde 100 olarak gerçekleştiğinin altını çizen Kuloğlu, bilanço dışı yükümlülüklerin ise yüzde 33 artarak 393 milyon 899 bin YTL düzeyine eriştiğini belirtti. 
     Kuloğlu, MNG Bank'ın, odaklandığı iş kollarının benzersiz olması ve stratejisinin iyi belirlenmesi sayesinde güçlü bir sermaye yapısına sahip başarılı bir banka olduğunu ve şube sayılarını artırarak bankanın hizmet ağını geliştirmeye devam edeceklerini ifade etti. 
     
</TEXT>
</DOC>
