<DOC>
<DOCNO> 394963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/guncel/gun09.html </URL>
<DATE> 2005/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Modern'de sinema 
</HEADLINE>
<TEXT>



Akbank'ın sponsorluğunu üstlendiği İstanbul Modern Sinema, yeni sezonunu 18 Kasım'da Tim Burton'ın "Ölü Gelin" adlı filmiyle açıyor. İstanbul Modern Sinema'da kasım ve aralık aylarında sinema tarihinin en deneysel ve en anarşist yönetmeni Luis Bunuel'in "Bir Oda Hizmetçisinin Güncesi", "Gündüz Güzeli" ve "Burjuvazinin Gizli Çekiciliği" isimli filmleri gösterime sunulacak. 
Programın Lars von Trier'ye ayrılan bölümünde yönetmenin "ABD - Fırsatlar Ülkesi" üçlemesinin birinci filmi "Dogville" ve 2005 Cannes Film Festivali'nde Altın Palmiye'ye aday gösterilen "Manderlay" yer alıyor. 
İstanbul Modern Sinema'da Türk sinemasının önemli yapıtlarının yanı sıra genç kuşağın ürettiği kısa filmler, belgeseller, toplu gösterimlerle izlenebilecek. Dünya sanatının ustaları hakkındaki belgesel filmler de etkinliklere bağlı programlar şeklinde gösterime sunulacak. 



</TEXT>
</DOC>
