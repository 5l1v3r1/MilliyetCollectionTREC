<DOC>
<DOCNO> 356685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sonspo15.html </URL>
<DATE> 2005/06/29/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Güneş Kısa sürelerde teknik adam değişikliğine karşıyım... 
</HEADLINE>
<TEXT>

     Trabzonspor Teknik Direktörü Şenol Güneş, Milli Takım'da Ersun Yanal'ın görevine son verilmesini doğru bulmadığını söyledi. 
     Işık Sigorta 11 Altın Adam Yarışması'nın bir önceki jüri toplantısında ayın teknik direktörü seçilen ve son toplantıda da ödülünü alan Trabzonspor'un başarılı çalıştırıcısı Şenol Güneş, konuşmasında Milli Takımlar Baş Danışmanlığı'na getirilen Fatih Terim'e başarı dileklerinde bulundu. 
     Türkiye'de milli takımı çalıştırabilecek kapasitede bir çok antrenörün bulunduğunu anlatan Güneş, Fatih Terim'in de en başta gelen isimlerden biri olduğunu vurgularken, kısa süreler içerisinde teknik adam değişikliklerine ise karşı çıktı. 
     Her çalıştırıcının uzun vadeli planları olduğunu belirten Güneş, ''Bir hocanın görevden kolayca alınması, o ülkede futbolun istikrarını etkiler. Herkesin programları vardır ve bunu hayata geçirebilmek için zaman gereklidir. Veya bir hocanın daha yüksek teklif aldığı için kısa süreler içerisinde kulüplerini değiştirmesi de aynı şekilde. Bunları doğru bulmuyorum'' dedi. 
     Diğer yandan, geçtiğimiz ayın altın adamı seçilen Trabzonsporlu golcü oyuncu Fatih Tekke ise saha dışında yaşanan şiddet olaylarına değinerek, ''Neden bana göre yöneticilerin hatalı demeçleri. Futbolcular saha içinde hiçbir sorun yaşamıyor. Şahsi görüşüm, yöneticiler daha dikkatli beyanatlar vermeliler'' diye konuştu. 
     
</TEXT>
</DOC>
