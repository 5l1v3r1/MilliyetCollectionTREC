<DOC>
<DOCNO> 362765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sonsiy12.html </URL>
<DATE> 2005/07/20/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Gül Sözde Ermeni Soykırımı 15 ülkenin parlamentosunda kabul edildi 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, 15 ülkenin parlamentosunda sözde Ermeni soykırımına ilişkin karar ve açıklamanın kabul edildiği bildirdi. 
     Gül, DYP Hatay Milletvekili Mehmet Eraslan’ın yazılı soru önergesine verdiği cevapta, Arjantin, Almanya, Belçika, Fransa, Hollanda, İsveç, İsviçre, İtalya, Kanada, Lübnan, Rusya Federasyonu, Slovakya, Uruguay, Yunanistan ve Polonya parlamentolarında sözde Ermeni soykırımına ilişkin karar ve açıklamaların kabul edildiğini belirtti. Abdullah Gül, Kıbrıs Rum Yönetimi parlamentosunda da benzer bir karar alındığını kaydetti. 
     Sözde Ermeni soykırımının tanınmasını sağlamak amacıyla ulusal ve yerel parlamentoların gündemine getirilen karar tasarılarının kabulünü önlemek amacıyla Dışişleri Bakanlığı ve ilgili dış temsilciliklerin her düzeyde yoğun diplomatik girişimler yaptığını ifade eden Gül, tüm büyükelçiliklerin ve diğer diplomatik temsilciliklerin Ermeni soykırımı iddialarına karşı akredite bulundukları ülkelerdeki faaliyetleri yakından takip etmeleri ve bu yönde bir gelişmeden haberdar oldukları takdirde önlemesi için resen girişimde bulunmaları hususunda talimatlandırdıklarını kaydetti. 
     Böyle bir gelişme kendilerine ulaştırıldığında ilgili ülkenin Ankara’daki büyükelçisinin bakanlığa davet edilerek bu girişimin doğuracağı sakıncaların anlatıldığını ifade eden Gül, şu görüşleri ifade etti 
     "Kararın gündeme geldiği parlamentonun önemine göre sayın TBMM Başkanı, sayın Başbakan, ben veya TBMM Dışişleri Komisyonu Başkanı, Dostluk Grupları Başkanları tarafından karşıtlarına mektup gönderilmektedir. Konunun aciliyet arz etmesi halinde sayın Başbakanımız veya ben muhataplarımız ile telefon görüşmeleri de gerçekleştiriyoruz. 
     İlgili ülkedeki Büyükelçimiz, mümkün olduğu kadar çok sayıda siyasi şahsiyetle görüşerek, böyle bir kararın kabulünün yaratabileceği sakıncaları muhataplarının dikkatine getirmektedir." 
     
</TEXT>
</DOC>
