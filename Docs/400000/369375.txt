<DOC>
<DOCNO> 369375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/sontur46.html </URL>
<DATE> 2005/08/12/ </DATE>
<TIME> 23.30 </TIME>
<AUTHOR>  </AUTHOR>
<HEADLINE>
Bakan Şahin "İnsanoğlunun anlaşabildiği, konuşabildiği tek lisan spordur" 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, "İnsanoğlunun anlaşabildiği, konuşabildiği tek lisan spordur" dedi. 
     Bakan Şahin, Dünya Üniversiteler Spor Federasyonu FISU üyelerine Balçova Prenses Otel’de verilen kokteylde yaptığı konuşmada, 23. Dünya Üniversiteler Yaz Spor Oyunları’nın UNIVERSIADE 2005 Türkiye’de ve İzmir’de yapılmasından büyük gurur duyduğunu belirtti. 
     Bakan Şahin şunları kaydetti 
     "Burada şunu görüyor ve hissediyorum İnsanoğlunun anlaşabildiği, konuşabildiği tek lisan spordur. Sporun gücünü yaşıyoruz. Onun şemsiyesi altındayız. Geçmişte ve bugün bir takım uyuşmazlıklar yaşanabilir. Barışa, dostluğa, diyaloga ihtiyaç var. Bunu en iyi sağlayan spordur. Yaşasın spor. Yaşasın gençlerin dünya barışı için elele verişi ve dünya için, barış için çabaları." FISU Başkanı George Killian, FISU ailesine kokteyl veren Bakan Şahin’e teşekkür etti. Düzenlenen UNIVERSIADE 2005 ile dinamik ve başarılı gençlerin bir araya getirildiğini kaydeden Kıllıan, "Bakan Şahin, dün çok başarılı bir açılış yapılmasını sağladı. FISU ve dünya ülkelerinden bütün öğrenciler çok memnunlar" dedi. 
     Killian konuşmasının ardından Devlet Bakanı ve Başbakan Yardımcısı Şahin’e FISU’nun gümüş zincirini taktı. Bunun üzerine Bakan Şahin’in, "Takım ve bireysel sporlarda altın madalya istiyoruz" sözü espirilere yol açtı. 
     Erzurum Gençlik ve Spor İl Müdürü Fatih Çintimur, FISU Başkanı George Killian’ın eşi Marilyn Killian’a üzerine Erzurum 2011 Kış Olimpiyatları adaylığı için hazırlanan logonun ebru sanatında işlendiği tabağı hediye etti. 
     Kokteyle İzmir Valisi Oğuz Kağan Köksal, Büyükşehir Belediye Başkanı Aziz Kocaoğlu, Gençlik ve Spor Genel Müdürü Mehmet Atalay, FISU Genel Sekreteri Roch Campana, AK Parti İzmir Milletvekili Mehmet Tekelioğlu da katıldı. 
     
</TEXT>
</DOC>
