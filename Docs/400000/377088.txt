<DOC>
<DOCNO> 377088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sonsiy15.html </URL>
<DATE> 2005/09/09/ </DATE>
<TIME> 19.05 </TIME>
<AUTHOR>  </AUTHOR>
<HEADLINE>
Gül Sivil toplumun dile getirdiği görüşler uygulanacak 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Sivil Toplum Zirvesi’nde dile getirilen görüşlerin kayda alındığını belirterek "Müzakereler başladıktan sonra burada ifade edilen görüşler, aslında yine bizler tarafından uygulanıyor olacak" dedi. 
     Abdullah Gül, AB müzakerelerinin başlamasına birkaç hafta kala sivil toplum örgütleriyle gerçekleştirilen Sivil Toplum Zirvesi’nin sonucunda yaptığı açıklamada toplantı sırasında tüm konuşanlardan not alındığını, kayda alındığını söyledi. 
     AB projesi gibi büyük projeleri tüm toplumun katılımıyla gerçekleştimesi gerektiğini ifade eden Gül, AB müzakereleri sürecinin sadece hükümet tarafından gerçekleşemeyeceğini vurgulayan Gül, sivil toplum örgütlerinin rolünün taşıdığı önemine dikkat çekti. 
     
     PERİODİK TOPLANTILAR 
     Abdullah Gül, sivil toplum örgütleriyle periodik olarak toplantıların yapılacağını belirterek şöyle devam etti 
     "Bugün burada sivil toplum örgütleri, görüşlerini, fikirlerini söylediler. Müzakereler başladıktan sonra burada ifade edilen görüşler aslında yine bizler tarafından uygulanıyor olacak." Türkiye’nin önünde çok uzun bir süreç olduğunu, bunun sıkı bir işbirliğini gerektirdiğini belirten Gül, toplantı ile bir adım atıldığını belirterek bundan sonra aynı şekilde devam edeceği umudunu dile getirdi. 
     
     YENİ MEMURLAR OLUŞTURMAK İSTEMİYORUZ 
     Daha kurumsal bir işbirliğine gidilmesi gibi önerilere ilişkin bir soruyu yanıtlayan Gül, bu çalışmaları "çok katı kalıplar" içerisine sokma istemediklerini belirtti. Gül, "yeni memurlar" oluşturmak, işi bir "memur zihniyeti" ile yürütmek istemediklerini, "esnek" bir yapı arzuladıklarını söyledi. 
     
</TEXT>
</DOC>
