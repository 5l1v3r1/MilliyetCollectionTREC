<DOC>
<DOCNO> 357660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/son/sonspo08.html </URL>
<DATE> 2005/07/02/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Arhavi'de Beşiktaş futbol okulu açıldı 
</HEADLINE>
<TEXT>

     Artvin Amatör Ligi'nde mücadele eden Arhavispor, Beşiktaş Kulübü'nün yardımıyla minikler kategorisinde futbol okulu açtı. 
     Arhavispor Kulüp Başkanı Hüseyin Uzunhasanoğlu, bölgede yetenekli sporcuların bulunduğunu ve futbola kazandırılmaları gerektiğini ifade ederek, ''Beşiktaş Kulübü yöneticileriyle görüştük ve olumlu karşılandı. Onların yardımıyla alt yapılarına futbolcu kazandırmak için Beşiktaş Futbol Okulu açtık'' dedi. 
     Yaz futbol okulunda 12 yaşına kadar olan toplam 44 sporcunun yer aldığını belirten Uzunhasanoğlu, ''Beşiktaş Kulübü'nden gelen 70 saatlik bir program uyguluyoruz. Haftanın 4 gününde 2'şer saat çalışıyorlar. 2 antröner teknik konulardan sorumlu, bir arkadaşımız da futbol bilgileri ve genel konularda eğitici öğretmen görevini yürütmektedir. Geçen yıl Beşiktaş'a Adem Büyük'ü verdik. Arhavispor Kulübü olarak bölgemizdeki yetenekleri ortaya çıkarmak, gelecekte Türk futboluna bir şeyler kazandırabilmek için uzun zamandan beri düşündüğümüz ve uygulamak istediğimiz projeyi Beşiktaş Kulübü ile gerçekleştirmekten mutluluk duyuyoruz'' diye konuştu. 
     
</TEXT>
</DOC>
