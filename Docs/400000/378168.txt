<DOC>
<DOCNO> 378168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sontur21.html </URL>
<DATE> 2005/09/13/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Erdoğan'a suikast girişiminde bulunan kişinin sorgusu sürüyor 
</HEADLINE>
<TEXT>

     Başbakan Recep Tayyip Erdoğan’a 2005-2006 eğitim-öğretim yılının açılışını yapmak üzere dün geldiği 
     Kütahya’da "suikast girişiminde bulunmak istediği" gerekçesiyle gözaltına alınan Mustafa Bağdat’ın Kütahya Emniyet Müdürlüğü’ndeki sorgulaması devam ediyor. 
     Kütahya Cumhuriyet Başsavcısı Mehmet Şerif Eren tarafından yapılan açıklamaya göre, "Başbakan Erdoğan’a suikast girişimi hazırlığında bulunduğu saptanan" Bağdat’la ilgili soruşturma, Kütahya Cumhuriyet Başsavcılığı ve nöbetçi Cumhuriyet savcısının denetiminde, Kütahya Emniyet Müdürlüğü Terörle Mücadele Şubesi ekiplerince yürütülüyor. 
     Yetkililer, "büyük gizlilik içinde" yürütülen soruşturma kapsamında, dün akşam Kütahya Adliyesi’ne götürülen, burada nöbetçi Cumhuriyet savcısının ifadesini alması ve bir günlük ek gözetim süresi verilmesinin ardından yeniden Emniyet Müdürlüğü’ne getirilen zanlının sorgulamasının sürdüğünü bildirdiler. 
     Bu arada, Mustafa Bağdat’ın yakalandığı sırada elinden düşürdüğü poşetteki ekmeğin içine saklanmış olarak bulunan tabancanın, balistik inceleme için Ankara’ya gönderildiği öğrenildi. 
     
</TEXT>
</DOC>
