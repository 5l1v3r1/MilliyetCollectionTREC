<DOC>
<DOCNO> 370844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/sondun14.html </URL>
<DATE> 2005/08/18/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Türkiye'ye Herald Tribune'den AB desteği 
</HEADLINE>
<TEXT>

     ABD'de yayımlanan The Herald Tribune gazetesi AB'nin Türkiye'nin üyelik müzakerelerini engellemek amacıyla Kıbrıs'ı bahane göstermesini yetersiz bir mazeret olarak niteledi. 
     Gazetenin bugünkü sayısında yayımlanan yorum haber, Brookings Enstitüsü Amerika Birleşik Devletleri ve Avrupa Merkezi Başkanı Philip Gordon tarafından kaleme alındı. 
     Yazıda Fransa Başbakanı Dominique de Villepin'in Kıbrıs'ın tanımaması durumunda Türkiye'nin müzakerelere başlayamayacağı yönündeki açıklamaları eleştirildi. 
     
     "Politika değiştirmesi gereken AB" 
     Türkiye'nin müzakerelere başlamak için gerekli kriterleri yerine getirdiğini vurgulayan Gordon, Villepin'in Kıbrıs'ı bahane ederek yeni koşullar öne sürdüğünü savundu. 
     Gordon, Villepin'in Türkiye'nin bunu kabul etmeyeceğini bildiği halde bu koşulu öne sürdüğünü de yazdı. Yazıda Kıbrıs politikasını değiştirmesi gerekenin Türkiye değil Avrupa Birliği olduğu yorumu yapıldı. 
     
     Morgan Stanley'den destek 
     Uluslararası yatırım bankası Morgan Stanley, dün müzakere için gerekli tüm teknik şartlarını gerçekleştiren Türkiye'nin, AB ile müzakerelerinin planlandığı gibi 3 ekimde başlayacağını açıklamıştı. 
     Analizde, Türkiye'nin, AB'nin siyasi hedeflerini içeren Kopenhag kriterlerini gerçekleştirdiği, Gümrük Birliği anlaşmasını Kıbrıs Rum Kesimi de dahil 10 yeni AB üyesini kapsayacak şekilde genişletecek ek protokolü imzaladığı hatırlatıldı. 
     Kuruluş, bu gelişmelerin ardından AB liderlerinin de, 17 aralıkta verdikleri karara saygı duyacaklarını ifade etti. 
     
     FITCH "Zorluklar artıyor" 
     Kredi derecelendirme kuruluşu FITCH ise 16 ağustosta yayımladığı Türkiye raporunda, Türkiye'nin AB yolunda giderek artan zorluklarla karşı karşıya kaldığını açıkladı. 
     Katılım sürecinin kredi notu açısından risk oluşturduğunu vurgulayan FITCH, güçlü makro ekonomik görünümün bozulabileceği uyarısında bulundu. 
     Raporda, AB'ye katılım müzakerelerinin ekimde başlayacağı beklentisinin sürdüğü, ancak bu senaryoyla ilgili belirsizlik ve zorlukların artmakta olduğu vurgulandı. 
     
     Türkiye'ye müzakere desteği 
     FITCH'ın açıklamaları bu yönde olsa da Türkiye'nin AB ülkelerinde başlattığı diplomatik atak sonuç verdi ve aynı gün üç AB üyesi ülkeden Türkiye'ye 'müzakereler 3 ekimde başlayacak' desteği geldi. 
     Ankara, geçtiğimiz cuma günü 3 ekimde başlaması beklenen müzakerelerin engellenmesi ihtimaline karşı 'AB'de ikna turu' başlatmıştı. 
     Bu çerçevede diplomatik kaynaklar, Avusturya, İsveç ve Finlandiya'ya giden Dışişleri Bakanlığı Müsteşarı Büyükelçi Ali Tuygan'ın iki ülkedeki temaslarının başarılı geçtiğini duyurdu. 
     
</TEXT>
</DOC>
