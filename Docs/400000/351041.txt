<DOC>
<DOCNO> 351041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/sonsiy09.html </URL>
<DATE> 2005/06/11/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Kur'an kursu vetosuna ''pavyonlu'' savunma .. 
</HEADLINE>
<TEXT>

     AKP’de Cumhurbaşkanı Ahmet Necdet Sezer tarafından veto edilen kaçak Kuran kurslarına hapis cezası indirimi düzenlemesi, "TCK’da kaçak bar-pavyona hapis cezası var mı " diye savunuldu. 
     Cumhurbaşkanı Sezer’in veto ettiği TCK’daki izinsiz eğitim kuruluşları düzenlemesini yeniden aynen TBMM’de yasalaştırarak Çankaya’ya gönderme kararı alan AKP yönetimi, karşı tezler de geliştirmeye başladı. 
     AKP milletvekilleri de Cumhurbaşkanı Sezer’in veto gerekçelerine karşı savunacakları tezler konusunda bilgilendirildi. Edinilen bilgiye göre milletvekillerine yönelik bilgilendirmede ilginç bir benzetmeye gidilerek "bar-pavyon" örneğine yer verildi. AKP yönetiminin, Sezer’in vetosunu yanıtlarken verilmesini istediği, "Atatürk döneminde 1926’da ilk kez para cezası olarak öngörülen izinsiz eğitim kurumu açma cezası, TCK’da 12 Mart dönemine kadar aynı şekilde para cezası olarak devam etti" karşılığının yanı sıra milletvekilleri için formüle ettiği yeni gerekçe şöyle 
     "TCK’da izinsiz, kaçak bar-pavyon-gazino açana hapis cezası bulunmuyor. Kaçak bar-pavyon-gece kulübü-gazino açana ve işletene para cezası veriliyor. Biz de TCK değişirken tutup, bu tür işyerlerini izinsiz açanlara verilen para cezasını değiştirip hapis cezasına çevirme yolunu tercih etmedik. Edebilirdik ama etmedik. Kimse bunu görmüyor. Ama bizim şimdi fırtına koparılan bu düzenlemede 12 Mart döneminden bu yana, yani 1971’den beri TCK’da izinsiz eğitim kurumlarına öngörülen hapis cezasını para cezasına çevirmediğimizi kimse konuşmuyor. İzinsiz Kuran Kursu açanı affettiğimizi bile toplumu kandırma pahasına söyleyebiliyorlar. Bizim yaptığımız 12 Mart öncesinden bile geride. Çünkü biz hapis cezasını kaldırmadık, sadece hapis cezasının sınırını aşağı çektik." 

     
</TEXT>
</DOC>
