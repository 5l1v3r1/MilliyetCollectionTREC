<DOC>
<DOCNO> 386814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/ekonomi/eko05.html </URL>
<DATE> 2005/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sayıştay TMSF, el konulacak durumda 
</HEADLINE>
<TEXT>


AHMET ERHAN ÇELİK Ankara 

Sayıştay, Hazine'den 49.3 milyar dolarlık borcunu ödeyemeyeceği belli olan Tasarruf Mevduatı Sigorta Fonu'na TMSF el koymasını ve hacze gitmesini istedi. Önerilen yöntem TMSF'nin, mallarına el koymak suretiyle banka batıranlara yönelik uyguladığı 6183 sayılı Amme Alacakları Tahsil Usulü Hakkındaki Kanun'un Hazine tarafından TMSF'ye uygulanması anlamını taşıyor. 

'Uygulanamaz' 
Sayıştay Genel Kurulu 2004'e ilişkin Hazine İşlemleri Raporu'nu onayladı. Raporda Hazine'nin Haziran 2005 sonu itibarıyla TMSF'den 49.3 milyar dolar alacağı bulunduğu ve 16.5 milyar dolarlık kısmının vadesinin geçtiği belirtilerek şöyle denildi 
"Kamu Finansmanı Kanunu'nda vadesinde ödenmeyen Hazine alacakları için 6183 sayılı Kanun'un uygulanacağı hüküm altına alınmış olmasına rağmen bugüne kadar alacağını zamanında ödemeyen TMSF hakkında yasanın bu amir hükmü uygulanmamıştır. Oysa başta belediyeler olmak üzere aynı duruma düşen diğer borçlu kuruluşlar için bu süreç gecikmeksizin işletilmektedir." 
TMSF'nin Hazine'ye yükümlülüklerini tamamen yerine getiremeyeceğini açıkça beyan ettiğine dikkat çeken Sayıştay, TMSF hesaplarına atıfta bulunarak Hazine'ye yapılabilecek ödemelerin 2014'e kadar 6.6 milyar dolarla toplam alacağın yüzde 13'ü sınırlı kalacağını vurguladı. 
Sayıştay Hazine'den TMSF'nin gelir ya da varlıklarına el konulmasını isterken pratikte bunun uygulanamayacağı belirlendi. "Hazine TMSF'nin neyine el koysun" sorusuna yanıt vermeyen Sayıştay'ın Hazine'yi tahsilatta pasif kalmakla eleştirmesi de dikkat çekti. TMSF'nin el konulan bankalardan devraldığı aktiflere şirketler, gayrimenkuller vb. Hazine'nin el koymasının TMSF'yi işlevsiz hale getireceği bildirildi. 

6183 sayılı yasa 
Devletin tüzel ya da gerçek kişilerden olan alacaklarının tahsilinde izlenecek usulleri belirleyen 6183 sayılı Amme Alacakları Tahsili Usulü Hakkındaki Kanun hükümlerine göre borçlu kimse ya da kurum, borcunu ödemediği süre boyunca takip altında kalıyor ve malları haczediliyor. Kurumlar için uygulama, Hazine'nin yönetime el koymasını gerektiriyor. 


</TEXT>
</DOC>
