<DOC>
<DOCNO> 382755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/yasam/axyas01.html </URL>
<DATE> 2005/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü avukata büroda infaz 
</HEADLINE>
<TEXT>


Sedat Şahin'in avukatlığını yapan Atalay Cebesoy, bürosunda öldürüldü. Aynı saatlerde Şahin'in 3 adamı Beşiktaş'ta bir kafede vuruldu. Saldırının ardında Saral Ailesi olduğu sanılıyor 

HALUK ATALAY, MUSA KESLER, MUSTAFA KURTARAN İstanbul 

Alaattin Çakıcı, Haluk Kırcı ve son olarak Sedat Şahin'in avukatlığını yapan Atalay Cebesoy 45 , dün Aksaray'daki bürosunda öldürüldü. Aynı saatlerde Şahin'in 3 adamı da Beşiktaş'taki bir kafede silahlı saldırıda yaralandı. Polis, her iki saldırının Saral grubunca gerçekleştirildiği ihtimali üzerinde duruyor. 
'Lale Operasyonu' kapsamında tutuklu yargılanan Şahin'in avukatı Cebesoy'un, Aksaray'daki bürosuna dün 16.30 sıralarında kimliği belirsiz bir kişi geldi. Lacivert pantolon ve siyah montlu bu kişi, büroya girer girmez belinden silahını çıkararak, bürodaki sekterinin gözleri önünde Cebesoy'a 3 el ateş etti. Saldırgan kaçarken, göğsüne 3 kurşun isabet eden Cebesoy, kaldırıldığı hastanede öldü. Polis, geniş çaplı araştırma başlattı. Cebesoy'un sekreteri de ifade için polis merkezine götürüldü. 

Şahin'in adamlarına saldırı 
Avukat Ömer Yeşilyurt ve Sedat Peker'in avukatı Şeyda Yıldırım'ın da aralarında bulunduğu birçok meslektaşı, Cebesoy'un kaldırıldığı hastaneye koştu. Avukatlar, 2 çocuk babası Cebesoy'un eşi Berna Cebesoy'u teselli etmeye çalıştı. Bu olaydan kısa süre önce Beşiktaş Ihlamur'daki bir nargile kafeye gelen silahlı kişiler, içerdeki Talat Yavuz, Ahmet Yalçınkaya ve Menderes Ateş'e kurşun yağdırdı. Şahin'in adamları olduğu öne sürülen 3 yaralıdan, Yavuz'un sağlık durumunun ağır olduğu bildirildi. Yavuz, tutuklu yargılandığı Lale Operasyonu davasında geçen duruşmada tahliye edilmişti. 

'Saral Ailesi' ihtimali 
Polisin, saldırıların arkasında Saral ailesinin olabileceği ihtimali üzerinde durduğu öne sürüldü. Bunun nedeni olarak, yakınlarının Hüseyin Saral'ın öldürülmesinden Sedat Şahin'i sorumlu tutması gösterildi. Geçen hafta, Şahin'in adamlarına yönelik saldırı yapmaya gittikleri öne sürülen bir grup, sahte plakalı otomobil kullanınca silahlarıyla yakalanmıştı. 

Son duruşmasına dün girdi 
Cebesoy, Urfi Çetinkaya, Haluk Kırcı'nın yanı sıra geçen hafta öldürülen "Umut Davası" sanığı Muzaffer Dağdeviren'in de avukatıydı. Tatlıses'i tehdit ettiği gerekçesiyle yargılanan Abdullah Uçmak'ı da savunan Cebesoy, son duruşmasına dün girdi. Şişli'deki kaçak inşaat yolsuzluğuna karıştığı öne sürülen Mithat Yılmaz'ın avukatlığını üstlenen Cebesoy, sabah Beşiktaş'taki adliyede duruşmaya katıldıktan sonra ayrıldı. Cebesoy, telefon kayıtlarında adı geçtiği için "Lale operasyonu" kapsamında tutuksuz yargılanıyordu. 



</TEXT>
</DOC>
