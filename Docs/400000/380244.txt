<DOC>
<DOCNO> 380244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/soneko14.html </URL>
<DATE> 2005/09/21/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
ERDEMİR İSDEMİR ile birlikte yatırım 3.5 milyar doları bulacak 
</HEADLINE>
<TEXT>

     Orhan Akyüz 

Zonguldak'ın Ereğli İlçesi'nde kurulu Ereğli Demir ve Çelik Fabrikaları ERDEMİR T.A.Ş Genel Müdürü Fadıl Demirel, yaklaşık 2.5 yılda 750 milyon dolar yatırım gerçekleştirilen ERDEMİR'de, İskenderun Demir ve Çelik Fabrikaları İSDEMİR ile birlikte 2007 yılı sonuna kadar yatırımın 3 milyar 500 milyon doları bulacağını bildirdi. 
     ERDEMİR'in özelleştirilmesiyle ilgili soruları yanıtlamak istemeyen Genel Müdür Demirel, fabrikada AA muhabirine açıklamalarda bulundu. 
     Heyecanlarının bu dönemde çok fazla olduğunu, ancak yollarına devam ederek yatırımlarını durdurmadıklarını anlatan Demirel, şöyle konuştu 
     ''Üretimde 5 milyon tona doğru giden ERDEMİR'de, adım adım tesisleri modernize ederek kapasiteye alma süreçleri devam ediyor. Yeni devreye aldığımız modern düzeyde ve dalında en iyi teknolojiye sahip slab fırınını fabrikaya kazandırmanın mutluluğunu yaşadık. Yaklaşık 2,5 yılda 750 milyon dolar yatırım gerçekleştiren ERDEMİR'in, İSDEMİR ile birlikte 2007 yılı sonuna kadar yatırımı 3 milyar 500 milyon doları bulacak. Söz konusu yatırım oranına, projeleri tamamlayıp ve İSDEMİR'i de yassıya dönüştürmemizin ardından kapasitemiz 9 milyon tona çıktığında ulaşmış olacağız.'' 
</TEXT>
</DOC>
