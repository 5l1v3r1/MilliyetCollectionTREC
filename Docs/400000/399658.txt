<DOC>
<DOCNO> 399658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/soneko56.html </URL>
<DATE> 2005/12/01/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
TÜSİAD Kurumlar Vergisi'nin düşürülmesi önemli bir aşama 
</HEADLINE>
<TEXT>

     Türk Sanayicileri ve İşadamları Derneği TÜSİAD , Kurumlar Vergisi oranının düşürülmesinin, rekabet gücü destekli sürdürülebilir büyüme sürecine geçişte önemli bir aşama olduğunu bildirdi. 
     TÜSİAD'dan Kurumlar Vergisi oranlarındaki indirimle ilgili olarak yapılan açıklamada, alınan radikal kararın, yatırımların ve istihdamın gelişmesi ve kayıtdışı ile mücadelede olumlu sonuçlar doğuracağının muhakkak olduğu vurgulandı. 
     Bu kararla, Türkiye'de vergi politikasının, sadece devlet açısından bir gelir kaynağı olmanın ötesinde, ekonomi politikasının etkin bir aracı olarak kullanılması itibariyle de dikkat çektiği aktarılan açıklamada, artık Türkiye'de makroekonomik dengelerin iyileşmesine paralel olarak, maliye politikasının, üretimi, yatırımı ve istihdamı desteklemek amacıyla kullanılabilmesinin de mümkün hale geldiği aktarıldı. 
     Açıklamada, şunlar kaydedildi 
     ''Kurumlar vergisi oranının düşürülmesi, rekabet gücü destekli sürdürülebilir büyüme sürecine geçişte önemli bir aşamadır. 
     Kurumlar vergisi oranlarındaki indirimle elde edilen bir diğer önemli gelişme ise yabancı yatırımlar üzerindeki vergi yükünün azaltılmasıdır. Bilindiği üzere, Macaristan, Çek Cumhuriyeti, Bulgaristan ve Polonya gibi ülkelerde yabancı yatırımcıların tabi olduğu kurumlar vergisi oranları yüzde 20'nin altında seyretmektedir. Bu adım, Türkiye'yi doğrudan yatırımları çekme konusundaki rekabette daha güçlü kılacaktır. Bu yatırımlar, uzun dönemli ve üretime yönelik olması ve istihdamı ve büyümeyi artırıcı etki yaratması yanında yeni teknolojileri ülkeye çekmesi bakımından da ayrı bir önem taşımaktadır.'' Açıklamada, Türkiye'de yabancı yatırımcılar üzerindeki toplam vergi yükünün 2005 yılında yüzde 37 dolayında olduğu, alınan bu kararla, bu rakamın çok daha rekabetçi bir oran olan yüzde 28 kar payı üzerindeki yüzde 10 vergi kesintisi de dikkate alındığında seviyesine indiği kaydedilerek, yerli yatırımcılar açısından ise yüzde 44 olan kurum kazançları üzerindeki toplam vergi yükünün yüzde 34'e gerilediği kaydedildi. 
     Kurumlar vergisinin 10 puan indirilerek yüzde 20'ye çekilmesinin önemli sonuçlarından bir diğerinin de kayıtdışı ekonomi ile mücadelede doğuracağı olumlu sonuçlar olduğuna dikkat çekilen açıklamada, Kurumlar vergisinin zaman içerisinde bir miktar daha indirilmesi ve gelir vergisi oranlarında buna paralel iyileştirmelerin yapılmasının, verginin tabana yayılması sürecini hızlandıracağı değerlendirmesi yapıldı. 
     Açıklamada, ''Kayıtdışılık bakımından OECD ülkeleri arasında en ön sıralarda yer alan Türkiye'nin, yeni düzenlemeyle daha adil ve haksız rekabete izin vermeyen bir vergi sistemine kavuşması beklenmelidir. Bu kararın devamı olarak, kayıtdışılıkla yoğun bir mücadeleyi destekleyecek olan hukuki ve kurumsal altyapıların oluşturulması için de gerekli adımlar geciktirilmeden atılmalıdır'' denildi. 
     
</TEXT>
</DOC>
