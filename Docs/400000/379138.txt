<DOC>
<DOCNO> 379138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/siyaset/siy02.html </URL>
<DATE> 2005/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Muhalefet tam kadro, AKP kuliste bekleyecek 
</HEADLINE>
<TEXT>


Muhalefet, olağanüstü toplantıda terörü görüşebilmek için aritmetik mücadele veriyor. 191 milletvekilini bulan muhalefet fire vermemeye çalışıyor. CHP lideri Baykal, "Hükümet terörü konuşmaktan kaçıyor" dedi 

ANKARA Milliyet 


Bağımsızlarla birlikte 191 millevekilini bulan muhalefet partileri, TBMM Genel Kurulu'nun olağanüstü toplantısında AKP'ye rağmen terörü görüşebilmek için aritmetik mücadele veriyor. Toplantı yeter sayısı olan 184 milletvekilini sadece 7 farkla geçebilen muhalefet cephesi fire vermemek için önlemler alırken, AKP'liler kuliste hazır bekleyecek. 
Muhalefet girişiminde başarılı olursa AKP'liler ve bakanlar salona girerek görüşmeye katılacak. Başbakan Recep Tayyip Erdoğan'ın Trabzon'daki programını sürdürmesi bekleniyor. 
Genel Kurul'da 184 milletvekili bulunamazsa 'çağrı' kendiliğinden düşecek. CHP yönetimi, 158 kişilik gruptaki fireyi önlemek için oturumdan önce grubunu toplayacak. Girişimi destekleyen ve toplam sandalye sayıları 184 olan muhalefet partileri, olası fireleri 7 bağımsız milletvekili ve muhalif AKP'lilerle tamamlamayı hedefliyor. 
CHP lideri Deniz Baykal, grubunun 158 milletvekilinin firesiz katılımını sağlamak için yurtdışına çıkış yasağı getirdiklerini açıkladı. NTV'de konuşan Baykal, "ANAP ve DYP de katılacak. Gerisi, bağımsızlara ve AKP milletvekillerine kalıyor. AKP gelmezse, terör olaylarından daha çok zarar verir" dedi. 
Baykal, "3 Ekim öncesi terör zirvesi AB sürecini olumsuz etkiler" eleştirilerine ise, "Terörü konuşalım diye AB'den izin mi isteyeceğiz " karşılığını verdi. Baykal, iktidarın taktiğini, "O gün TBMM'ye gelecekler, kulislere saklanacaklar. Başbakan'ı yakalamaya çalışıyorum" diye eleştirdi. 

ANAP tam kadro 
ANAP Genel Başkan Yardımcısı Süleyman Sarıbaş, 17 milletvekiliyle genel kurulda hazır olacaklarını söyledi. 
İktidar partisinin adeta kaçtığını belirten Sarıbaş, "Başbakan çok geziyor diye eleştiriliyordu ama Papua Yeni Gine, Venezuela da var. Buraları da gezse, gelmese, belki ülke çok daha iyi yönetilecek" dedi. 
DYP Genel Başkanı Mehmet Ağar 4 milletvekiliyle Meclis'e geleceklerini belirterek, "İktidar Meclis'e niye gelmedigini açıklamalı" dedi. SHP Genel Sekreteri Ahmet Güryüz Ketenci de, 4 milletvekilleriyle genel kurulda olacaklarını açıkladı. 


</TEXT>
</DOC>
