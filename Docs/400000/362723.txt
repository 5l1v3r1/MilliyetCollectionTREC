<DOC>
<DOCNO> 362723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/soneko17.html </URL>
<DATE> 2005/07/20/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Beyaz et ihracatı, "AB onayıyla" coşacak... 
</HEADLINE>
<TEXT>

     Avrupa Birliği'nin AB , Türkiye'ye karşı 5 yıldır süren beyaz et ithalatı yasağını kaldırmasıyla birlikte, sektörün Rusya, Suudi Arabistan gibi büyük pazarlara da ihracat şansının doğacağı bildirildi. 
     Beyaz Et Sanayicileri ve Damızlıkçılar Birliği BESD-BİR Yönetim Kurulu Başkanı Kemal Akman, AA muhabirine yaptığı açıklamada, AB Komisyonu adına görev yapan AB Veteriner Gıda Ofisi'nin, ''Türkiye Beyaz Et Kalıntı Final Raporu''nu olumlu olarak açıkladığını hatırlattı. 
     AB'nin, eylül ayında Türkiye'ye karşı 5 yıldır süren beyaz et ithalatı yasağını kaldırmasının beklendiğine işaret eden Akman, Türkiye'nin, onayın çıkmasıyla birlikte AB Resmi Gazetesi'nde AB'ye beyaz et ihraç yapabilecek ülkeler listesine ekleneceğini kaydetti. 
     Akman, AB'nin 6 aylık periyotlarda ihracat kotalarını açıkladığını belirterek, sektörün en erken 2006 yılının ilk 6 ayı için kota talep edebileceğini dile getirdi. 
     ''İhracatımız yıllık 25 bin ton civarındayken, sadece 2006'da AB'ye 30-40 bin tonluk ihracat gerçekleştirebiliriz'' diyen Akman, şunları söyledi 
     ''AB'nin beyaz et ithalatı yasağını kaldırmasının en büyük yararı, diğer ülkeler de AB normlarına uygun olduğunu gördükleri ürünlerimize talepte bulunacaklar. Sektörün Rusya, Suudi Arabistan gibi büyük pazarlara da ihracat şansı doğacak. Rusya'da da kota sistemi var. Rusya'dan bir heyet temmuz-eylül döneminde Türkiye'de incelemelerde bulunacak. Bu incelemelerin ardından Rusya'nın kota sisteminden pay alabilirsek, sektörümüz AB'den daha büyük bir pazara ihracat yapma şansını yakalayacak.'' Akman, AB ülkelerinde özellikle işlenmiş ürünlerde fiyatların yüksek olduğuna işaret ederek, Türkiye'nin AB pazarına, karkas tavuk yerine parçalanmış göğüs veya şarküteri ürünleriyle girmesi gerektiğini vurguladı. 
     Sektörün 1.5 milyon ton beyaz et üretme kapasitesine sahip olduğunu ifade eden Akman, sektörde şu an yüzde 70 civarında bulunan kapasite kullanımının ihracata bağlı olarak büyük oranda artmasıyla, verimliliğin artacağını, maliyetin düşeceğini kaydetti. 
     
</TEXT>
</DOC>
