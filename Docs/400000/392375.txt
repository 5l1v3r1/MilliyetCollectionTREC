<DOC>
<DOCNO> 392375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/son/sondun21.html </URL>
<DATE> 2005/11/05/ </DATE>
<TIME> 22.20 </TIME>
<AUTHOR>  </AUTHOR>
<HEADLINE>
Protesto edilen, Amerika Kıtası Zirvesi'nde Nihai Bildirge imzalanamadı 
</HEADLINE>
<TEXT>

     Amerika kıtasındaki ülkelerin liderlerini biraraya getiren Arjantin'in Mar del Plata kentindeki Amerika Kıtası Zirvesi'ne katılan devlet başkanları, kentten ayrılmaya başlarken, nihai bildirge hala imzalanamadı. 
     ABD Başkanı George W. Bush'un ısrarla üzerinde durduğu ''Amerika ülkeleri arasında serbest ticaret bölgesi'' projesi konusundaki görüşmelerin sonuçsuz kalmasıyla, nihai bildirge üzerinde de imzalanacağı açıklanan zamanın üzerinden saatler geçmesine karşın hala uzlaşma sağlanamadı. 
     Serbest bölgeyi destekleyen ABD, Meksika ve Orta Amerika ülkeleri ile buna karşı çıkan Mercosur ülkeleri Arjantin, Brezilya, Uruguay, Paraguay ve Venezüella arasında son dakika uzlaşmasını sağlamak için birçok ülkenin arabuluculuğa soyunması da işe yaramadı. 
     Venezüella Devlet Başkanı Hugo Chavez, ''Mercosur boyun eğmez, bir kaya gibi sert. Mercosur artı Venezüella tabii ki'' diye konuşurken, Meksika Devlet Başkanı Vicente Fox da, kıtanın 34 ülkesinden 29'unun serbest ticaret bölgesi fikrini desteklediğini belirterek, Mercosur'un ''daha yaratıcı'' olmasını istedi. 
     Zirvede nihai bildirge konusunda uzlaşma sağlanamezken, aralarında ABD Başkanı Bush'un da bulunduğu birçok lider Arjantin'den ayrılmaya başladı. 
     Latin Amerika ülkelerini kapsayan gezisi çerçevesinde Başkan Bush Brezilya'ya hareket etti. Amerikan Başkanı daha sonra Panama'ya geçecek. 
     Proje konusundaki fikir ayrılığı, onbinlerce kişinin katılımıyla düzenlenen Bush karşıtı gösterilere de yansımış, Bush ve serbest ticaret bölgesi aleyhinde sloganların atıldığı gösterilerde, bir banka ateşe verilmiş ve birçok işyerinin camları taş ve sopalarla kırılmıştı. 
     Polis sıkı güvenlik önlemleri almış, zirve toplantısının yapıldığı bölge barikatlarla çevrilmişti. 
     
     HALKIN ZİRVESİ 
     Zirvenin nihai bildirisinin başarısız olması ve serbest ticaret bölgesi konusunda anlaşma sağlanamamasınu ''kutlayan'' ve kendilerine ''Halkın Zirvesi'' adını veren göstericiler de, hafta boyunca sürdürdükleri protestoların işe yaradığını ve ABD'nin projesinin reddedildiğini söylediler. 
     Zirve sonundaki gösteriye çoğunluğunu solcuların oluşturduğu Halkın Zirvesi hareketine mensup 7 bin kişinin katıldığı belirtildi. 
     Gösteriler sırasında polisle çatışan 64 kişi tutuklandı. 
     
</TEXT>
</DOC>
