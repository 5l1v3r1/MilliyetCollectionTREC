<DOC>
<DOCNO> 389942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sontur46.html </URL>
<DATE> 2005/10/26/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Bakan Çubukçu Malatya'daki müdürler de görevden alındı 
</HEADLINE>
<TEXT>

     Devlet Bakanı Nimet Çubukçu, Malatya Çocuk Yuvası'nda yaşananlarla ilgili olarak soruşturma başlatıldığını ve bu çerçevede Malatya İl Müdürü, yuva müdürü ve 3 personelin açığa alındığını bildirdi. 
     Çubukçu, yaptığı yazılı açıklamada Star televizyonunda yayınlanan ''Deşifre'' programındaki görüntüleri dehşetle izlediğini belirtti. 
     İlgili yuvada yaşananların öğrenilmesiyle talimatı doğrultusunda olaya el konulduğunu ve görüntülerde şiddet kullanan personel hakkında yasal işlem başlatıldığını ifade etti. Çubukçu şunları kaydetti 
     ''Sadece olayı gerçekleştirenler hakkında değil, olaya göz yuman ve seyirci kalan diğer personel hakkında da gerekli tüm işlemlerin yapıldığından kimsenin kuşkusu olmasın. Bu çerçevede, ilgililer hakkında Malatya Cumhuriyet Başsavcılığı'na suç duyurusunda bulunulmuş, 3 kişi tutuklanmıştır. Soruşturmanın selameti açısından Malatya İl Müdürü, yuva müdürü ve 3 personel açığa alınmıştır. Ayrıca, konunun aydınlatılması için müfettişle birlikte bir muhakkik görevlendirilmiş, gerekli inceleme ve soruşturma başlatılmıştır. 
     Malatya Çocuk Yuvası'nda şiddete maruz kalan çocuklarımızın yaralarını sarmak için üzerimize düşeni yapacağımızı ve yavrularımız için psikolojik destek vereceğimizi de bilmenizi isterim. Ancak, siyasi sorumluluk üstlenmiş bir bakan olarak daha fazlasının yapılması gerektiği kanaatindeyim. Kötü muamele yapanları cezalandırmakla yetinmek yerine, toplum olarak korunmaya muhtaç çocuklarımızla ilgili mevcut sistemi sorgulamalı ve yeni hizmet modellerine geçiş için toplum ve devlet olarak el ele çalışmalıyız.'' 
     
     'YASAL REFORM HAZIRLIĞI TAMAMLANDI' 
     Sosyal Hizmetler Çocuk Esirgeme Kurumu'nun yeniden yapılandırılmasına yönelik yasal reform hazırlığının tamamlandığını belirten Çubukçu, çocuklara koğuşlarda kışla tipi bakım hizmeti yerine ev modeli bakım hizmeti verilmesinin de bakanlık görevine başladığı günden bu yana savunduğu konulardan olduğunu kaydetti. 
     Bununla ilgili yasal değişikliği bakanlığının ilk günlerinde gerçekleştirdiklerini ifade eden Nimet Çubukçu, konuyla ilgili yönetmelik ve diğer mevzuat çalışmalarını tamamlamaya ve ev modelini yaygınlaştırmaya çalıştıklarını belirtti. 
     Nitelikli personel yetiştirmek için arayışlarının da devam ettiğine işaret eden Bakan Çubukçu, şu an sivil toplum kuruluşları ve gönüllülerle işbirliği içerisinde Ankara'da 6'ya ulaşan çocuk evlerinin sayısını yılbaşına kadar ülke çapında 15'e, 1 yıl içerisinde de 100'e ulaştırmayı hedeflediklerini bildirdi. 
     Çubukçu şöyle devam etti 
     ''Bir kez daha belirtmek isterim ki, devlete emanet edilen ve devlet koruması altında olan yavrularımıza yapılan her kötü muamele hiç şüphe yok ki cezalandırılacaktır. Ancak, asıl yapmamız gereken, bu alanda toplum ve kamu olarak birlikte el ele vermek ve sistemi dönüştürmektir. Gerekli çabayı devlet ve toplum olarak birlikte gösterirsek sonuç almamız mutlaktır. 
     Şunu da bir kez daha belirtmek isterim ki, Malatya Çocuk Yuvası'nda yaşanan acı olayları tüm yurt genelinde yaşanıyor kabul etmek kurumlarımızda özveriyle çalışan personelimize haksızlık olacaktır.'' 
     
</TEXT>
</DOC>
