<DOC>
<DOCNO> 358606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sondun42.html </URL>
<DATE> 2005/07/06/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Bob Geldof, Bono ve Curtis Blair ile görüştü... 
</HEADLINE>
<TEXT>

     Ünlü sanatçılar Bob Geldof, Bono ve Richard Curtis, G-8 zirvesinin resmen başlamasına saatler kala, zirvenin yapıldığı otele gelen İngiltere Başbakanı Tony Blair ile görüştü. 
     Gleneagles'daki görüşmenin ardından kısa bir açıklama yapan Bob Geldof, Blair'in karşısına 3 milyar insanın kendilerine verdiği yetkiyle çıktıklarını söyledi. 
     Zirve için toplanan imzaların bulunduğu listeleri de Blair'e getiren Bob Geldof, Afrika'da her gün açlık ve fakirlikten kaynaklanan diğer nedenlerle 50 bin kişinin öldüğünü hatırlattı. 
     Kimsenin bu durumun düzeltilmesi yolundaki taleplere ''hayır'' diyemeyeceğini söyleyen Geldof, Blair'e, ''3 milyar insan sizi uyarıyor. Afrika'nın sorunlarına son vermek için sonuna kadar gidin. Size güveniyoruz, güvenmek zorundayız. Beklentilerimiz çok yüksek'' dedi. 
     Blair de kısa açıklamasında, Afrika'daki sorunların giderilmesinin zirvenin önemli bir gündem maddesini oluşturduğunu belirterek, ''Açlık ve fakirliği tarihe gömmeyi başarırsak Afrika'da halk daha mutlu ve sağlıklı yaşayarak daha çok üretmeyi başarır. Gelişme de bu demektir'' dedi. 
     Bob Geldof, Bono, Richard Curtis ve beraberlerindeki heyetin, önümüzdeki saatlerde de ABD Başkanı George Bush ve Amerikan heyeti ile görüşmeleri bekleniyor. 
     
</TEXT>
</DOC>
