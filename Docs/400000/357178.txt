<DOC>
<DOCNO> 357178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/guncel/gun02.html </URL>
<DATE> 2005/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta Atatürk fotoğrafları tartışması 
</HEADLINE>
<TEXT>


Kaymakamlık, bakımsız diye fotoğrafların kaldırılmasını istedi. Belediye Başkanı Ünal, 'Sergiye gözbebeği gibi bakıyoruz' dedi 

ŞÜKRAN PAKKAN İstanbul 

Beşiktaş Kaymakamlığı, Başbakan Recep Tayyip Erdoğan'ın ofisinin de bulunduğu Dolmabahçe Sarayı'nın bulunduğu cadde üzerinde 2 yıl önce açılan "Atatürk Fotoğrafları Açıkhava Sergisi"nin, "bakımsız" olduğunu öne sürerek, "Bakımını yapmayacaksanız kaldırın" dedi. 
14 Haziran'da Kaymakam Nihat Nalbant imzasıyla yollanan yazıda, "Söz konusu resimlerin durduğu duvarın bakımının yapılmasını, mümkün olmadığı takdirde kaldırılmasını rica ederim" denildi. Nalbant, uyarının vatandaşlardan gelen şik yetler doğrultusunda yapıldığını da sözlerine ekledi. Beşiktaş Belediyesi Başkanı İsmail Ünal ise, sergiye gözbebeği gibi baktıklarını söyleyerek, "O fotoğraflar, dün vardı, bugün de var, Türkiye Cumhuriyeti ayakta durdukça orada kalacak" diye konuştu. 
Serginin 10 günde bir düzenli bakımının yapıldığını belirten Ünal, şöyle devam etti "Ben hem belediye başkanıyım, hem de mimarım, hem de işin içinde Mustafa Kemal varsa oraya en iyi şekilde bakarım. Hiçbir şekilde yıpranma yok. Vatandaştan bize hiç şik yet gelmedi. Kaymakamlığa gelip gelmediğini bilemem. Fotoğraf sayısını da 2 katına çıkaracağız." 


</TEXT>
</DOC>
