<DOC>
<DOCNO> 353494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/son/sontur08.html </URL>
<DATE> 2005/06/19/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Hakkari'de sınav öncesi konaklama sorun oldu, vatandaşlar çözdü 
</HEADLINE>
<TEXT>

     Hakkari'de vatandaşlar, ÖSS'ye girmek için Türkiye'nin değişik illerinden kente gelen adayları, evlerinde misafir ettiler. 
     Hakkari Öğretmenevi Müdürü Sıdkı Zerek, sınava girmek için Hakkari'ye gelen adayları, öğretmenevi ve diğer kamu kurum ve kuruluşlarının misafirhanelerinde ağırladıklarını belirtti. 
     Ancak bu yıl kentte sınava girecek 4 bin adayın büyük çoğunluğunu Hakkari dışından gelenlerin oluşturduğunu ifade eden Zerek, öğretmenevinde ve misafirhanelerde boş yer kalmadığını, bin adayın kalacak yer sıkıntısı yaşadığını söyledi. 
     Bunun üzerine Hakkarililerin, geleneksel evlerde ağırlama yöntemini uygulamaya karar verdiklerini ifade eden Zerek, şunları kaydetti 
     ''Bu amaçla öğretmenevinde ailelerin ve kalacak yeri olmayan adayların başvuracağı stantlar kurduk. Adayları evlerinde ağırlayabilecek ailelerle açıkta kalan öğrenciler, bizlere başvurdu. Bizler de öğrencilerle aileler arasında iletişimi sağladık. Yaklaşık 300 aileye adayları göndererek yer sıkıntısını çözdük. Böylece hem adayların mağdur olmasını önlüyoruz ve hem de Hakkarilerin misafirperverliğini insanlara gösteriyoruz.'' 
     
</TEXT>
</DOC>
