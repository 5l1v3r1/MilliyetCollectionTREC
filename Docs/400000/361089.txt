<DOC>
<DOCNO> 361089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sonspo12.html </URL>
<DATE> 2005/07/14/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Cimnastik Federasyonu Başkanı Akdeniz Oyunları'nda başarısız değiliz 
</HEADLINE>
<TEXT>

     Cimnastik Federasyonu Başkanı Atilla Örsel, 15. Akdeniz Oyunları'nda başarısız oldukları fikrine katılmadığını söyledi. 
     Oyunlara katılan kafileyi, 2008 Olimpiyat Oyunları'nı hedef alarak oluşturduklarını belirten Örsel, ''Akdeniz Oyunları'na bayanlarda 2 sporcuyla katıldık. Biz tamamen 2008 Olimpiyat Oyunları'nı hedef alıyoruz. Erkeklerde daha başarılı olabilirdik. Sporcularımız gerektiği kadar çalıştılar. Ama neden madalya alamadığımızı araştırıyoruz'' dedi. 
     Milli takıma destek verecek yeterli antrenör olmadığının altını çizen Örsel, ''Altyapıda da sorunlarımız var. Örneğin yetiştirdiğimiz genç sporcular, okul sorunları nedeniyle sporu bırakıyor. Özellikle bayan sporcular üniversite döneminde spordan uzaklaşıyor. Spor yapmak için zamanınızın çoğunu vermeniz gerek. Sporda başarılı ülkelere baktığınız zaman eğitimi ve sporu birleştirmiş olduklarını görüyoruz. Bizim de bu sorunu halletmemiz gerekiyor'' diye konuştu. 
     
     3 BÜYÜKLERİN DESTEĞİ BEKLENİYOR 
     Atilla Örsel, milli takımın başarılı olabilmesi için Beşiktaş, Fenerbahçe ve Galatasaray'ın destek vermesi gerektiğini söyledi. 
     Bir spor dalının gelişmesinde en önemli faktörlerden birinin sponsor olduğunu kaydeden Örsel, şöyle konuştu 
     ''Sponsorlar eskisi kadar kolay bulunmuyor. Sponsorları spora çeken en önemli unsur başarıların basına yansımasıdır. Yeterli imkanınız olmayınca reklam yapma şansınız da azalıyor. Ana hedefimiz 3 büyük takımın desteğini alabilmek. Bu kulüplerimizin imkanları çok yüksek. İstedikleri zaman sponsor da malzeme de bulabiliyorlar. O kulüplerde yetişen sporcular bu işe daha içten bağlanıyor. Bu da dolayısıyla milli takıma yansıyacak ve başarı gelecektir.'' 
     
</TEXT>
</DOC>
