<DOC>
<DOCNO> 360672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sondun30.html </URL>
<DATE> 2005/07/13/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Blair Yaralı 12 kişinin sağlık durumu ciddiyetini koruyor... 
</HEADLINE>
<TEXT>

     İngiltere Başbakanı Tony Blair, Londra'daki saldırılarda yaralanan 12 kişinin sağlık durumunun ciddiyetini koruduğunu söyledi. 
     Blair, Avam Kamarası'nda yaptığı açıklamada, 52 kişinin öldüğü saldırılarda yaralanan 50 kişinin halen hastanelerde tedavi gördüğünü belirtti. 
     Saldırıların ardından Asya kökenli İngiliz vatandaşlarına öfke duyulmasını doğru bulmadığını kaydeden ve Müslümanlara yönelik saldırıları eleştiren Blair, İslam'ın yanlış yorumlanmasını engellemek amacıyla Müslüman toplumuyla diyalog kurulmasında kararlı olduğunu ifade etti. 
     Blair, vatandaşlarına ölçülü ve sakin davranmaları çağrısında bulunarak, İngiltere'deki Müslümanların büyük bölümünün yasalara uygun ve saygılı davrandığını belirtti. 
     Terörle mücadele yasasıyla ilgili görüşmelerin birkaç hafta içinde başlayacağını kaydeden Blair, yeni yasanın sadece yürürlüğe konabileceğini, terörizmin üstesinden halkın gelebileceğini söyledi. 
     Blair, nefreti körükleyenlerin İngiltere'ye girişlerinin engellenmesine ve bazı kişilerin daha kolay bir sürecin sonunda sınırdışı edilmelerine olanak sağlayacak işlemleri acilen gündeme alacaklarını belirtti. 
     ''Üstesinden gelmeye çalıştığımız, tek bir suç eylemi değil. Bu, büyük ve kökü, İslam dininin yanlış yorumlanarak kötüye kullanılmasında yatan şeytani ideoloji'' diyen Blair, sorunun çözümünde, Müslüman toplum ve Müslüman liderlerle bir araya gelerek en doğru yolu bulacaklarını ve bu süreci bir an önce başlatma eğiliminde olduklarını kaydetti. 
     
</TEXT>
</DOC>
