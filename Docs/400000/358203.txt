<DOC>
<DOCNO> 358203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/magazin/mag01.html </URL>
<DATE> 2005/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan 'Live 8'e destek 
</HEADLINE>
<TEXT>


ANKARA Milliyet 

Afrika ülkelerinin borçlarını silmesi ve yoksullukla mücadele için düzenlenen konserler zinciri 'Live 8'e, Başbakan Recep Tayyip Erdoğan'dan da destek geldi. 
Erdoğan, yoksulllukla mücadele kampanyası çerçevesinde dünya liderleriyle görüşen müzik kanalı MTV'ye bir demeç verdi. 6 - 8 Temmuz'da İskoçya'da yapılacak G - 8 zirvesi sırasında yayımlanacak röportajda yoksulluğun nedenlerini anlatan Erdoğan, savunma sanayine ayrılan büyük bütçelerin anlamsız olduğunu kaydetti. Bu kaynakların yoksullukla mücadeleye ayrılmasının, borçların silinmesinden etkili bir çözüm olacağını belirten Erdoğan, barış, huzur ve dostluğun da globalleşmesi gerektiğini vurguladı. 
Erdoğan'ın yanı sıra İngiltere Başbakanı Tony Blair'in de aralarında bulunduğu birçok liderin MTV'ye röportaj verdiği kaydedildi. 


</TEXT>
</DOC>
