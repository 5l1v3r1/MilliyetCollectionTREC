<DOC>
<DOCNO> 377072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/soneko48.html </URL>
<DATE> 2005/09/09/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
TMSF'den açıklama... 
</HEADLINE>
<TEXT>

     Tasarruf Mevduatı Sigorta Fonu TMSF tarafından 29 Nisan 2005’te ilan edilerek başlatılan 2. Alacak Satış İhalesi, bugün sonuçlandı. 
     Fon Kurulu tarafından Lehman Brothers-Finansbank A.Ş., Fiba Holding A.Ş. Konsorsiyumu kazanan yatırımcı olarak onaylandı. 
     TMSF’den yapılan açıklamada, ilk aşaması 1 Eylül 2005 tarihinde 4 yatırımcı şirketin katılımıyla yapılan, kapalı zarf ile tekliflerin alınmasının ardından açık artırmaya geçilen ihalede, açık artırma sonucunda en yüksek teklifi veren Lehman Brothers-Finansbank A.Ş., Fiba Holding A.Ş. Konsorsiyumu ile ikinci ve üçüncü sırada yer alan diğer yatırımcılar Goldman Sachs Credit Partners LP, Eco Master Fund Limited, ADRC Limited, TRG Holdings III Limited, SİSU Capital Limited Konsorsiyumu ve TSKB-Merrill Lynch Konsorsiyumu’nun Fon Kurulu’na davet edildiği belirtildi. 
     Açıklamada, her üç grubun iş planları konusunda Fon Kurulu’na sunum yaptığı, İhale Tanıtım Dokümanı’nda deklare edildiği üzere "Kalite ve Hasılata Dayalı Değerlendirme Yöntemi"ni benimseyen Fon Kurulu’nun talebi üzerine, en yüksek teklifi veren ve tahsili gecikmiş alacakların çözümlenmesi konusundaki deneyimlerinin ve sunmuş oldukları iş planlarının istenen yeterlilikte olduğu tespit edilen Lehman Brothers-Finansbank A.Ş., Fiba Holding A.Ş. Konsorsiyumu ile pazarlık yapılmasına karar verildiği ifade edildi. 
     Açıklamada, "Yapılan görüşmeler sonucunda Konsorsiyum, peşinat tutarını 161 milyon dolara ve hasılat paylaşım oranını yüzde 43’e yükseltmek suretiyle teklifini revize etmiştir. Fon Kurulu tarafından Lehman Brothers-Finansbank A.Ş., Fiba Holding A.Ş. Konsorsiyumu kazanan yatırımcı olarak onaylanmıştır" denildi. 
     
</TEXT>
</DOC>
