<DOC>
<DOCNO> 372869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sontur18.html </URL>
<DATE> 2005/08/25/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Meteorolojiden yağmur uyarısı 
</HEADLINE>
<TEXT>

     Yurdun kuzeybatı kesimlerinde bugün görülecek sağanak yağışların, yarın ve Cumartesi günü kuzey ve iç kesimlerde etkisini artırarak devam edeceği bildirildi. 
     Devlet Meteoroloji İşleri Genel Müdürlüğü’nden yapılan açıklamaya göre, yurdun kuzeybatı kesimlerinde bugün görülecek sağanak yağışlar, yarın ve Cumartesi günü kuzey ve iç kesimlerde etkisini artırarak devam edecek. 
     Bugün Marmara ve Batı Karadeniz, yarın Karadeniz, İç Anadolu’nun kuzey ve batısı, Güney ve İç Ege ile Batı Akdeniz’in İç kesimleri, Cumartesi günü Karadeniz, İç Anadolu, Doğu Akdeniz ile Doğu Anadolu’nun kuzey ve batısı, Pazar günü ise Orta ve Doğu Karadeniz ile Doğu Anadolu’nun kuzeyi sağanak ve gök gürültülü sağanak yağışlı geçecek. 
     
     İSTANBUL YAĞMURA HAZIRLIKSIZ YAKALANDI 

     İstanbul'da öğle saatlerinde başlayan sağanak yağış, İstanbullulara zor anlar yaşattı. Trafik zaman zaman aksadı. 
     Yağmura hazırlıksız yakalananlar otobüs duraklarına ve apartman girişlerine sığındı. 
     Bazı yollarda su birikintileri oluştu. Bu nedenle trafikte aksamalar meydana geldi. İstanbul'da yağmur, önümüzdeki günlerde de aralıklarla sürecek. 
     
     BÜTÜN YURDU SARACAK 

     Sağanak yağışlar bugün Marmara’nın batısında, yarın batı Karadeniz’in iç kesimleri ile iç Anadolu’nun kuzeybatısında, hafta sonu Orta ve Doğu Karadeniz ile İç ve Doğu Anadolu’nun kuzeydoğusunda etkili olacak. 
     Hava sıcaklığı yarından itibaren yurdun kuzey ve iç kesimlerinde 3-5 derece azalacak. 
     Kuzey ve iç kesimlerde beklenen etkili sağanak ve gök gürültülü sağanak yağışların sel, taşkın, heyelan ve su baskını gibi olumsuz şartlara neden olabileceği belirtilerek, ilgililer ve vatandaşların tedbirli olması uyarısında bulunuldu. 
     
     SAMSUN'DA ETKİLİ YAĞIŞ BEKLENİYOR 

     Samsun Valiliği, hafta sonu beklenen etkili yağışlara karşı tedbirli olunması konusunda vatandaşlar ve ilgilileri uyardı. 
     Samsun Valiliği'nden yapılan yazılı açıklamada, Çarşamba Meteoroloji Meydan Müdürlüğü'nden alınan meteorolojik ihbarda, yurdun kuzey kesimlerinde bugünden itibaren görülecek sağanak yağışların cuma ve cumartesi günü, kuzey ve iç kesimlerde etkisini artırarak devam edeceği bildirildi. 
     Hava sıcaklıklarının da cuma gününden itibaren yurdun kuzey ve iç kesimlerinde 3-5 derece azalacağı belirtilen açıklamada, "Kuzey ve iç kesimlerde beklenen etkili sağanak ve gök gürültülü sağanak yağışların oluşturacağı olumsuz şartlara sel, taşkın, heyelan, su baskını karşı ilgililerin ve vatandaşların tedbirli olmaları gerekmektedir" denildi. 
     
</TEXT>
</DOC>
