<DOC>
<DOCNO> 353762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sontur21.html </URL>
<DATE> 2005/06/20/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Annenin tecavüzcü isyanı 
</HEADLINE>
<TEXT>

     Kızını tecavüz edip öldüren, kendisini doğrayan tinercilerin yeni TCK'yla serbest kalması anne Hanım Yeşilyurt'u şok etti. 
     Vatan Gazetesi'nde bugün yeralan Yüksel Koç imzalı habere göre, Hanım Yeşilyurt, Ümraniye'de 7 yıl önce anaokulu öğretmeni olan kızı Serpil Yeşilyurt'la birlikte bir yakınlarının kına gecesine gitmek üzere evden çıkmıştı. Gecenin karanlığında yollarını bir grup serseri kesti. 15-16 yaşlarında 8 tinerci, arkadaşlarının hapisten çıkmasını kutluyordu Bu hain kutlama, 20 yaşındaki Serpil öğretmenin sonu oldu. Annesi Hanım Yeşilyurt'un da bitmek bilmez acılarının kaynağı. Canı gibi sevdiği kızı gözlerinin önünde defalarca tecavüze uğradı. Kendisi de... Ve yavrusu gözlerinin önünde yüzlerce bıçak darbesiyle çığlık çığlığa hayatını kaybetti. Hanım Yeşilyurt, 20'si öldürücü 58 bıçak darbesinden mucize eseri sağ kurtuldu. Ama yaşadıklarından sonra binlerce kez ölmeyi tercih etmişti. Hanım Yeşilyurt'u vücudundaki onlarca yaradan çok, yaşadığı acı kahretti. 
     Gözaltı süreci, mahkemeler, davalar... Olayda asli rol oynayan 4 sanık, yaş indirimiyle birlikte 36 yıla mahkum edildi. Cezalar Yargıtay tarafından henüz onanmadan çıkan Rahşan Ecevit Affı'yla beraber katillerin cezaevinden çıkma ihtimali belirince, "Ecevit'in çocuğu yok ki beni anlasın" sözleriyle tepkisini dile getiren Hanım Yeşilyurt'un isyanı bu kez çok daha büyük. Zira, tinercilerden dördü yeni TCK'yla tahliye edildi. 
     Kızıyla yaşadığı olayın maddi izlerini hala taşıyan, kızının çığlıkları hala kulaklarında çınlayan Hanım Yeşilyurt, suçlular yakalandığında çok sevinmiş. "Ama bu sevinç uzun sürmedi. Önce onların aldığı cezaya kızdım. Bunu yapanlar topu topu 36 yıl cezaya çarptırıldılar. Ben hakimin kalem kırmasını bekliyordum" diyor öfkesini zor bela kontrol ederken. 
     
     Başbakan da kız babası 

     Yıllardır kötü anıları tekrar tekrar yaşamış, olayla ilgili her haber çıktığında fenalaşmış. Tinercilerin 7 yıl yatmasına "Ecevit'in çocuğu yoktu beni anlamıyordu. Ama Başbakan'ın iki kızı var. O da mı anlamıyor Elini vicdanına koysun, iki kız çocuk sahibi. Nasıl çıkarır bunları Hakimin kalemi kırmasını bekliyordum. Artık bize zarar veremeyecekler diye düşünmüştüm. Benim hayatımı söndürmüşler, onlar çıkarıyorlar. Tayyip Erdoğan benim can güvenliğimi sağlıyor mu ki onları bırakıyor" sözleriyle isyan ediyor. 

     
</TEXT>
</DOC>
