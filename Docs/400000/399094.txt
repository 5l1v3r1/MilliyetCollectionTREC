<DOC>
<DOCNO> 399094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sonyas17.html </URL>
<DATE> 2005/11/29/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
'Sonsuz aşk'a bilimsel yalanlama 
</HEADLINE>
<TEXT>

     CNNTÜRK 

İtalya'da yapılan bir araştırmaya göre, aşkı başlatan kimyasal madde bir yıl içinde azalıyor ve normale dönüyor. 
     Pavia Üniversitesi'nde 18 - 31 yaş arası 58 kişi üzerinde yapılan araştırmada, aşkı başlattığı öne sürülen kimyasal bir madde belirlendi. 
     Beynin salgıladığı bir protein olan bu maddeye 'sinir büyüme faktörleri' adı veriliyor. 
     Sinir büyüme faktörleri romantik ilişkilerin başlangıcında ortaya çıkarak ürperme, aşırı heyecanlanma ve ellerin terlemesi gibi etkilere yol açıyor. 
     Ancak bir yıldır aynı kişiyle beraber olanlarda aşkı başlatan kimyasal madde, çiftin romantizm seviyesine bakmaksızın azalarak normal seviyesine iniyor. 
     
     "Aşk istikrar kazanır" 

     Makaleyi yazan bilim adamlarından Pierluigi Politi'ye göre, araştırmanın sonuçları aşkın bittiği anlamına gelmiyor, sadece aşkın aslında o kadar da güçlü ve uzun vadeli olmadığı ortaya çıkıyor. 
     Politi, romantik ilişkilerin ömrü hakkında pek umutlu değil. Ancak aşka hala inandığını söyleyen bilimadamı, "aşk zamanla istikrar kazanır" diyor. 

     
</TEXT>
</DOC>
