<DOC>
<DOCNO> 389340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/dunya/dun04.html </URL>
<DATE> 2005/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye'ye adil davranacağız' 
</HEADLINE>
<TEXT>


VİYANA AA 


AVUSTURYA Dışişleri Bakanı Ursula Plassnik, ülkesinin AB Dönem Başkanlığı süresince, "Türkiye'ye adil davranacaklarını" ifade ederek, "İyi bir muhatap olacağız" dedi. Avusturya'nın resmi gazetesi konumundaki Wienerzeitung'a konuşan Plassnik, Türkiye'nin de diğer AB adayı ülkelerle aynı kriterleri yerine getirmesi gerektiğini belirterek, şunları söyledi "Kimsenin bizim dönem başkanlığımızdan korkmasına gerek yok. Zaten Türkiye şimdiye kadar da korkmadı. Müktesebatın gözden geçirilmesi sona erince Türkiye ve Hırvatistan ile görüşmelere başlayacağız." Plassnik, Türkiye'nin kriterleri yerine getirememesi ya da AB'nin yeni üye alma gücünün olmaması halinde, önemli stratejik bir ortak ve AB'nin komşusu olarak kalacağını da kaydetti. Avusturya, 2006'nın ilk 6 ayında AB Dönem Başkanlığı'nı yürütecek. 


</TEXT>
</DOC>
