<DOC>
<DOCNO> 389267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sonspo08.html </URL>
<DATE> 2005/10/24/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Voleybol... Erkeklerde "Top teams" Kupası heyecanı başlıyor 
</HEADLINE>
<TEXT>

     Voleybolda Bayanlar Avrupa Şampiyonlar Ligi maçları sürerken, erkeklerde Avrupa ''Top Teams'' Kupası 3. tur grup mücadelesi, bu haftaki maçlarla başlayacak. 
     Bayanlar Avrupa Şampiyonlar Ligi B Grubu'nda mücadele eden ve ligdeki ilk maçında Azerbaycan'ın Azzerrail Bakü takımını deplasmanda 3-2 yenen Vakıfbank Güneş Sigorta, gruptaki 2. maçında, 26 Ekim Çarşamba günü İstanbul'da İspanya'nın Marichal Tenerife takımını konuk edecek. Haldun Alagaş Spor Salonu'ndaki maç, saat 16.00'da başlayacak. Karşılaşmayı, Volodymyr Biber Ukrayna ve Ravil Samedov Rusya hakem ikilisi yönetecek. 
     Ligdeki diğer Türk takımı Eczacıbaşı, A Grubu'ndaki ilk maçında, sahasında Fransa'nın RC Cannes takımına 3-1 yenilmişti. Eczacıbaşı da 2. maçında, aynı gün TSİ 21.30'da geçen yılın şampiyonu İtalya'nın Foppapedretti Bergamo takımına Bergamo kentinde konuk olacak. Karşılaşmada Zdravko Hraniç Hırvatistan , Johannes Van Der Helden Hollanda hakem ikilisi görev yapacak. 
     3. turu 4 grupta çift devreli lig usulüne göre yapılacak Erkekler Avrupa ''Top Teams'' Kupası'nda ise Türkiye'yi, Erkekler Birinci Ligi'nin iddalı isimlerinden Halk Bankası ve Erdemirspor temsil edecek. 
     B Grubu'nda yer alan Halk Bankası'nın rakipleri arasında, Finlandiya'nın Raision Loimu Raiso, Çek Cumhuriyeti'nin Ferram Opava ve Makedonya'nın Fersped Rabotniçki Üsküp takımları bulunuyor. Ankara ekibi, ilk olarak 26 Ekim Çarşamba günü 15.00'de, İsrailli Gad Eizikovits-Shlomo Brutman hakem ikilisinin yöneteceği maçta Finlandiya'nın Raision Loimu Raiso takımını Ankara Selim Sırrı Tarcan Spor Salonu'nda ağırlayacak. 
     D Grubu'nda yer alan Erdemirspor ise, kupada Rusya'nın Dinamo Tattransgaz Kazan, Yunanistan'ın Panathinaikos ve İtalya'nın Copra Piacenza takımlarıyla mücadele edecek. Geçen sezonun lig şampiyonu Erdemirspor, kupadaki ilk maçında, yine 26 Ekim Çarşamba günü TSİ 21.30'da, Macar Zoltan Juhasz ve Lajos Mocsnik hakem ikilisinin yöneteceği maçta, Piacenza kentinde İtalyan rakibi Copra Piacenza ile karşılaşacak. 
     
</TEXT>
</DOC>
