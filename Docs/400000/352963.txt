<DOC>
<DOCNO> 352963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sonsiy15.html </URL>
<DATE> 2005/06/17/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Baykal Hükümeti uyarıyoruz protokolü imzalamayın 
</HEADLINE>
<TEXT>

     CHP Genel Başkanı Deniz Baykal, hükümete, Ankara Antlaşması’nın, Gümrük Birliği’nin AB’ye yeni katılan 10 ülkeye uyarlanmasına ilişkin ek protokolünün imzalamaması 
     çağrısında bulunarak, "Hükümeti uyarıyoruz AB avuntusuyla sakın ha Kıbrıs konusunda geri dönüşü olmayan bir büyük tavizi vermeyin, protokolü imzalamayın" dedi. Baykal, TBMM tatile girmeden bu konunun ele alınması için bir genel görüşme önergesi vereceklerini bildirdi. 
     Baykal, partisinin belediye başkanlarının katıldığı Ankara Bölge Toplantısı’nda, gündeme ilişkin değerlendirmelerde bulundu. 
     Türkiye’nin Avrupa Birliği’ne AB üyeliği sürecine değinen Baykal, Fransa ve Almanya’da son günlerde yaşanan bazı gelişmelere değindi. 
     Almanya’da yapılacak genel seçimde iktidara gelmesi beklenen muhalefet partisi lideri Angela Merkel’in, "Türkiye için özel statü" görüşünü dile getirdiğine işaret eden Baykal, bütün bu gelişmeler yaşanırken Türkiye’nin önümüzdeki 1-2 hafta içinde çok önemli bir kararın altına imza atmaya hazırlandığını söyledi. 
     Baykal, Ankara Anlaşması’nın Gümrük Birliği’nin AB’ye yeni katılan 10 ülkeye uyarlanmasına ilişkin ek protokolünün imzalanması halinde 
     Türkiye’nin bugüne kadar Güney Kıbrıs Rum Kesimi olarak tanıdığı yönetimi, "Kıbrıs Devleti" olarak kabul etmiş olacağını kaydetti. 
     Deniz Baykal, "Bu imzanın atılması Kıbrıs konusunda Türkiye’nin geri dönülmez bir ödün vermesi anlamına gelecektir. Bu bir son imza değil, başlangıç imzasıdır. Bundan sonra gerisi gelecek. Bu, daha sonra siyasi temsilcilik açılması noktasına kadar gidecek" diye konuştu. 
     Baykal, hükümete çağrıda bulunarak, şunları söyledi 
     "Bu koşullar altında Türkiye’nin Kıbrıs davasına çok büyük zarar verecek olan protokolü imzalamayın. Bunun çok ağır vebali vardır. 
     Hiçbir haklı, somut beklentimiz olmadan, hiçbir somut gelişme sağlamayacağını bildiğimiz halde Türkiye’nin en önemli sorunlarından birisi konusunda ülkemizi büyük sıkıntılarla karşı karşıya bırakacak bir ödünü bu imzayla vereceksiniz. Vermeyin demek için bu çağrıyı yapıyorum. TBMM, tatile girmeden bu konuyu genel görüşme önergesi olarak gündeme getireceğiz. TBMM, tatile girmeden bu konuyu konuşacaktır. Hükümet, gelip bunu mecliste anlatmalıdır." Hükümetin, TBMM’nin, 1 Temmuz’da tatile girmesi konusunda çok ısrarlı olduğunu ifade eden Baykal, bu ısrarın altında ek protokole ilişkin tartışmaların Meclis’te yapılmasını engelleme isteğinin yattığını savundu. 
     Baykal, "Meclis, bu konuyu hükümet emrivaki yaptıktan sonra değil, hükümet bu olup bittiyi yapmadan değerlendirmelidir" dedi. 
     Baykal, sözlerini şöyle sürdürdü 
     "Türkiye’nin, bugüne kadar ki Kıbrıs politikasını tam tersine çevirecek olan bu değerlendirme yapılmadan önce Güney Kıbrıs Rum Yönetimi, Kıbrıs Cumhuriyeti olarak Türkiye Cumhuriyeti tarafından tasdik edilmeden önce, AB konusundaki beklentilerin hiçbir gerçekçi anlam taşımadığı açıkça ortaya çıkmışken, bu protokolün imzalanmaması için CHP olarak TBMM’yi göreve çağıracağız. Biz görevimizi yapıyoruz. 
     Hükümeti uyarıyoruz AB avuntusuyla sakın ha Kıbrıs konusunda geri dönüşü olmayan bir büyük tavizi vermeyin, imzalamayın. Kıbrıs konusunda bu kadar aldatıldınız, yanıltıldınız. Verilen sözlerin hiçbiri tutulmadı. Hükümetin bu tarihi uyarımızı dikkate almasını diliyorum, imzalamayın bu protokolü. Bir kere de kendinizi toparlayın, boş konuşmayı bırakın, tavır takının, ciddi olun. O imza sizi hiçbir yere götürmez hem imzayı atacaksınız, hem hiçbir şey alamayacaksınız." 
     
</TEXT>
</DOC>
