<DOC>
<DOCNO> 372746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sondun25.html </URL>
<DATE> 2005/08/25/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Sel Avrupa'yı teslim aldı, sismik hareketler doruğa çıktı 
</HEADLINE>
<TEXT>

     Avrupa şiddetli yağış sonucu sele teslim oldu. Sadece Romanya'da yağışlar ve sellerde 31 kişi hayatını kaybetti. 
     Seller ilginç ve çarpıcı bir gelişmeye de öncülük etti. İsviçre Sismoloji Kurumu, 4 kişinin ölümüne, 2 kişinin kaybolmasına yol açan seller nedeniyle ülkedeki sismik faaliyetin doruk noktasına çıktığının belirlendiğini açıkladı. 
     
     SELLER SİSMİK FAALİYETİ ARTIRDI 

     İsviçre'de sellerin, sismik faaliyetleri artırdığı bildirildi. 
     İsviçre Sismoloji Kurumu, 4 kişinin ölümüne, 2 kişinin kaybolmasına yol açan seller nedeniyle ülkedeki sismik faaliyetin doruk noktasına çıktığının belirlendiğini açıkladı. 
     Sismoloji Kurumu'ndan bir yetkili de ATS ajansına verdiği demeçte, olağandışı sismik faaliyetlerin pazartesi gecesi doruk noktasına yükseldiğini, ondan sonra düşüşe geçtiğini belirterek, "Sel suları, birbiri üstüne binen yeraltı katmanlarının kaymasını kolaylaştırarak depreme sebebiyet verebilir..." dedi ve şiddetli yağmurlardan sonra bu tür hadiselerin cereyan ettiğinin daha önce de gözlemlendiğini kaydetti. 
     İsviçre'de günde ortalama 2 minik deprem olurken, pazartesiyle çarşamba arasında en büyüğü 2,4 büyüklüğünde 47 sarsıntı kaydedildiği bildirildi. 
     Yeryüzüne yakın yerlerde meydana gelen sarsıntılar, özellikle sellerin en fazla etkilediği orta kesimlerde tespit edildi. 
     
     AVRUPA SELE TESLİM 

     Romanya İçişleri Bakanı Vasile Blaga, 14 ağustosta başlayan yağışların yol açtığı sellerde 31 kişinin öldüğünü söyledi. 
     Blaga, hükümetin sellerden etkilenenlere 468 bin dolarlık yardım yapacağını bildirdi. 
     Ülkede sel yaklaşık 400 evi yıktı, 4 bin eve de ağır hasar verdi. 
     Sel Romanya'nın yanı sıra Almanya, İsviçre, Avusturya'da da etkili oluyor. Ölümlere yol açan sel ve toprak kaymaları nedeniyle yollar kapandı, binlerce kişi evlerinde mahsur kaldı. Kurtarma görevlileri yüzlerce kişiyi tahliye ederken, nehirlerin taşıma olasılığına karşı kum torbalarıyla bariyerler kuruldu. 
     Alp dağlarının eteklerindeki yerleşim birimlerini vuran selde maddi hasar milyon eurolarla ölçülüyor. Bölgede ev ve işyerlerinden bin 500 kişi tahliye edildi. 
     Beş kişinin öldüğü İsviçre'de kurtarma ekipleri evlerinde mahsur kalanları çatı ve balkonlardan helikopterler yardımıyla kurtarıyor. Bazı bölgelerde karayolları ulaşıma kapanırken, tren seferleri de yapılamıyor. Bölgede kirlilik nedeniyle içme suyu sıkıntısı da yaşanıyor. 
     Elektriklerin kesildiği İsviçre, Almanya ve Avusturya'da iletişim hatları da kopuk. 
     İsviçre'nin başkenti Bern, Almanya'nın Bavyera eyaleti selden en çok etkilenen bölgeler arasında bulunuyor. 
     Bavyera eyaletinin güneyine düşen bölgede yüzlerce evi su bastı. Felaket bölgesinde tren seferleri yapılamıyor. Otoyolda da ulaşım güçlükle sağlanıyor. 
     Doğu Avrupa'daki Macaristan, Hırvatistan ve Bulgaristan'da da şiddetli yağış etkili oluyor. 
     Meteoroloji uzmanları yağışın iki gün daha devam edeceğini açıkladı. 
     Orta ve Doğu Avrupa’da geçen hafta etkili olan yağışlar sonucu, 18’i Romanya’da, 3’ü İsviçre ve Avusturya’da olmak üzere 21 kişi hayatını kaybetmişti. 
     
</TEXT>
</DOC>
