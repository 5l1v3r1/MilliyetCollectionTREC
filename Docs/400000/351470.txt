<DOC>
<DOCNO> 351470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sondun46.html </URL>
<DATE> 2005/06/13/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
AB'den Özbekistan'a diplomatik ambargo tehtidi... 
</HEADLINE>
<TEXT>

     AB dışişleri bakanları, Özbek hükümetine, Özbekistan’da geçen ay çıkan olaylarla ilgili bağımsız soruşturmaya izin vermemesi halinde ilişkilerinin gerileyeceği uyarısında bulundu. 
     Lüksemburg’daki AB Genel İşler Konseyi’nin sonunda yayımlanan bildiride, Özbek hükümetinden, Andican’da geçen ay çıkan olaylarla ilgili olarak bu ayın sonunda kadar bağımsız soruşturma yapılmasına ve AB insan hakları yetkilisinin, ülkenin olayların çıktığı doğusundaki bölgeleri ziyaretine izin verilmesi istendi. 
     Bildiride, AB’nin Özbekistan’daki durumu yakından takip edeceği ve "AB ile Özbekistan arasındaki işbirliği mekanizmalarının kısmen askıya alınması için konuyu incelemeyi sürdüreceği" belirtildi. 
     AB’nin Özbekistan’a karşı alacağı önlemlerin ekonomik ambargodan ziyade, diplomatik ilişkilerin dondurulması ve hükümet yetkililerine seyahat yasağı getirilmesi olabileceği ifade edildi. 
     Özbek hükümeti, Özbekistan’ın doğusundaki Fergana vadisinde 13 Mayıs’ta patlak veren olaylarda 173 kişinin öldüğünü bildirirken, görgü tanıkları, askerlerin olayları bastırmak için açtığı ateşte 500’den fazla kişinin öldüğünü savunuyor. 
     
</TEXT>
</DOC>
