<DOC>
<DOCNO> 376047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/soneko09.html </URL>
<DATE> 2005/09/06/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Volkswagen'in yeni Caravelle'i modeli Türkiye'de... 
</HEADLINE>
<TEXT>

     Volkswagen Ticari Araçlar, işadamları, kalabalık aileler ve turizm sektörünün kullanımına yönelik olarak tasarlanan Yeni Caravelle'i Türkiye pazarına sundu. 
     Yeni Caravelle'nin tanıtımı için düzenlenen basın toplantısında konuşan Volkswagen Ticari Araçlar Global Satış Direktörü Hans Heiner Tüting, Türkiye'nin hafif ticari araçlarda Avrupa'da 5. sırada olduğunu ve en büyük potansiyeli olan pazarlardan birini teşkil ettiğini söyledi. 
     Doğuş Otomotiv'in distribütör ağlarında önemli bir yeri olduğunu ifade eden Tüting, Yeni Caravelle ile Türkiye'deki pazar paylarını büyük oranlara taşıyacaklarını belirtti. 
     Tüting, Türkiye'de 2005 yılındaki olumlu ekonomik gidişatın devam edeceğini düşündüklerini de kaydetti. 
     Volkswagen Ticari Araçlar Genel Müdürü Vedat Uygun da, ticari araçlarda Türkiye'de yüzde 12 pazar payları bulunduğunu ve 3. marka konumunda olduklarını ifade ederek, hep ilk 3'te olmayı ve yeni model ile pazar paylarını yukarı taşımayı hedeflediklerini anlattı. 
     Uygun, Yeni Caravelle'nin Türkiye'deki yıllık satış hedefinin ise 4 bin adet civarında olacağını belirtti. 
     Caravelle'nin 15. yüzyılda üretilen sağlam ve yüksek kapasiteli bir tip tekneye verilen isim olduğunu ifade eden Uygun, büyük kavramı üzerine oturtulan Yeni Caravelle'de turizm şirketlerinin vip servisleri, işadamları ve kalabalık ailelerin hedef kitleleri içinde olduğunu belirtti. 
     
     HANNOVER'DEN İSTANBUL'A EN EKONOMİK YOLCULUK 
     Bu arada, ''Dünya çevresinin en hızlı ve en ekonomik şekilde kat edilmesi'' rekoru ile Guinnes Rekorlar Kitabı'na giren Avusturyalı gazeteci ve ekonomik sürüş rekortmeni Gerhard Plattner, bu kez yeni Caravelle ile yeni bir rekor için yola çıkacak. 
     Plattner, Hannover'den İstanbul'a kadar en ekonomik şekilde ortalama 80 kilometre hızla sadece 1 kez yakıt ikmali yaparak 2 bin 500 kilometre yol katedecek. 
     Plattner'in ''1 Yakıt ikmali ile uzun mesage rekoru'' varış noktası İstanbul'da Alman Otomobil Kulübü ADAC tarafından tescillenecek. Yolculuğun 29 Eylül 2005 tarihinde tamamlanması planlanıyor. 
     Toplantıya katılan rekortmen sürücü Gerhard Plattner, Caravelle'nin benzerleri arasında en düşük yakıt tüketimi ile sürülebilecek bir araç olduğunu belirterek, ''Yolculukta saatte 70-80 kilometre hız ve yakıt tüketiminin 6 litre olacağını düşünüyoruz'' dedi. 
     
     YENİ CARAVELLE 
     Trendline ve Comfortline olmak üzere iki modelde sunulan Yeni Caravelle'in 9 artı 1 koltuk kapasitesi bulunuyor. 
     Yeni Caravelle'de ABS, ASR, EBC, EDL, ön ve arka viraj denge çubukları, dört tekerlekte disk fren, sürücü ve yolcu hava yastıkları, ISOFIX çocuk koltuğu sabitleyici, öne sis farları, teleskopik direksiyon özellikleri bulunuyor. 
     Yeni Caravelle 1.9 Trendline TDI 48 bin 490 YTL, Trendline 2.5 TDI 52 bin 900 YTL, 2.5 Confortline TDI da 57 bin 450 YTL'den satışa sunuluyor. 
     
</TEXT>
</DOC>
