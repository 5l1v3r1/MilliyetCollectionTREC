<DOC>
<DOCNO> 379519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/ekonomi/eko03.html </URL>
<DATE> 2005/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi oranları iniyor sistem sadeleşiyor 
</HEADLINE>
<TEXT>



Kurumlar vergisinde yüzde 30'luk oranın 2006 yılı başından itibaren aşağı çekilmesi ve kurumlar için "ikili" bir tarifeye geçilmesi düşünülüyor. 
Temel vergi kanunlarının yeniden düzenlenerek, daha basit ve güncel hale getirilmesini amaçlayan çalışmalarda kurum vergisinde halen yüzde 30 olarak uygulanan vergi oranı aşağı çekilecek. 
Vergi Konseyi, gelir vergisinde olduğu gibi kurumlar vergisinde de iki oranlı tarife önerdi. Öneride, vergi matrahı 1 milyon YTL'ye kadar olan kurumlardan yüzde 15, bunun üzerindekilerden de yüzde 30 vergi alınması istendi. Bu öneri yapılan toplantılarda, "KOBİ'ler için bir tanımlamaya gidilsin ve kurumlar vergisi oranı, KOBİ'ler için yüzde 15, büyük işletmeler için de yüzde 30 olsun" şeklinde değiştirildi. Kurumlar vergisindeki üst oranın da yüzde 30'dan 27'ye kadar çekilmesi gündeme geldi. 


</TEXT>
</DOC>
