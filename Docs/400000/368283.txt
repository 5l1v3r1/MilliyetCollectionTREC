<DOC>
<DOCNO> 368283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sondun17.html </URL>
<DATE> 2005/08/09/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Berlin'de Türklerin oturduğu binada yangın 8 ölü 
</HEADLINE>
<TEXT>

     Almanya'nın başkenti Berlin'in Moabit semtinde genelde yabancıların oturduğu 5 katlı bir binada çıkan yangında ölenlerin arasında Türk olup olmadığı hala belirlenemedi. 
     Berlin Eyaleti İtfaiye Müdürü Albrecht Broemme, yangının zemin kattaki merdivenlerde başladığını, hayatını kaybeden 5'i çocuk 8 kişinin, paniğe kapılarak itfaiyenin talimatlarını dinlemeyen 2 ailenin mensupları olduğunu söyledi. 
     Broemme, binada çoğunlukla yabancıların oturduğunu ve bu kişilerin itfaiye tarafından verilen talimatları anlamakta güçlük çektiklerini belirterek, "Eğer itfaiyenin talimatları anlaşılsaydı, bu yangında bu kadar ölü olmazdı" dedi. 
     Bina ve çevre sakinlerinin itfaiyenin balkon ve pencerelerde bekleyen kişilere merdiven uzatmadığı yönündeki suçlamalarına da cevap veren Broemme, "Biz olay yerine geldiğimizde birçok kişi balkon ve pencerelerden merdiven uzatmamızı istedi. Bizim hepsine merdiven uzatmamız mümkün değildi. Biz de öncelikli olarak yangını söndürmeye çalıştık" diye konuştu. 
     Yangını kısa sürede söndürdüklerini belirten Broemme, "Yangında binanın merdivenlerine gidenler kurtulamadı. Bu kişilerin kurtulması da mümkün değildi" dedi. 
     Emniyet Müdür Yardımcısı Gerd Neubeck ise yangında Polonya asıllı bir ailenin mensuplarının öldüğünü, kayıp veren diğer ailenin etnik kökeni hakkında henüz bilgi veremeyeceklerini söyledi. 
     Neubeck, yangında 15 kişinin ağır, 10 kişinin de hafif şekilde yaralandığını belirterek, ağır yaralılardan ikisinin durumunun ciddi olduğunu ifade etti. 
     Yangının kundaklama sonucu çıkma olasılığının bulunduğunu kaydeden Neubeck, ancak bunun yabancı düşmanı bir kundaklama olayı olduğunun sanılmadığını belirtti. 
     Savcı Karl Heinz Dielheimer de, yangınla ilgili olarak bazı kişiler hakkında soruşturma başlattıklarını açıkladı. 
     Öte yandan, Berlin Eyaleti İçişleri Bakanı Ehrhart Körting, Protestan Kiliseleri Başkanı Wolfgang Huber ve Berlin göç ve uyum sorumlusu Günter Piening de yangının olduğu binaya gelerek incelemelerde bulundular. 
     Körting, burada yaptığı açıklamada, yangının siyasi amaçlı ya da yabancı düşmanı bir kundaklama olayı olma ihtimalinin bulunmadığını söyledi. 
     
</TEXT>
</DOC>
