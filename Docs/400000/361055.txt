<DOC>
<DOCNO> 361055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sonsiy01.html </URL>
<DATE> 2005/07/14/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Erdoğan Gerekirse sınır ötesi operasyon yaparız 
</HEADLINE>
<TEXT>

     Başbakan Recep Tayyip Erdoğan, gerekirse PKK terör örgütüne yönelik sınır ötesi operasyon yapılabileceğini söyledi. 
     CNNTürk’te "Eğrisi Doğrusu" programına konuk olan Başbakan Erdoğan Taha Akyol’un gündeme ilişkin sorularını yanıtladı. 
     Başbakan Erdoğan, ABD’nin, Türkiye’nin PKK’ya yönelik sınır ötesi operasyonuna karşı olduğu yönünde basında çıkan haberlerle ilgili olarak, şunları söyledi 
     "Adını belirtmeyen, kimliği belli olmayan birinin söylediği sözlerin haber yapılmasını doğru bulmuyorum. Böyle kimliği belli olmayan bir insan belki Amerikalı da değildir. 
     ABD’nin böyle bir yaklaşımda bulunduğunu söyleyemem ki. Bu ciddi bir yanlış olur. Ben böyle birşey beklemiyorum. Türkiye ihtiyaç duyduğunda şartlar gerektirdiğinde sınır ötesi operasyon yapar." Türkiye’de son zamanlarda terör olaylarının tırmandığını bunun sebebinin de terör örgütünün aldığı dış destek olduğunu kaydeden Erdoğan, "Terörle ilgili olarak uluslar arası camiada terörün bir tırmanışı sözkonusu, Türkiye’de de terör 1978’den bu yana devam eden süreci içerisinde son zamanlarda bir hareketlenme içerisine girdi. Bu tabi farklı belki farklı ülkelerden aldıkları desteklerden de kaynaklanabilir. Niye derseniz. Çünkü terörü sahiplenenler var" dedi. 
     
     LİSTEYE ALMAK YETERLİ DEĞİL 

     Sadece listeye almakla terörle mücadele edilemeyeceğini vurgulayan Erdoğan sözlerini şöyle sürdürdü 
     "Bunu ben terör örgütleri listesine aldım demekle terörle mücadele edilmez. Eğer siz bunu terör örgütleri listesine aldıysanız gereğini yapma sorumluluğunuz var. Yapmazsanız o terör birgün sizi de vurur. AB ülkelerinin içinde teröristler var. Yargıla diyorsun yargılamıyor. Teslim et diyorsun teslim etmiyor." GÖRÜŞME YERİ ANKARA Başbakan Erdoğan, Avrupalı siyasetçilerin Türkiye ziyaretlerinde Ankara yerine Doğu ve Güneydoğu illerini seçmesini doğru bulmadığını vurgulayarak şunları söyledi 
     "Ülkemize gelenlere bakıldığı zaman bu insan bir diplomat bir bakan, nereye gidiyor Diyarbakır’a, Hakkari’ye gidiyor. 
     Görüşme yapacaksan Ankara’da yap. Niye Diyarbakır, Hakkari. Ne yapmaya gidiyorsun oraya. Gerekçen ne. Biz bu ülkelere gittiğimiz zaman acaba oralarda bu tür yerlerde mi dolaşıyoruz 
     Ben gittiğim ülkelerde tehdit oluşturan illegal bir örgütle nasıl görüşürüm. Maasef bunlar terörü azdırıyor." Erdoğan Türkiye’nin üç kırmızı çizgisi olduğunu da vurgulayarak, bunları "etnik unsura dayalı milliyetçiliğe, bölgesel milliyetçiliğe, dinsel milliyetçiliğe karşıyız" diye sıraldı. 
     
     "YENİ ÜNİVERSİTELER AÇILACAK" 

     Başbakan Erdoğan, yeni üniversitelerin açılıp açılmayacağı yönündeki bir soruya, "Biz bir hazırlıktayız. Bazı illerin sosya ekonomik yapılarını incelemeye aldık. İncelemelerini bitirdik. 
     Yeni dönemde biz yasama ve yürütme organı olarak bazı illerimizde bu üniversiteleri açacağız" yanıtını verdi. 
     Erdoğan, yeni üniversitelerin açılmasına karşı çıkmanın yanlış olacağını vurguladı. 
     
     "YÖK’TEN HERKES ŞİKAYETÇİ" 

     Başbakan Erdoğan, "Üniversite reformları güdeminizden çıktı mı " şeklindeki bir başka soruya ise şöyle karşılık verdi 
     "Hayır çıkmadı. Bunu Toplumsal gerilim içinde değil uzlaşma içinde çözmek istiyoruz. Biz bir çoğunu buzdolabına koyduk. 
     Tansiyon düşsün diye. Ama bunu toplumsal mutabakatı sağlamak suretiyle getireceğiz. Çünkü şu andaki YÖK uygulamasından herkes şikayetçi. Dolayısıyla hazırlıklar yapılıyor. Tekrar yeniden ele almak suretiyle bir mutabakat içerisinde bunu çözmenin gayreti içerisinde olacağız." "Avrupa’daki Hıristiyan demokratların iktidara gelmesinden tedirgin oluyormusunuz " sorusu üzerine Erdoğan, şunları söyledi 
     "Ben şundan tedirgin oluyorum. Biz herşeyden önce Kopenhag siyasi kriterlerini benimsemiş bunların gereklerini yerine getirmeye çalışıyoruz. Biz bunları yerine getireceğiz. Biz bunları yerine getirirken insanların yaşam standardının yükselmesini istiyoruz. Biz bunları yerine getirmemize rağmen ilgili olanlar Türkiye’nin önünü kesmeye çalıştıkları zaman bu Türkiye için bir kıyamet değildir. Kaybedecek olan AB üyesi ülkelerdir. Çünkü Türkiye onlar için gerekli. AB bir Hıristiyan kulübü değil. Bunu hepsi kabul etti. AB bir siyasi değerler bütünüdür. Burda her dinden insanlar olacak. Buraya Türkiye’yi sokarsanız halkının büyük bir çoğunluğu müslüman olan bir ülke girmiş olacak. Bu bir buçuk milyarlık islam dünyasının AB’yle kaynaşmasını getirir. Bu da medeniyetler çatışmasını değil. 
     Medeniyetler uzlaşmasını, bütünlüşmesini getirir." 
     
     "TOPLUMSAL GERİLİM İSTEMİYORUZ" 

     Başbakan Recep Tayyip Erdoğan, toplumsal gerilim yaşanmasını istemediklerini, halkı ve kurumları sokaklara davet etmenin "çok çirkin" olduğunu ifade ederek, "Millet geçmişte bunun bedelini çok ağır ödedi. Böyle bir yere varılmaz. Yeni yeni arka bahçeler oluşturmak, bunlar çirkin şeyler" dedi. 
     Erdoğan, yeni arka bahçeler oluşturmaktan neyi kastediyorsunuz şeklindeki soruya şu yanıtı verdi 
     "Bazı nitelikli kurumlarımızı devreye sokma gayretleri var. 
     Bu kurumlar ortaya çıkıyor. Bunlar çok açık söylüyorum, Barolar Birliği, çeşitli odalar ortaya çıkıyor. Değişik açıklama yoluna gidiyorlar. Açıklama yaparken, kendileriyle olsun olmasın, iktidarı, bu konularda, bundan önceki uygulamalardan çok farklıymış gibi gösterme gayreti içine giriyorlar. Bundan önceki uygulamalardan çok farklı bir şey yok ki" Başbakan Erdoğan, kamuoyunda "muhalefetsiz, Meclis" şeklindeki söylemlerle ilgili olarak da "Bazıları ekranlarda yer bulmak için bu işi yapıyor olabilir" dedi. 
     
     "YASALARIN VERDİĞİ YETKİYİ KULLANIYORUZ" 

     Erdoğan, kadrolaşmayla eleştirilerini kabul etmeyerek, yasaların kendilerine vermiş olduğu yetkinin dışında başka bir yetkiyi kullanmadıklarını vurguladı. 
     Yasama ve yürütme organı olarak üzerlerine düşen herşeyi yapacaklarını dile getiren Erdoğan, uzlaşma şartlarını zorladıklarını bunu yaparken de "edebe ve adaba" dikkat ettiklerini söyledi. 
     Erdoğan, "Öyle anlar oluyor ki edebi, adabı aşacak ifadelerle iş çirkinleştiriliyor" diyerek kendilerinin o seviyeye hiç düşmeyeceğini kaydetti. 
     
     "YABANCI SERMAYENİN MEDYAYA GİRMESİNDEN ÇEKİNMEMELİYİZ" 

     Başbakan Erdoğan, medya sektörüne yabancı sermaye girişinin yüzde 25 ile sınırlandırılması konusunu yeni dönemde ele alacaklarını ifade ederek, yabancı sermayenin Türkiye’de medyaya girmesi için bu anlayışın değişmesi gerektiğini vurguladı. 
     Yabancı sermayenin Türkiye’deki medyaya girmesinden çekinilmemesi gerektiğini çünkü buna bir sınır koyduklarını belirten Erdoğan, "Koyduğumuz sınır ne Bir yabancı sermaye ancak bir firmayı satın alabilir veya bir kuruluş bir gazete veya televizyon sahibi olabilir. Bu, yüzde yüz olursa böyle bir yatırımın içerisine girer. Aksi takdirde satamazsanız. Yüzde 50’nin altına düşürdüğünüz zaman gelip ona kimse de girmez" dedi. 
     Erdoğan, dünya basınının Türkiye’ye çekilmesi halinde Türk medyasının daha da güçleneceğini, oluşacak rekabet ortamında Türk medyasının kalitesini artıracağını savundu. 
     
</TEXT>
</DOC>
