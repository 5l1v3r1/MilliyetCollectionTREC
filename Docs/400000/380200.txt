<DOC>
<DOCNO> 380200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sondun15.html </URL>
<DATE> 2005/09/21/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
''Don tartışması'' ABD'ye de taşındı 
</HEADLINE>
<TEXT>

     Bir dönem Türkiye’yi oldukça meşgul eden don tartışması şimdi de Amerikalılar’ın gündemine girdi. 
     Washington Post gazetesi, Türkiye’nin don tartışmasına oldukça geniş biçimde yer verdi. Mizahi bir dille ele alınan haber, "Türkçe’de iç çamaşırı için iki kelime vardır" diye başladı. 
     "Beyaz Türkler"in iç çamaşırlarının adının Fransızca kökenli "külot" olduğu belirtilen haberde İstanbul’un Asya’dan Avrupa’ya uzanan bir köprü olduğu ve yakLaşık bin yıldır bir kozmopol olarak anıldığı aktarıldı. 
     İstanbul’un bir de diğer yüzünün olduğunu ifade eden Washington Post, "İşçi sınıfı, köy kökenliler ya da Anadolu’nun ufak şehirlerinden gelenlerin ise "Siyah Türk" olarak anıldığını belirtti. 
     Haberde, "Beyaz Türkler’in aksine sıcak bir yaz gününde İstanbul halk plajında siyah Türkler pantolonlarını bir anda indirince çıkan beyaz çamaşırın adı ise ’don’dur" ifadeleri yer aldı. 
     Gazeteye konuşan 16 yaşındaki Hasan Yıldırım, "Biz donla yüzmeye alışığız. Hem bu daha eğlenceli" dedi. 
     15 milyonluk İstanbul’da yaşayanların yüzde 80’inin daha küçük yerlerden geldiğini belirten Washington Post, haberde don tartışmasını "Çok Beyaz bir Türk" olarak nitelendirdiği Mine Kırıkkanat’ın başlattığı ifade edildi. 
     İsmet Günebakan isimli bir kişinin İstanbul sahil güvenlik görevlisi Yaşar Korkmaz tarafından mayo giymesi için kabine gönderildiğini aktaran gazete, bu sırada "bikinisi üzerinden düşme tehlikesi geçiren" 38 yaşındaki Mine Okçugil’in de o sırada bir kadına, "Bizler Atatürk’ün kadınlarıyız" diye bağırdığını yazdı. 
     Haberde, İstanbul plajlarını izleyen güvenliklerin "sadece çok az giyinen erkekleri değil aynı zamanda da çok fazla giyinen kadınları" takip ettiği de belirtildi. Washington Post ayrıca, Leman dergisinin "Donunuza sahip çıkın" eylemine de yer verdi. 
     
</TEXT>
</DOC>
