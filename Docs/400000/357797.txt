<DOC>
<DOCNO> 357797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/yazar/yilmaz.html </URL>
<DATE> 2005/07/03/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Gençliğe açılan pencere 
</HEADLINE>
<TEXT>


Yaşları 16 ile 26 arasında olan gençler, bu haber size... Birleşmiş Milletler Kalkınma Programı UNDP ve Coca-Cola Türkiye tarafından "Hayata Artı Gençlik Fonu" oluşturuldu, 5 ile 15 bin dolar arasında maliyetle başarmayı amaçladığınız bir projeniz varsa, götürüp verin. 
5 yılda, şimdilik 1.5 milyon dolarlık fon ayrılan "Hayata Artı" projelerinin ilk yıl için başvuru süresi 15 Temmuz'da doluyor. Bu tarihe kadar en az 5 arkadaşınız ile birlikte, çevre, kültür, sanat, eğitim, spor alanlarında "hayata pozitif katkı" sağlayacağınız bir proje üretemezseniz, seneye hazırlanabilirsiniz. 
Coca-Cola Türkiye Kurumsal İletişim Müdürü Ebru Bakkaloğlu ve UNDP Program Sorumlusu Hansın Doğan'dan "Gençlik Fonu" ile ilgili aldığım bilgiler şöyle 
Proje, uluslararası bir gençlik ağı olan Habitat ve Gündem 21 Gençlik Derneği BM programı tarafından yürütülecek. Çeşitli illerde kurulan 77 "Gençlik Merkezi", Ulusal Gençlik Parlamentosu çatısı altında birleşti. 
"Hayata Artı" projesi, UNDP'nin özel sektör işbirliği ürettiği ilk model. O nedenle bu projeye katılanlar, uluslararası arenada deneyimlerini aktarabilecekler. 

Bugünün ortağı gençler 
Habitat ve Gündem 21 Gençlik Derneği'nin amacı bugüne kadar yerleşik ezberimizi bozuyor "Sadece geleceğin liderleri değil, bugünün ortaklarıyız." Projelerin desteklenmesi için seçici kurul öncelikle, "katılımı" öngörüyor. Yerel yönetimler, sivil toplum kuruluşları ile işbirliği içeren proje bekliyor. Böylelikle projenin "sürdürülebilir" olma şansı artıyor. Hansın Doğan, UNDP'nin Türkiye'de öncelikle yoksullukla mücadele, iyi yönetişim, enerji ve çevre projelerine destek oluyor. İkincil unsurlar ise kriz önleme ve yeniden yapılanma, AIDS ile mücadele... UNDP'nin temel 5 proje başlığına, toplumsal cinsiyet ve bilişim teknolojileri ile kalkınma da ekleniyor. 

Büyük proje gelmiyor 
Doğan, "Türkiye'de uluslararası büyük fonlara talip olabilen, kapsamlı projeler gelmiyor. Ancak küçük projelere ilgi yoğun" diyerek, ufkumuz ve becerimiz ile ilgili de bir izlenim aktarıyor. 
"Gençlik Fonu", uluslararası proje hazırlama becerisi ve bilgisi edindirme birikimi sağlamak açısından önem taşıyor. UNDP'nin bu yıl Türkiye'de başlayan 12 projesi var. Bunların bütçeleri 100 bin dolardan başlıyor, 17 milyon dolara kadar çıkıyor. 
Tarım Bakanlığı ile koordinasyon içinde hazırlanan 17 milyon dolarlık proje, henüz yeni Sivas ve Erzincan Yöresi Kırsal Kalkınma Projesi olarak anılıyor. GAP'ta "Bölgesel Kalkınma Projesi" ve "Girişimci Destekleme Merkezleri Projesi" gibi, Doğu Anadolu'da da 5-7 milyon dolarlık projeler yürütüyorlar. 56 kent belediyesinin sürdürdüğü "Yerel Gündem 21" projesi için ayrılan bütçe ise 7 milyon doları buluyor. Bu proje kadın, gençlik ve kent meclislerini bir araya getiriyor. 

Coca-Cola desteği 
Coca-Cola Türkiye, 1.5 milyon dolarlık fonu şimdiden arttırmanın yollarını buluyor. Küçük Coca-Cola şişelerini, dünyanın tanıdığı ünlü Türk modacıların desenleri ile giydiriyor ve bu desenleri Mudo'da tişörtlerde kullanıyor. Bu şişerin veya tişörtlerin satışlarından, "Gençlik Fonu"na gelir kaydediliyor. Ayrıca yine Coca-Cola'nın düzenlediği Rock'n Coke Festivali'nin biletlerinden de fona kaynak aktarılacak. 

EU26 gençlik kartı 
Doğan, AB üyesi ülkelerin gençlerinin kullandığı indirim kartı EU26'nın 26 yaşına kadar gençlerin kullandığı Türkiye'de de geçerli olmasını sağladıklarını anlatıyor. Bu kartların yıllık üyelik ücreti olan 15 YTL'den "Gençlik Fonu"na bağış yapılacak. 
UNDP denilince Kemal Derviş'i anmadan olmuyor... UNDP Başkanı Derviş'in ne kadar "kalkınmacı" olduğuna ilişkin görüşlerime burada yer vermeyeceğim ama, "çalışanların arzusu" üzerine, Türkiye ofisindeki gayri resmi personel ziyaretinde sarf ettiği en etkileyici cümlesini aktarayım 
"Türk'seniz hiçbir yerdesiniz başarılı bir Türk'seniz her yerdesiniz." 
Beyaz Türkler felsefesi bu işte Hem yoksul, hem de başarısız olursan "adam" yerine konmazsın koş koçum, kim tutar seni... 
Not 20 Temmuz'a kadar yazılarıma ara veriyorum, hayırlısıyla dönüşümde size çok uzak diyarlardan yazılar getireceğim. 



</TEXT>
</DOC>
