<DOC>
<DOCNO> 352890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sondun42.html </URL>
<DATE> 2005/06/17/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
Kırgızistan'da başkanlık sarayını işgal girişimi... 
</HEADLINE>
<TEXT>

     Kırgızistan’da bir grup eylemcinin devlet başkanlığı sarayını işgal girişiminin güvenlik güçleri tarafından engellenmesinden sonra, esnaf yeni bir yağmaya karşı mağazalarını boşalttı. 
     Başkent Bişkek’te yaşanan işgal girişimi nedeniyle halk tedirgin bir bekleyiş içine girerek, yiyecek stoklamaya da başladı. 
     Bişkek’te halkın, özellikle gece sokağa çıkmak istemediği ve başkentte yaşayan Türk vatandaşlarının bir bölümünün, 24 Mart’ta iktidarın devrilmesinde olduğu gibi belli evlerde bir arada bulunmaya dikkat ettiği görülüyor. 
     Polis, işyeri sahiplerine telefonla ulaşarak, işyerlerinde nöbetçi bulundurmalarını, cadde ve sokaklarda anons yaparak da halkın tahriklere kapılmamasını ve sakin olmasını istiyor. 
     
     KULOV 
     Başbakan Birinci Yardımcısı Feliks Kulov da işgal girişiminde bulunanların tümüyle dağıtıldığını belirterek, iktidarın, mart devriminde yaşanan kargaşa ve yağmalara kesinlikle izin vermeyeceğini söyledi. 
     Kulov, olayların bastırılmasının ardından kapalı oturumda gelişmeleri görüşen mecliste yaptığı konuşmada, başkentte durumun normala döndüğünü, Başsavcılık, İçişleri Bakanlığı ve Milli Güvenlik Komitesi’nin olayla ilgili soruşturma başlatacağını belirtti. 
     Eylemcilerin devlet başkanlığı sarayına girmelerinin nedenini anlayamadığını dile getiren Kulov, bu kişilerin taleplerini net olarak açıklamaları gerektiğini ve eylemin bir suç olduğunu söyledi. 
     Feliks Kulov, başkentte güvenlik önlemlerinin artırılacağını da kaydetti. 
     Bu arada Bişkek’te devlet başkanlığı sarayında güvenlik önlemleri artırılırken, güvenlik güçleri de önlem olarak bölgede hazır bekletiliyor. 
     Ülkede 10 Temmuz’da yapılacak devlet başkanlığı seçimleri için adaylığı reddedilen Urmat Barüktabasov’un yandaşları, bu sabah devlet başkanlığı sarayına girmişti. 
     Güvenlik güçleri, bina dışına çıkarttığı eylemcileri göz yaşartıcı gaz kullanarak tamamen dağıtmıştı. 
     
</TEXT>
</DOC>
