<DOC>
<DOCNO> 392102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/spor/spo02.html </URL>
<DATE> 2005/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasret sona erdi 
</HEADLINE>
<TEXT>


Fenerbahçeli Anelka 3.5 yıl aradan sonra Fransa Milli Takımı'na çağrıldı. Yıldız oyuncu aldığı davetten mutluluk duyduğunu söyledi, "Bugün benim için çifte bayram. Büyük gurur yaşıyorum" ifadelerini kullandı 


Fenerbahçe'deki performansıyla göz dolduran yıldız futbolcu Nicolas Anelka'nın 3.5 yıldır süren milli takım hasreti sonunda bitiyor. 
Fransa Milli Takımı Teknik Direktörü Raymond Domenech, 9 Kasım'da Antiller'deki Kosta Rika ve 12 Kasım'da Paris'te oynanacak Almanya özel maçlarının 23 kişilik aday kadrosuna Anelka'yı da davet etti. 
26 yaşındaki Fransız golcü, milli takımda son olarak 17 Nisan 2002'de Rusya ile oynanan hazırlık maçında forma giymişti. Yıldızının barışmadığı eski teknik direktör Santini döneminde bir kez milli takıma çağırılan ve bunu reddeden Anelka'ya, geçen yıl Temmuz'da göreve gelen Domenech kapıyı açtı. 
İlk kez Nisan 1998'de Aime Jacquet tarafından çağırıldığı milli takımda İsveç'e karşı özel maçta oynayan Anelka ne o yıl, ne de teknik direktör Roger Lemerre'in hazırladığı 2002'de Dünya Kupası'na gidemedi. Euro 2000'i kazanan Fransa takımında oynayan ve bugüne kadar 28 kez giydiği milli forma altında altı gol atan Fransız futbolcu, daveti kabul edeceğini belirterek, "Bugün benim için çifte bayram. Büyük gurur yaşıyorum" dedi. 
Fenerbahçe İkinci Başkanı Nihat Özdemir ise Anelka'nın bu başarısının kendileri için övünç kaynağı olduğunu belirterek, "Onu iki misli fiyata satmadık. Bu kararın hem Anelka, hem Fenerbahçe, hem de Türkiye için faydalı olduğunu gördük. Performansı milli takıma davet edilmesini sağladı" dedi. 

'İki Anelka'ya ihtiyaç var' 

İkinci Başkan Nihat Özdemir, Şampiyonlar Ligi'nde mücadele eden bir takım olarak daha çok yabancı oyuncuya ihtiyaç duyduklarını belirterek, "Bir Anelka'ya değil, bir Alex'e değil en az iki Anelka'ya, iki Alex'e ihtiyacımız var" dedi. Özdemir, "Federasyon yabancı oyuncu sayısı konusundaki kararını yeniden gözden geçirmeli. İnanın 3 veya 4 Türk futbolcusu oynarsa bunların gelişmesi çok daha farklı olur. Bunu herkesin bilmesi lazım. Bugün artık geçti. Belki ocak ayında farklı bir düzenleme olur" diye konuştu. 

Santini'ye rest çekmişti 

Milli Takım'ın "problem çocuğu" Nicolas Anelka, Kasım 2002'de Jacques Santini tarafından sakatlanan Govou'nun yerine son anda Yugoslavya kadrosuna davet edilmiş, ancak Fransız yıldız bu teklifi "Yedeğin yedeği olmam" diyerek geri çevirmişti. Daha sonra özür diledi ama bu rest, Niko'nun tam üç yılına mal oldu. Santini'nin bir daha yüzüne bakmadığı Anelka, yeni teknik direktör Domenech'ten de umutsuzdu. Hatta "Bir sürü sakat varken bile beni hiç düşünmedi. Sanırım bir daha milli formayı giymeyeceğim" demişti. Domenech'in yanıtı netti "O çok yenetekli bir oyuncu. Tabii ki yakından takip ediyoruz. Ona ihtiyacım olacağı zamanlar gelecek". Ve o zaman işte şimdi geldi. Fenerbahçe'yi Şampiyonlar Ligi için tercih ettiğini söyleyen Anelka, ilk hedefine ulaştı. Şimdi milli takımda da kendisini kanıtlayıp hiç olmazsa bir kez olsun Dünya Kupası'nda oynayabilmek için uğraş verecek. 

Nobre kulübeye 

Brezilyalı golcü, son haftalardaki formsuzluğu nedeniyle Daum tarafından yine kızağa çekilecek 

YUSUF KOBAL 


Sivasspor maçının hazırlıklarını dün tek antrenmanla sürdüren Fenerbahçe yaklaşık iki saat süren ağır bir çalışma yaptı. Zafer Biryol dışında tüm futbolcuların katıldığı idmanda Teknik Direktör Daum önce çabukluğa dayalı bir program uyguladı, ardından çift kale ile idmanı tamamladı. Alman hocanın son haftalarda büyük form düşüklüğü gösteren Brezilyalı golcü Nobre'yi yedeğe çekeceği öğrenildi. Selçuk da bu hafta ilk on birde görev almayacak. Sarı - lacivertliler, yarın özel uçakla Kayseri'ye, oradan da karayoluyla Sivas'a geçecekler. 

En hırçın Fener 

Şampiyonlar Ligi'nde 4. maçlar sonunda Fenerbahçe, en çok kırmızı kart gören takım olarak dikkat çekti. Şu ana kadar üç futbolcusu hakemler tarafından oyun dışı bırakılan sarı - lacivertliler, gördükleri 10 sarı kartla da en çok sarı kart alan takımlar arasına girdiler. Oyuncuları 4 maçta toplam 84 faul yapan Fenerbahçe ayrıca 104 faullü İskoç Glasgow Rangers'ın ardından en sert takım olarak da istatistiklerde yer alıyor. Henüz golle tanışamayan Anelka ise toplam 9 kez ofsayta düşerek, bu alanda Sparta Praglı Slepicka ile birlikte zirvede bulunuyor. 

Daum küstü 

Teknik Direktör Daum ilk kez basın mensuplarının bayramını kutlamadı. Her bayram, antrenman öncesi gazetecilerin yanına gelen Alman hoca bu kez kimseyle konuşmazken, bu tavrının son günlerde kendisine yöneltilen ağır eleştirilerden kaynaklandığı öğrenildi. Oldukça durgun gözüken Fenerbahçe'nin çalıştırıcısı, düşünceli bakışlarıyla dikkat çekti. 


</TEXT>
</DOC>
