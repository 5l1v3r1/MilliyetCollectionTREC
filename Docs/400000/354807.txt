<DOC>
<DOCNO> 354807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sonspo11.html </URL>
<DATE> 2005/06/23/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Maradona, Boca Juniors'da başkan yardımcısı oldu... 
</HEADLINE>
<TEXT>

     Arjantinli efsanevi futbolcu Diego Armando Maradona, ülkenin önde gelen futbol kulüplerinden Boca Juniors'ın futbolcu alımından sorumlu başkan yardımcılığına getirildi. 
     Kulüp başkanı Mauricio Macri, ''Maradona, bize birikimiyle yardımcı olarak, alacağımız ve göndereceğimiz futbolcular konusunda danışmanlık yapacak'' açıklamasını yaptı. 
     Eski Arjantinli milli futbolcunun, kulüpteki görevine 1 Ağustos'ta başlayacağı ve kulüple birlikte Hollanda'da yapılacak kampta bulunacağı bildirildi. 
     Diego Maradona, dün Arjantin Senatosu tarafından her yıl verilen ''Domingo Faustino Sarmiento'' ödülüne layık bulunmuştu. Arjantin Senatosu tarafından her yıl spor, kültür ve sanat alanlarında evrensel katkı yapanlara verilen ve 19. yüzyıldan eski bir Arjantin devlet başkanının ismini taşıyan ödül, Maradona'ya tüm kariyeri gözetilerek verilmişti. 
     Dünya futboluna damgasını vurduğu 1980'li yıllardan ve İtalya'da oynanan 1990 Dünya Kupası'nın ardından kariyeri inişe geçen Maradona'nın başı uyuşturucuyla belaya girmişti. Maradona, aşırı kilo almış ve bunların sonucunda aşırı doz kokaine bağlı olarak 2004'te geçirdiği kalp kriziyle ölümden dönmüştü. 
     Maradona, 30 Ekim'de, futbol kariyerinin zirvesindeyken oynadığı İtalya'nın Napoli kentinde jübile maçına çıkacak. 
     
</TEXT>
</DOC>
