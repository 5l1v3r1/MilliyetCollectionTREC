<DOC>
<DOCNO> 351545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sonspo02.html </URL>
<DATE> 2005/06/13/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Fenerbahçe'de harekat sürüyor... 
</HEADLINE>
<TEXT>

     Brezilyalı Luciano’nun yerine Uruguaylı Lugano’yu kadroya dahil edecek olan Fenerbahçe’de transferin ilk maddesini ise Emre oluşturuyor. 
     
     Karar zamanı 

     Fenerbahçe yönetimi bugünden itibaren transfer çalışmalarına hız veriyor. Sarı - Lacivertliler özellikle Emre’nin transferinde kesin kararı verip, bu oyuncunun bonservisini almak üzere İnter Kulübü’ne başvuracak. Genç oyuncunun teknik direktör Daum’un isteğiyle kadroya katılması için her türlü fedakarlığı gösterecek olan Sarı - Lacivertli yönetimde yapılacak olan toplantının gündeminde özellikle Emre’nin transferi ilk sırada bulunuyor. 
     
     Prensipte anlaşıldı 

     Öte yandan defansı daha sağlamlaştırmak isteyen Sarı - Lacivertliler, Brezilyalı Luciano’nun yerine, Uruguaylı Diego Lugano’yu kadroya dahil etmek için gün sayıyor. Luciano’nun tatile gitmeden önce sözleşme yenilemesi ise yönetimi sıkıntıya sokabilir. Real Madrid ve Bayern Münih’in de transfer listesinde bulunan Uruguay Milli Takımı’nın stoperiyle prensip anlaşmasına varan Kanarya’nın, önümüzdeki günlerde resmi imzayı atması bekleniyor. 
     
     AB için ısrar sürüyor 

     Fenerbahçe Yönetimi 15 Haziran Çarşamba günü uzun bir aradan sonra ilk kez toplanacak. Bu toplantıya, teknik direktör Daum hazırladığı transfer listesi ile katılacak. Gidecek ve kalacak olan oyuncuların belirleneceği toplantıda, ayrıca Futbol Federasyonu’na Avrupa Birliği futbolcularının Türkiye Ligi’nde yerli statüsünde oynayabilmeleri için başvuru yapılacak. Yönetim bu konudaki ısrarını sürdürürken, özellikle Anelka’yı yerli statüsünde gösterip, bir yabancı kontenjanı açmakta kararlı gözüküyor. 

     
</TEXT>
</DOC>
