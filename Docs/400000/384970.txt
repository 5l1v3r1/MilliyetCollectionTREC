<DOC>
<DOCNO> 384970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/siyaset/asiy.html </URL>
<DATE> 2005/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Rehn Sıra sizde 
</HEADLINE>
<TEXT>


AB Komisyonu Genişlemeden Sorumlu Üyesi Olli Rehn, Ek Protokol'ün onaylanması için hükümetten söz aldığını belirterek, 'Sevgili dostlar, protokolü Meclis'ten geçirin' dedi 

Aydın Hasan 


AB Komisyonu'nun Genişlemeden Sorumlu Üyesi Olli Rehn, Gümrük Birliği anlaşmasını aralarında Kıbrıs Rum Kesimi'nin de olduğu 10 yeni üyeye genişletecek olan Ek Protokol'ün TBMM'de onaylanması konusunda hükümet üyelerinden teminat aldığını açıkladı. Başbakan Erdoğan'ın, "Acelesi de, gereği de yok" dediği Ek Protokol'ün onayı için Rehn, "Zamanında yapılmazsa müzakereleri olumsuz etkiler" dedi. 
Dün Dışişleri Bakanı Abdullah Gül'le birlikte helikopterle Kayseri'ye gelen Rehn'in ilk durağı valilik oldu. Belediye Başkanlığı'na yaptığı ziyaretin ardından Kayseri Ticaret Odası'nın AB bilgi bürosunu gezen Rehn, buradaki basın toplantısında sözlerine "Sevgili dostlar" diye başladı. 

'İlerleme, reformlara bağlı' 
Kayseri'nin modernlik ile geleneği bir arada yaşatan dinamik bir şehir olduğunu ve yeni Türkiye'yi temsil ettiğini, Gül'ün Türkiye-AB ilişkilerindeki katkılarından dolayı Kayseri'yi ziyaret ettiğini belirten Rehn, "İlişkilerde yeni bir döneme giriyoruz. AB kamuoyu bundan sonra Türkiye'yi daha yakından izleyecek. Türkiye'nin müzakerelerde ilerleme sağlamasının yolu, reformlarda ilerleme kaydetmesidir" dedi. 
Rehn, Ek Protokol konusunda da şunları söyledi "Sözümüzü tuttuk ve müzakereleri başlattık. Şimdi Türkiye'nin de sözünü tutarak Ek Protokol'ü Meclis onayından geçirmesi, ondan sonra protokolü tam olarak uygulamaya koyması gerekiyor. Bu konuda Türk hükümeti üyelerinden de teminat aldım. Bu konunun halledileceğini söylediler. Protokol onaylanırsa, daha iyi ilerleme sağlanabilir. Eğer protokol zamanında onaylanmazsa bu durum katılma müzakerelerini olumsuz etkiler." 

Öğrencilere Türkçe konuştu 
Kayseri Erciyes Üniversitesi'ndeki konferansta da öğrencilere Türkçe olarak, "Haydi Türkiye, haydi AB, el ele ileriye" diye seslenen Rehn, "Türkiye modernizmle gelenek arasında köprüdür. Başlı başına bir medeniyettir. İslamiyeti farklı uygulayan, farklı mezhepleri barındıran laik devlet yapısı olan bir ülkedir" dedi. İfade özgürlüğünün Hıristiyan kulübünün değil bir değer sisteminin ifadesi olduğunu kaydeden Rehn, elindeki internet çıktılarını göstererek, "Müzakereler süresinde Türkiye bölünürse, Kürdistan da AB'ye alınır ifadesi Brüksel zirvesi sonuç bildirgesinde yer alıyor" diyen bir öğrenciye, "Böyle bir belge yok" diye tepki gösterdi. 

Kayserisporlu Olli Rehn 

Kayseri'de çeşitli temaslarda bulunan Rehn, THY'nin tarifeli İstanbul uçağı rötar yapınca Gül'le birlikte Kayserispor'un Karpuzatan'daki tesislerine giderek takımın antrenmanını izledi. Futbolcularla hatıra fotoğrafı çektiren Rehn'e Gül, Kayserispor forması, flaması ve Türk bayrağı hediye etti. Formayı, ısrar üzerine giyen AB komiseri, top sektirip Gül'le paslaştı. Teknik Direktör Ertuğrul Sağlam'ın bir yabancı oyuncuya ihtiyaçları olduğunu söylemesi üzerine, "Rehn'in Kayserispor'un yeni transferi olduğu" esprisi yapıldı. 

'Vize üyelikten önce kalkabilir' 

Umut veren Rehn, koşulu da açıkladı Türkiye'nin güvenlikle ilgili konularda AB'yi ikna etmesi gerekir 

Rehn, bir vatandaşın, "AB'de serbest dolaşım"ın Türklere uygulanmamasına ilişkin sorusu üzerine, müzakere sürecinde ve özel konumda olan ülkeler için farklı olan dolaşım sistemlerinin birbirlerine karıştırılmaması gerektiğini vurguladı. 
Rehn, şunları söyledi "Mesela müzakere sürecindeki ülkelerde, daha tam giriş sağlanmadan önce bile, 'seyahat özgürlüğü' konusu var. Vizenin kaldırılması söz konusu olabiliyor. Bunun için Türkiye'nin güvenlikle ilgili konularda AB'yi ikna etmesi gerekir. Bir de kişilerin serbest dolaşımı sistemi var. Bu daha çok eski birlik üyelerini kapsayan Shengen uygulaması çerçevesinde yapılıyor. Ayrıca işgücünün, istihdamın serbest dolaşımı sistemi var. Bu konuda Doğu Avrupa ülkelerine 7 yıl gibi bir geçiş süreci tanındı. Bunlar, AB ile Türkiye arasında müzakere sürecinde ele alınacak. Bu bölüme geldiğimizde oldukça ilginç müzakere süreci yaşayacağımızı düşünüyorum." 

'Bu cumartesi evde bol bol lokum yenilecek' 

Gül, memleketi Kayseri'ye gelen Rehn'e kenti havadan göstermek için bir süre helikopteri şehrin üzerinde tur attırdı.Kayseri Belediye Başkanı Mehmet Özhaseki, kendisini ziyareti sırasında gümüş gondol içinde Türk lokumu hediye ettiği Rehn'e, bu yöntemin Kayseri'de kız istemeye giderken bir det olarak uygulandığını söyledi. Özhaseki, "Erkek tarafı hayırlı bir işe başlarken, 'ağzımız tatlı olsun' diye Kayseri lokumu götürür. Ben de 'ağzımız bozulmasın, tatlı olsun' diye bunu size hediye ediyorum" dedi. Gelin reddedince ne olduğunu sorunca, "anlaşmanın önceden sağlandığı" yanıtını alan Rehn, "Gelinin rejimine dikkat etmiyorsunuz" diye takıldı. Rehn, "Her cumartesi bizim evde çocukların tatlı günü. Bu cumartesi bol bol Türk lokumu yiyecekler. Bu hediye umarım Türkiye ile AB'nin yeni ilişkilerini sembolize edecektir" dedi.Kayseri Ticaret Odası'nda kendileri için hazırlanan bölümde yemek yiyen Rehn ve ekibine, mercimek çorbası, palamut, lüfer, çinakop, cevizli telkadayıfı, ardından da pastırma ikram edildi. 


</TEXT>
</DOC>
