<DOC>
<DOCNO> 375193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sontur48.html </URL>
<DATE> 2005/09/02/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
İstanbul'da okullar açılınca trafik nasıl olacak 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, kentte okulların açılmasıyla birlikte oluşacak trafik yoğunluğunu önlemek için gereken önlemleri aldıklarını belirterek, eğitim döneminde yol bakım çalışmalarının gece yapılması için de talimat verdiğini bildirdi. 
     Deniz Eğitim ve Öğretim Komutanı Koramiral Murat Bilgel, göreve yeni atanması dolayısıyla Topbaş'ı Saraçhane'deki İstanbul Büyükşehir Belediye Sarayı'nda ziyaret etti. 
     Basına kapalı gerçekleşen ziyaretin ardından basın mensuplarının sorularını yanıtlayan Kadir Topbaş, bir gazetecinin, ''İstanbul'un birçok noktasında yol bakım çalışmaları yapıldığını, okulların açılmasıyla da kentte trafik yoğunluğunun artacağını, bunun için bir önlem alınıp alınmadığını'' sorması üzerine, şunları söyledi 
     ''Dünyanın gelişmiş birçok kentinde yol bakım faaliyetleri yaşam sürerken devam eder. Yenilemeler olacaktır. Ancak İstanbul'un trafiğinde ciddi bir problem var. İstanbul'da yaşam sürerken de bu sıkıntıları izole edecek çalışmaları yapmak zorundayız. Yaz döneminde ağırlıklı çalışmalar yapsak da eğitim sürecinde bunu minimuma indirmeyi hedefliyoruz. Okulların açılmasıyla oluşacak trafik yoğunluğu için gereken önlemleri alıyoruz. Eğitim döneminde yol bakım çalışmalarının gece yapılması için talimat verdim.'' 
     
</TEXT>
</DOC>
