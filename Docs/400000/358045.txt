<DOC>
<DOCNO> 358045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/soneko30.html </URL>
<DATE> 2005/07/04/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Rusya'nın petrol üretimi arttı... 
</HEADLINE>
<TEXT>

     Rusya'nın petrol üretimi, 8 ay süren düşüşün ardından Haziran'da rekor kırdı. 
     Rusya Enerji Bakanlığı'ndan yapılan açıklamada, bir önceki aya göre Haziran'da 100 bin varil artan petrol üretiminin, günlük ortalama 9.43 milyon varil ile Sovyetler Birliği sonrası dönemin en yüksek seviyesine çıktığı bildirildi. 
     2004 Eylül'ünde günlük üretimi 9.42 milyon varile ulaşan Rusya, aradan geçen 8 ayda günlük ortalama 9.3 milyon varil üretim gerçekleştirebilmişti. 
     Rusya'da petrol ihracından alınan verginin artırılmasıyla Yukos şirketinin piyasadan çekilmesi, üretimdeki gerilemeye gerekçe olarak gösteriliyordu. 
     Öte yandan Haziran verilerinin ardından yılın ilk yarısında Rusya'nın günlük ortalama üretimi, 9.33 milyon varil olarak gerçekleşti. Geçen yılın aynı döneminde ise bu rakam 9.01 milyon varil olmuştu. 
     Rusya'nın petrol ve doğalgaza dayanan ekonomisi, uluslararası borsalarda fiyatların artmasından olumlu etkileniyor. Yılbaşında 125 milyar dolar olan ülkenin döviz ve altın rezervleri, aradan geçen 6 ayda petrol fiyatlarının da olumlu etkisiyle 150 milyar dolara ulaştı. 
     
</TEXT>
</DOC>
