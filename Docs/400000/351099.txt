<DOC>
<DOCNO> 351099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/sontur17.html </URL>
<DATE> 2005/06/11/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Şaşkın hırsız, fotoğrafını çekince yakalandı 
</HEADLINE>
<TEXT>

     KAHRAMANMARAŞ, DHA 

      KAHRAMANMARAŞ’ta hırsızlık amacıyla girdiği evin buzdolabındaki dondurmayı yiyen 15 yaşındaki S.B., ev sahibinin fotoğraf makinesiyle kendi resmini çekince yakalandı. 
     Olay merkeze bağlı Sarıkaya Köyü yakınlarındaki bir bağ evinde meydana geldi. Gece geç saatlerde evin balkonundan içeri giren S.B., mutfağa girerek buzdolabındaki dondurmayı çıkartıp yedi. 
     Daha sonra oturma odasına geçen S.B., burada bulunan dijital fotoğraf makinesini inceledi. Farkında olmadan deklanşöre basarak kendi resmini çeken S.B., flaşın patlamasıyla telaşlanıp hiç bir şey çalmadan evi terk etti. Sabah dolaptaki dondurmanın masada olduğunu fark eden kimliği açıklanmayan ev sahibi, yerinin değiştiğini fark ettiği fotoğraf makinasını incelediğinde tanımadığı bir kişinin resmini fark etti. Bu kişinin hırsız olabileceğini düşünen ev sahibi, durumu polise bildirdi. 
     Yapılan soruşturma sonunda yakalanan S.B. Cumhuriyet Savcılığı’nda yeni TCK’ya göre, Hırsızlık suçunun konusunu oluşturan malın değerinin azlığı nedeniyle, verilecek cezada indirim yapılabileceği gibi, ceza vermekten de vazgeçilebilir’ maddesine göre serbest bırakıldı. 
     
</TEXT>
</DOC>
