<DOC>
<DOCNO> 363232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/guncel/agun.html </URL>
<DATE> 2005/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK'ya lanet yağıyor 
</HEADLINE>
<TEXT>


Çukurca şehitlerini onbinler gözyaşlarıyla uğurladı. Van Erciş'te PKK'lı teröristlerin açtığı ateş sonucu Jandarma Astsubay Başçavuş Kenan Taşan şehit oldu. Çıkan çatışmada 2 terörist öldürüldü 

VAN DHA 

Hakk ri Çukurca'da salı günü uzaktan kumandalı mayının patlatılması sonucu biri üsteğmen, biri teğmen ve 2 jandarma erin şehit düşmesinin ardından Van'ın Erciş ilçesinde de PKK'lı teröristlerin açtığı ateş sonucu Jandarma Astsubay Başçavuş Kenan Taşan şehit oldu. 
Erciş'in Doluca köyü kırsalında devriye görevi yapan güvenlik güçleri, dün sabah 07.00 sıralarında kırsal alanda bir grup teröristle karşılaştı. Teröristlerin açtığı ilk ateşte Jandarma Astsubay Başçavuş Taşan şehit düştü. Çıkan çatışmada 2 terörist öldürüldü. 
Emeklilik hazırlıkları yaptığı öğrenilen Taşan'ın, kısa süre önce Ankara'ya tayin edildiği ve ailesini Gümüşhane'deki anne - babasının yanına bıraktıktan sonra, ilişiğini kesmek için Erciş'e döndüğü ortaya çıktı. 
Başkale Dağı Meydan Yaylası'nda da koyun otlatan 4 kişinin yanına önceki gün bir grup terörist geldi. Teröristler, 18 yaşındaki Hakan Abi ile 16 yaşındaki Sinan Gürbüz'ü tehdit ederek yanlarına alarak kayıplara karıştı. 

Tabura taciz ateşi 
Şırnak merkeze, bağlı İkizce köyündeki Jandarma Taburu'na, bir grup PKK'lı terörist tarafından uzun namlulu silahlarla taciz ateşi açıldı. 
Yaylım ateşinde evi taburun yakınında bulunan köy muhtarının eşi Bedriye Sultan hafif yaralandı. Teröristler Cudi Dağı'na kaçtı. 

GÜMÜŞHANE - Şiran 
Kara'nın ilk görev yeriydi 

GÜMÜŞHANE DHA 
İlk görev yeri Çukurca'da şehit düşen Teğmen Tuna Kara, Gümüşhane'nin Şiran ilçesinde, 2 bin kişinin katıldığı törenle gözyaşları arasında toprağa verildi. Kara'nın 25 gün önce yaşamını birleştirdiği Nihal öğretmen şehit eşinin tabutunu bir süre omzunda taşıdı ve "Kara gözlüm, sana doyamadım" diyerek gözyaşı döktü. 

SAMSUN - Bafra 
PKK terörü protesto edildi 

SAMSUN DHA 
21 yaşındaki Jandarma Er Erkut Yılmaz'ın cenazesi, 10 bin kişinin katıldığı törenle memleketi Samsun'un Bafra ilçesinde toprağa verildi. Törende PKK aleyhine sloganlar atıldı. Tezkeresine 24 gün kala şehit düşen Yılmaz'ın annesi Emine Yılmaz, "Oğlum, seni tabutun içinde mi karşılayacaktım" diye feryat etti. 

İZMİR - Kadifekale 
'Oğlum, yanında yatarım' 

İZMİR DHA 
Çukurca'da terhisine 20 gün kala şehit düşen jandarma er Bülent Kıyanç, İzmir'de düzenlenen askeri törenle toprağa verildi. Anne Ballı Kıyanç, "Oğlum ben seni yalnız bırakmam. Gece gündüz gelir yanında yatarım. Sana yoldaş olurum" diyerek ağladı. Ege Ordu Komutanı Orgeneral Işık Koşaner de dua etti. 

ANKARA - Nallıhan 
Üsteğmen, ailesiyle tatil yapacaktı 

SALİHA ÇOLAK Nallıhan 
Çukurca'da şehit düşen Jandarma Üsteğmen Hulki Beydili 33 , dün memleketi Ankara'nın Nallıhan ilçesinde toprağa verildi. Beydili'nin yeni araba aldığı, bir süre ailesiyle birlikte tatil yaptıktan sonra yeni görev yerine gideceği belirtildi. Jandarma Genel Komutanlığı Harek t Başkanı Tümgeneral Mustafa Bıyık'ın da katıldığı törende Türk bayrağı açan bir grup genç slogan attı. Dışişleri Bakanı Abdullah Gül'ün başsağlığı mesajının okunduğu törende Beydili'nin 9 yaşındaki kızı Pınar, babasının tabutuna sarılarak ağladı. Annesi Fevziye Beydili, babası Yurdal Beydili ile eşi Neriman Beydili de tabutun başına geldiklerinde fenalık geçirdi. Cenaze, Nallıhan Mezarlığı'nda toprağa verildi. 


</TEXT>
</DOC>
