<DOC>
<DOCNO> 366665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sondun37.html </URL>
<DATE> 2005/08/03/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
KKTC'den Fransa'ya tepki Açık hapishane olduk 
</HEADLINE>
<TEXT>

     KKTC Başbakanı Ferdi Sabit Soyer, ''Türkiye'nin 'Kıbrıs'ı tanımaması halinde AB ile müzakerelerin başlayamayacağını'' söyleyen Fransa Başbakanı Dominique de Villepin'e tepki gösterdi ve ''AB, Kıbrıs'ta AB'yi savunan halkı açık hapishaneye mahkum etti. Gardiyan olarak da Papadopulos yönetimini görevlendirmeyi düşünüyor herhalde'' dedi. 
     Başbakan Soyer, Bakanlar Kurulu toplantısına girerken, Fransa Başbakanı'nın açıklamasını değerlendirerek, ''Bu tavır oldukça üzücü bir tavırdır ve bunun üstünde durmak gerekmektedir'' ifadesini kullandı. 
     Soyer, ''Sayın Fransız Başbakanı'nın, Kıbrıs Rum tarafındaki hakimiyetçi anlayışa destek olurcasına yaptığı bu açıklama, ne AB'nin demokratik ilkeleriyle ne de Fransa'yı özgürlük, eşitlik ve kardeşlik temelinde şekillendiren ilkelerle bağdaşan bir tutum değildir. Bu çok üzücü bir durumdur'' diye konuştu. 
     Başbakan Soyer, ''Kıbrıs Türk halkının Kıbrıs sorununun çözümünü ve AB ilkelerini sonuna kadar savunan, BM Genel Sekreteri'nin çözüm planına 'evet' diyen bir halk olduğunu'' belirterek, ''Çözümü reddeden ve hakimiyetçi bir anlayışla Kıbrıs sorununun çözümsüzlüğüne giden Papadopulos yönetiminin bu anlamdaki tutumuyla Kıbrıs Türk halkına bir şantaj yapılamayacağını'' kaydetti. 
     ''Türkiye'nin Papadopulos yönetimini tanımasının, Kıbrıs Türk halkının eşitsizliğini ve 1963'te gasp edilen cumhuriyetin bugün Avrupa ilkelerine aykırı tutumunu onaylamak anlamına geleceğini'' ifade eden Başbakan Soyer, bu tutumun yanlış olduğunu yineledi. 
     
     'AÇIK HAPİSHANEYE MAHKUM ETTİ' 
     Kıbrıs'ta AB'yi savunan bir halkın açık hapishaneye mahkum edildiğini kaydeden Soyer, ''Kıbrıs'ın kuzeyi şu anda AB ilkeleri doğrultusunda izolasyonun kaldırılmaması ve çözümün gelmemesi nedeniyle bir nevi Avrupa'nın açık hapishanesi haline getirilmiş bulunmaktadır'' dedi. 
     ''Villepin'in ifade ettiği noktayla da, bizim gardiyanımız olarak da Papadopulos yönetimini görevlendirmeyi düşünüyor herhalde'' diyen Soyer, ''Kıbrıs Türk halkının ne açık hapishanelere ne de gardiyanlara ihtiyacı olduğunu'' ifade etti. 
     AB'de kendini iç siyasi hesaplaşmalarla baş gösteren milliyetçi ve bağnaz tutumların AB'nin demokratik değerlerine aykırı olduğuna işaret eden Başbakan Soyer, Kıbrıs'a AB'nin de desteklediği çözümün gelmesi için Fransa'nın da görevleri bulunduğunu söyledi. 
     Başbakan Soyer, Kıbrıs'ta görüşme sürecinin bir an önce başlaması ve AB'nin de desteklediği çözümün Kıbrıs'a gelmesi için Fransa Başbakanı'nın AB ilkeleri doğrultusunda görevi bulunduğunu kaydetti. 
     
</TEXT>
</DOC>
