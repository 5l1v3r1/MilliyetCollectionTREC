<DOC>
<DOCNO> 359593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/yazar/uras.html </URL>
<DATE> 2005/07/09/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Kefir 'şişeye' girdi 
</HEADLINE>
<TEXT>


Kefir, sütün mayalandırılması ile oluşan hafif ekşimsi, ayrana benzeyen bir içecek türü. Süt, yoğurt mayası ile nasıl yoğurda dönüşüyor ise, kefir mayası ile de kefire dönüşüyor. Kefirde yoğurtta bulunmayan birkaç faydalı bakteri daha var. Kefirde bulunan bakteri ve mayalar bağırsaklarda tam olarak parçalanmamış besinlerin sindirimine yardımcı oluyor. Bağırsakların temiz ve sağlıklı kalmasına yardımcı oluyor. 
Rahmetli annem evde kefir yapardı da neden yapardı, kefir ne işe yarardı, ben bir türlü öğrenememiştim. 
Şimdilerde "kefir şişeye girdi". Ziraat fakültelerimizin araştırma geliştirme faaliyetlerinden yararlanan müteşebbisler kefiri ticari olarak üretmeye, şişeleyerek satmaya ve de yoğurt üreticileri, yoğurtların içine kefir atmaya başladı. 
Rahmetli anamdan öğrenemediğimi yerinden öğreneyim diyerek Ankara Üniversitesi Ziraat Fakültesi Dekanı Prof. Dr. Cemal Taluğ'u aradım. Süt Teknolojisi Bölümü'nden Prof. Dr. Asuman Gürsel ile konuştum. Derleyebildiğim bilgileri özetleyeceğim. 

Kefir "bakteri" 
Bağırsak için faydalı etkilere sahip canlı bakterilerin bileşimini içeren besin maddelerine "probiyotik" besin maddeleri deniliyormuş. Probiyotikler canlıların sağlığına aktif olarak katkıda bulunan canlı mikroorganizmalarmış. 
Kefir, probiyotik bakteri içeren bir maya imiş. Kefirin kaynağı Kafkasya imiş. Kefir mayası laboratuvarda, fabrikada üretilmiyormuş. Yıllar önce bulunan bir maya, yıllardır, çoğala çoğala kullanılıp duruyormuş. 
Bu konuya ilgi duyanlar bana, kefirdeki bakterilerin, keçilerin midesinden sonra bağırsakta yer alan ve sindirimi kolaylaştıran bakterilerden üretildiğini anlattı. Rivayete göre, Kafkasya'daki dağ köylüleri, keçi derisinden yaptıkları tulumlarla süt taşırlarken, sütün fermante olduğunu ve bu fermante sütün sağlığa çok iyi geldiğini fark etmişler. Kefir böylece ortaya çıkmış. Sütü fermante eden kefir mayası da, o günden bugüne insanlara sağlık ve şifa dağıtır olmuş. 

Bağırsakları temizliyor 
Bana anlatılanlara ve okuduğum yayınlara göre, kefir bağırsakları temizliyor, içerdiği bakteriler, mineraller, mayalar, vitaminler ve protein ile bağışıklık sistemini güçlendiriyor, enerji veriyor. Karaciğer ve böbrek fonksiyonları ve de kan dolaşımı üzerinde olumlu etkileri var. Kolesterol düşürücü, kadın ve erkekte cinsel gücü artırıcı etkisi var. Bileşimindeki selenyumun hücreler üzerindeki antioksidan etkisi nedeniyle kanseri önlediği ve geciktirdiği söyleniyor. 
Ankara Üniversitesi Ziraat Fakültesi Döner Sermaye İşletmesi tarafından ayran gibi şişelenen kefir içeceği ve de bir küçük kutu kefir mayası aldım. Evde kendi kefir içeceğimizi kendimiz hazırlıyoruz. 
Günümüzde kefir içeceğini şişeleyerek pazarlayan, probiyotik yoğurt satan firmalar var. Ama, kefir içeceğini evde hazırlamak çok kolay. Bütün mesele bir yerden mayayı temin edebilmek. Mayayı bir defa temin edebilen, sütü mayalayarak kendi kefir içeceğini kendi üretebilir. Kefir içeceği üzerindeki tomakları süzerek, kefir mayasını aylarca, yıllarca saklayabilir. 
Bu yazıda evde nasıl kefir içeceği hazırlanacağını anlatamadım. İlgi olursa, bir gün de onu yazarım. 



</TEXT>
</DOC>
