<DOC>
<DOCNO> 354200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/ekonomi/eko01.html </URL>
<DATE> 2005/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Günü kurtarma iflas etti' 
</HEADLINE>
<TEXT>


TÜSİAD Başkanı Sabancı, "Köylülerin oy deposu olarak görülmesi, çözümden ziyade günü kurtarmaya yönelik politikaların bugün iflas etmesi ile sonuçlandı. Değişim kaçınılmaz" dedi 

Bülent Yardımcı 

Türk Sanayici ve İşadamları Derneği TÜSİAD Başkanı Ömer Sabancı, "Tarımda dönüşümü, yeniden yapılanmayı sağlayamadan, büyümeden, istikrardan, sosyal refahtan söz etmemiz mümkün değil" dedi. 
"DTÖ ve AB'deki Gelişmeler Işığında 21. Yüzyılda Türkiye Tarımı" raporunun tanıtım toplantısında konuşan Ömer Sabancı, son 35 yılda uygulanan tarım politikalarını eleştirdi. Sabancı şöyle konuştu 
"Tarım, taşıdığı öneme ve potansiyeline karşın bulunduğu nokta hiç iç açıcı değil. AB ile müzakere sürecinde en çok zorlanacağımız konulardan biri olacak. Tarımda dönüşümün ön koşulu yaklaşım değişikliğidir. Tarım sektörü şimdiye kadar uzun vadeli stratejik bir bakış açısından yoksun kalarak, özgün bir politika oluşturmak yerine, diğer alanlardaki politikalara bağımlı kılındı. Siyasal kaygılarla açıklanan taban fiyatlarına göre üretim yapan çiftçiler gelirlerinden hoşnut olmadı. Stoklar yönetilemedi. 

175 sayfalık rapor 
Üretici fiyat yoluyla desteklenirken, tüketici bu desteklemelerin yükünü üstlendi. Destekler üreticiye ulaşamadı. Köylülerin oy deposu olarak görülmesi, çözümden ziyade günü kurtarmaya yönelik politikaların bugün iflas etmesi ile sonuçlandı." TÜSİAD Tarım ve Çalışma Grubu'nun girişimi ile ODTÜ Öğretim Üyeleri, Prof. Dr. Erol Çakmak ve Prof. Dr. Halis Akder tarafından hazırlanan 175 sayfalık raporda, Türkiye'de, AB'ye üye olsa da olmasa da tarımda dönüşümün zorunlu hale geldiği vurgulanıyor. 
Rapora göre, Türkiye tarım ürünlerinde, istemese dahi koruma düzeyini indirmek zorunda kalacak. Ancak, tarım malları ticaretinin serbestleşmesi yolundaki gelişmeler Türkiye için fırsatlar da yaratabilecek. 
Türkiye'nin bitki ve hayvancılık tarımında dünyadaki yerini saptayan rapora göre, Türkiye, dünyada hala önemli bir tarım üreticisi. Fındık, incir ve kaysıda dünyanın en büyük üreticisi. Diğer birçok üründe de ilk 10'da yer alıyor. Ancak durumu iyileşme yerine giderek kötüleşiyor. Raporda bu durum şöyle saptanıyor "Türkiye içeride süregelen iktisadi ve siyasi istikrarsızlık nedeniyle dünyadaki gelişmeleri izleyemedi. Kendi tarımına bakışını değiştirmekten sakındı. Son 20 yılda getiri analizi yapılmadan kısa dönemli çözümlere odaklanmakta ısrar edildi. Bu durum, DTÖ-Tarım Anlaşması ve AB üyeliği gibi gelişmeleri fırsattan çok tehdit olarak algılanmasını beraberinde getirdi. Sorunların kısa dönemde çözülmesi olanaksız." 

'Cahil bırakıldılar' Raporu tanıtan Prof. Dr. Erol Çakmak, tarımın, kırda işgücüne katılan kadınların yüzde 90'ını istihdam ettiğini belirtti. Çakmak, tarımda çalışan kadınların cahil bırakıldığını ve eğitilmediğini söyledi. Tarımda okuma yazma bilmeyenlerin oranının yüzde 18 olduğuna dikkat çeken Çakmak, kadınların üçte birinin okula gitmediğini söyledi. 

'Hükümet korumacı' Raporda "Üyelik görüşmeleri süresince, AB'yle yapılan tercihli ticaret anlaşmalarının giderek karşılıklı piyasa açılımlarına girmesi kaçınılmazdır. Korumacılığa kilitlenmiş hükümet politikaları ve AB üyeliği arasında sıkışma sonucunda, varolanı müdafaa eğiliminin ağır bastığı ve çok taraflı ticaret serbestleşmesinin yaratabileceği fırsatların göz ardı edildiği gözleniyor" denildi. 


</TEXT>
</DOC>
