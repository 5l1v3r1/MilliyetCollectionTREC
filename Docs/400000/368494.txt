<DOC>
<DOCNO> 368494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/ekonomi/eko10.html </URL>
<DATE> 2005/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'dan önce Türk tüketici binecek 
</HEADLINE>
<TEXT>


EKONOMİ SERVİSİ 

Japon üretici Suzuki'nin tamamen yenilenen arazi aracı Grand Vitara, Türkiye'de satışa sunuldu. Avrupa'dan önce Türkiye'de satışa sunulan aracın fiyatı, 57 bin YTL'den başlıyor. 
Suzuki Otomobil Pazarlama ve Ticaret Murahhas Azası Ali Savcı, yeni ürünün Avrupa'dan önce Türkiye'de yollara çıkmasının, Türk pazarına duyulan güvenin bir göstergesi olduğunu söyledi. Suzuki'nin rönesans projesinin ilk ürünü olan yeni Grand Vitara'nın pazardaki hedefinin liderlik olduğunu vurgulayan Savcı, "Yeni Grand Vitara'yı gören, içine giren herkes onun farklı ve özel bir otomobil olduğunu anlayacaktır" dedi. 
Genel Müdür Koray Batur da yeni görünümüyle daha sportif bir etki uyandıran Grand Vitara'nın, modern çizgileriyle şehirli kimliğini daha net bir şekilde ortaya koyduğunu kaydetti. Yeni Grand Vitara'nın fiyatlarının, modeline göre 57 bin YTL ile 65 bin 900 YTL arasında olacağını söyleyen Batur, yıl sonuna kadar bu modelden 750 adet satmayı hedeflediklerini kaydetti. 

İki donanım paketi 
Yeni Grand Vitara, 2.0 lt. 140 HP'lik benzinli motorla satışa sunuldu. Dizel motorlu versiyonunun ise, daha ileride getirilmesi düşünülüyor. İki donanım paketiyle satılacak aracın "standart" versiyonunda 6 hava yastığı, imobilizer, yükseklik ayarlı direksiyonsimidi, ABS EBD, direksiyondan kumandalı 6'lı radyo-CD çalar, hız sabitleme sistemi, otomatik klima bulunuyor. 
Üst modelde ise anahtarsız giriş ve çalıştırma sistemi, sunroof, deri döşeme, xenon far ve far yıkama, maun kaplama ön konsol mevcut. 




</TEXT>
</DOC>
