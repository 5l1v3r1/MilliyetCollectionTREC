<DOC>
<DOCNO> 391470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sonspo11.html </URL>
<DATE> 2005/11/01/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Nihat Kahveci Türkiye'ye dönmeyi düşünmüyorum 
</HEADLINE>
<TEXT>

     İspanya'nın Real Sociedad takımında forma giyen milli futbolcu Nihat Kahveci, Türkiye'ye dönmeyi düşünmediğini söyledi. 
     Nihat, Futbol Federasyonu'nun aylık Tam Saha dergisine yaptığı açıklamada, ''Türk futbolcuların çoğu Avrupa'da oynamak isterken, siz çıkıp Türkiye'ye dönmek isterseniz onların da önünü tıkarsınız'' dedi. 
     ''Yurtdışında yeterli Türk futbolcusunun olmadığını düşünenlerdenim'' diyen Nihat, şöyle devam etti 
     ''Yanlış anlaşılmasın, ben Türkiye'de oynanan futbolu küçümsüyor değilim. Ben oynadım, gayet iyi biliyorum. Süper Lig zor bir ligdir. Ama şu an için benim gündemimde böyle bir opsiyon yok. Balkanlara bakın, milli takımlarda forma giyen oyuncuların çok büyük bir bölümü yurtdışında oynuyor. Bizde ancak parmakla gösterebiliyoruz. Bu yüzden de bizim gibi oyuncuların yurtdışını tercih etmesi gerektiğini düşünüyorum.'' Milli Takım'a da değinen Nihat, ''Bugün bu noktada yer alıyorsak önemli bir şeyi başarmışız demektir. Tamam grupta lider olup direkt gidebilirdik, ama gösterdiğimiz aşama az şey değil. Ben başarılı olduğumuza inanıyorum ve biliyorum ki, play-offta bu iş bitecek'' diye konuştu. 
     
</TEXT>
</DOC>
