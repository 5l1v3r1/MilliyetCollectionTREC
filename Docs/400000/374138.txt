<DOC>
<DOCNO> 374138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sonspo27.html </URL>
<DATE> 2005/08/30/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Galatasaray, Sivasspor maçı hazırlıklarını sürdürüyor... 
</HEADLINE>
<TEXT>

     Galatasaray, Turkcell Süper Ligi'nde gelecek hafta Sivasspor ile yapacağı maçın hazırlıklarını sürdürüyor. 
     Sarı-kırmızılılar, milli ve sakat oyuncularından yoksun kadrosuyla Florya Metin Oktay Tesisleri'nde yaptığı çalışmayla hazırlıklarına devam etti. 
     PAF takımından 2 oyuncunun da dahil edildiği idmanda sakatlıkları bulunan Ümit Karan, Ayhan ve Cihan koşu yaptı, hasta olan Aykut ise dinlendirildi. 
     Kulüp doktoru Murat Çevik, AA muhabirine yaptığı açıklamada, Ümit Karan'ın omzunda Gaziantepspor maçından kalan incinme olduğunu, tedavisine devam edilen golcü futbolcunun büyük olasılıkla Sivasspor maçına yetiştirileceğini söyledi. 
     Cihan'ın alt bacak adalesinde, Orhan'ın ise sol üst adalesinde gerilme olduğunu kaydeden Dr. Çevik, her iki oyuncunun da tedavilerinin 1-2 gün süreceğini belirtti. 
     Bağırsak enfeksiyonu geçiren futbolculardan Volkan'ın bugünkü çalışmaya katıldığını anlatan Murat Çevik, Aykut'un ise dinlendirildiğini kaydetti. 
     Sarı-kırmızılılar idmanda koşunun ardından bire bir adam geçme ve çift kale maç yaptılar. 
     Bu arada, futbolcular idman bitiminde 30 Ağustos Zafer Bayramı nedeniyle medya mensuplarına Türk Bayrağı'yla poz verdi. 
     Galatasaray, Sivasspor maçı hazırlıklarını yarın İkinci Lig B Kategorisi 3. Grup takımlarından Darıca Gençlerbirliği ile antrenman maçı yaparak sürdürecek. 
     
</TEXT>
</DOC>
