<DOC>
<DOCNO> 397574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sondun15.html </URL>
<DATE> 2005/11/24/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Londra'da ''Büyük Timur'' oyununa ''Kuran'' sansürü tartışma yarattı 
</HEADLINE>
<TEXT>

     Ünlü İngiliz yazar Christopher Marlowe’nin 1580 yıllarında yazdığı başyapıtı "Büyük Timur" oyunu, Londra’da sahnelenirken Kuran-ı Kerim’in yakıldığı sahnesinin Müslümanları öfkelendirmemek için "sansür" edilmesi, büyük tartışma yarattı. 
     Londra’da Barbican sanat merkezinde sahnelenen ve sezonun "sürpriz" başarısı olarak sayılan, Marlowe’nin "Büyük Timur" oyunu, İngiltere’de büyük tartışmaya yol açtı. 
     Shakespeare’in en büyük rakibi olarak değerlendirilen Marlowe’nin eserini sahneye koyan ve adaptasyonunu yapan yönetmen David Farr’ın Temmuz ayında Londra’da gerçekleştirilen terörist saldırıların ardından metni gözden geçirdiği belirtiliyor. 
     Farr, büyük tepki doğurabileceği kaygısı ile oyunun bazı sahne ve ifadelerini değiştirdi veya metinden çıkardı. 
     Böylece, oyunun Kuran’ın yakılması sahnesi değiştirilerek Kuran yerine birçok kitap yakıldı. Bu arada, oyunda Hazreti Muhammed’e ilişkin bazı göndermeler de çıkarıldı. 
     "Büyük Timur" oyununa uygulanan "sansür" tiyatro şahsiyetleri, akademisyenler ve önde gelen din adamlarından tepki gördüğü belirtildi. The Times gazetesine göre, 1992 yılında Royal Shakespeare Topluluğunun sahnelediği aynı oyunu yöneten Terry Hands, "Din veya siyasi nedenlerle klasik bir oyuna müdahale edilmesi"nin doğru olmadığını savunurken yazar Charles Nicholl da "Neden İslam, Marlowe’nin sorgulayıcı bakışından korunmalı " diye sordu. 
     Yönetmen Farr ise, bu konuda yaptığı açıklamada "Oyunu adapte ederken yaptığım tercihlerin modern siyaset ile bir bağı yok" dedi. Bu arada, Farr’ı savunan Bristol Old Vic Tiyatrosu sanat yönetmeni Simon Reade de, Farr’ın Kuran’ın yakılması sahnesinin gereksiz yere kışkırtıcı olacağı görüşünü dile getirdi. 
     Ancak, İngiltere Müslüman Konseyi Medya Sekreteri İnayat Bunglawala ise, bir oyunun söz konusu olduğunu belirterek, "Hayali bir oyunun insanları gücendireceğini sanmıyorum" değerlendirmesini yaptı. 
     
</TEXT>
</DOC>
