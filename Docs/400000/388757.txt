<DOC>
<DOCNO> 388757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/yazar/sazak.html </URL>
<DATE> 2005/10/22/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Rektöre CHP desteği 
</HEADLINE>
<TEXT>


Yüzüncü Yıl Üniversitesi Rektörü Prof. Yücel Aşkın'ın tutuklanması üzerine CHP, Van'a bir heyet gönderdi. Cezaevindeki rektörden, başsavcıya, rektörün eşinden sokaktaki vatandaşa olayın taraflarıyla görüşme olanağı bulan CHP heyetinin izlenimlerini Ankara Milletvekili Yılmaz Ateş'ten dinledik. 
Ateş, TBMM başkan vekilliği yapmış, 'yasama' görevinin yanı sıra Meclis'te yönettiği 'kritik' oturumlarda alınan kararların Anayasa ve yasalara uygunluğunu gözetmiş, deneyimli bir parlamenter. Siyasi tecrübesi de olduğu için CHP Genel Başkanı Deniz Baykal'a vereceği 'Van raporu' muhalefetin bundan sonra izleyeceği siyasette etkili olacak. 
YÖK'ün de isyanına yol açan 'hukuki zorlama'ya dikkat çekiyor Ateş. 'Vatana ihanet ya da eğitim öğretimi engellemek' gibi ağır bir suçlama olmadıkça bir üniversite rektörünün bu şekilde tutuklanmasının üzüntü verici olduğunu söyledi. 
Ateş, tarihi eser kaçakçılığıyla suçlanan, rektörlük konutu basılan, 25 milyon dolarlık malzeme alımında 'çete' kurarak çıkar sağladığı öne sürülen Prof. Yücel Aşkın'ın siyasi bir 'komplo'ya uğradığı görüşünde. Rektör, 'Tarikatların iktidar üzerindeki etkisi kullanılarak adeta linç edilmek isteniyor.' Bunun da nedeni Van Yüzüncü Yıl Üniversitesi'nde göreve başladığı günden itibaren kendisini laik ve çağdaş eğitime adamış olması. 
Van'ın 1990'larda siyasal İslamcı yükselişin 'kalesi' özelliğini taşıması, Cumhuriyet öncesi Abdülhamit döneminde Saidi Nursi'nin 'Medreset-üz Zehra' adıyla kentte bir İslam üniversitesi kurma girişiminin tarikatlar eliyle günümüze taşınması karşısında, 28 Şubat ertesinde YÖK'ün Yüzüncü Yıl Üniversitesi'nde yeni bir yapılanmaya gittiği biliniyor. 
Rektörler, Prof. Yücel Aşkın davasını, geri plandaki 'medreseleşme' düşüncesine bağlıyorlar. Aşkın, Cumhuriyet değerlerine sahip çıktığı, çağdaş üniversiteyi koruduğu için hedef seçildi ve kendi başlattığı bir soruşturma sonunda cezaevini boyladı. 
CHP heyetinin Van'daki incelemeleri sonucunda benzer 'kanaat' oluştu. 
Yılmaz Ateş, Rektör'ü 3 hafta daha cezaevinde tutma niyetini kasıtlı buluyor. Ateş "Aylardır süren soruşturmada mademki tüm deliller toplandı o halde rektör mahkemeye çıkarılsın. Emniyeti basan, uyuşturucu kaçakçısı eski bir milletvekili tutuksuz yargılanırken üniversite rektörünün cezaevinde tutulması vicdanları yaralıyor." 
Kamu vicdanı açısından davanın geciktirilmemesinde yarar var. 
YÖK-iktidar savaşının yargıya, Türkiye'nin bütününe sıçramasının yolu da şeffaflıktan geçiyor. 



</TEXT>
</DOC>
