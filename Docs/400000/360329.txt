<DOC>
<DOCNO> 360329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sondun06.html </URL>
<DATE> 2005/07/12/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
ABD, metrolarda cep telefonunu bloke ediyor 
</HEADLINE>
<TEXT>

     Son olarak İngiltere'de yaşanan terör saldırısının ardından önemli merkezlerde önlemler artırıldı. Saldırılarda cep telefonlarının kullanılması üzerine ABD, tüm metro ve tünellerde cep telefonu hizmetlerini bloke etmeye başladı. 
     New York polisi, teröristlerin muhtemel bir terörist saldırıda metro ve tünellere yerleştirecekleri bombayı uzaktan cep telefonu kullanarak patlatmalarının önüne geçmek amacıyla, tüm metrolarda ve tünellerde cep telefonu hizmetlerini bloke etmeye başladı. 
     Geçen hafta Londra’da düzenlenen ve 50’den fazla insanın ölümü ile sonuçlanan terör saldırılarından sonra uygulamaya konan engellemenin yapılacak ikinci bir uyarıya kadar uygulamada kalacağı bildirildi. 
     Bu arada, New York’taki metro istasyonlarında aralıksız görev yapan polislerin yanı sıra son günlerde askerlerin de tam teçhizatlı olarak nöbet tuttukları gözleniyor. 
     Bazı uzmanlar, tünellerde cep telefonu hizmetinin bloke edilmesinin terörist saldırıları engelleme açısından önemli bir adım olduğunu savunurken, bazıları ise bunun teröristleri engellemeyeceğini, yerleştirdikleri bombaları cep telefonu ile uzaktan patlatamayan teröristlerin bunun yerine bomba düzeneklerine zamanlayıcı yerleştirerek saldırılarını düzenleyebileceklerini ifade ediyor. 
     Cep telefonu kullanarak yerleştirdikleri bombayı uzaktan patlatmak suretiyle bu konudaki ilk terörist eylemi İrlanda Kurtuluş Ordusu İRA düzenlerken, bu yöntem daha sonra kökten dinci teröristler tarafından da kullanılmaya başlanmıştı. 
     Kudüs’teki Hebrew Üniversitesi’nde Temmuz 2002’de aynı yöntemle patlatılan bir bomba neticesinde 7 kişi, Endonezya’nın Bali adasında 2002 Ekiminde düzenlenen benzer bir saldırıda ise 202 kişi hayatını kaybetmişti. Yine 2003 Ağustosunda Cakarta’da bir otele yerleştirilen bombanın uzaktan cep telefonuyla patlatılması sonucu ise 12 kişi ölmüştü. 
     
     KANADA "TERÖRİST SALDIRIYA HAZIRLIKLI OLMALIYIZ" 

     Öte yandan Kanada Başbakan Yardımcısı Anne McLellan, "Kanada’da terörist saldırıların kaçınılmaz olduğunu ve halkın buna hazırlıklı olması gerektiğini" söyledi. 
     McLellan, "Kanadalıların psikolojik olarak terörist bir saldırıya hazır olduğunu düşünmüyorum oysa hepimizin buna hazırlıklı olması gerek" dedi. 
     Londra’da geçen hafta düzenlenen saldırılarla bağlantılı olarak McLellan, "Sanırım çok uzun bir süre böyle şeylerin sadece başka yerlerde olduğunu düşündük" diye konuştu. 
     McLellan, Kanada’ya belirli bir tehdidin olmadığını ancak ülkenin, El Kaide örgütünün muhtemel hedef listesinde bulunduğunu ve listedeki diğer ülkelere ABD, Avustralya, İspanya, İngiltere daha önce saldırıldığını kaydetti. 

     
</TEXT>
</DOC>
