<DOC>
<DOCNO> 377516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/son/soneko06.html </URL>
<DATE> 2005/09/11/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
UniCredit Bank AB Komisyonu, Türkiye'ye verilen sözün arkasında 
</HEADLINE>
<TEXT>

     Koç Finansal Hizmetler'in ortağı İtalyan bankacılık grubu UniCredit, Türkiye'nin, AB ile tam üyelik giriş müzakerelerinin, 3 Ekim'den sonraya sarkmasının beklenmediğini bildirdi. 
     UniCredit tarafından hazırlanan raporda, Türkiye'nin, müzakerelerin başlaması için gerekli tüm şartları yerine getirdiği vurgulanırken, AB Komisyonu'nun da buradan hareketle Türkiye ile müzakerelerin başlaması yönünde, Türkiye'yi destekleyici güçlü açıklamalar yaptığı kaydedildi. 
     AB Komisyonu'nun müzakerelerin başlaması yönündeki görüşünün net olduğunun belirtildiği raporda, ''AB Komisyonu, Türkiye'ye müzakerelerle ilgili olarak verilen sözün arkasında sımsıkı duruyor'' denildi. 
     
     GÜNEY KIBRIS RUM KESİMİ'NİN TANINMASI KOŞUL DEĞİL... 

     AB Komisyonu'nun, ''Kıbrıs Rum Kesimi'nin tanınmasının sadece tam üyelik için geçerli bir şart olduğu, ancak müzakerelerin başlaması için bir şart olmadığı görüşünü savunduğunun'' belirtildiği raporda, Kıbrıs sorununun, Annan Planı çerçevesinde, birkaç yıl içinde çözülmesinin beklendiği vurgulandı. 
     Raporda, bütün bu gelişmeler çerçevesinde, AB Komisyonu'nun da vurguladığı gibi müzakerelerin başlamasının önünde bir sorunun olmadığı ifade edildi. 
     Raporda, bazı Avrupalı siyasetçiler tarafından gündeme getirilen ''imtiyazlı ortaklık'' modelinin ise AB'de destek bulmayan bir görüş olduğu kaydedildi. 
     
     ENFLASYON... 

     Raporda, enflasyonun, petrol ve tütün ürünü fiyatlarındaki artış nedeniyle yükseldiği, petrol fiyatlarındaki artış trendinin ilerideki enflasyonun yükselmesinde etkili olabileceğine işaret edilirken, tüm bu gelişmelere karşın yüzde 8'lik enflasyon hedefinin, rahatlıkla ulaşılabilir sınırlar içinde olduğu bildirildi. 
     Dış ticaret açığındaki yükselişe de dikkat çekilen Raporda, diğer makro ekonomik göstergelerin iyi olduğu ifade edildi. 
     
</TEXT>
</DOC>
