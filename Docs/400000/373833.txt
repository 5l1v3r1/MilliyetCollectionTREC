<DOC>
<DOCNO> 373833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sonspo11.html </URL>
<DATE> 2005/08/29/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Adanaspor sahaya çıkmadı 
</HEADLINE>
<TEXT>

     Adnan POYRAZ ADANA DHA 

      TÜRKİYE 2'nci Ligi B Kategorisi 2'nci Grup takımlarından Adanaspor, dün 5 Ocak Stadı’nda Adana Demirspor’la oynayacağı sezonun ilk maçında sahaya çıkmadı. 
     Karşılaşma için Adana 5 Ocak Stadı’na gelen maçın hakemi Umut Yılmam ve yardımcıları, sahada ısındıktan sonra takımları sahaya çağırdı. Adana Demirspor sahaya çıktı, maça çıkmayacağı daha önceden açıklanan Adanaspor, bir süre beklendi. Seramoni prosedürünün yerine getirilmesinin ardından hakemlerin Adanaspor'un sahaya çıkmadığına ilişkin tutanağı Adana Demirspor Başkanı Adem Atılgan’a da imzalatıldı. Hakemlerle Adana Demirspor, daha sonra sahayı terk etti. Maçla ilgili kararı, Futbol Federasyonu’nun vereceği açıklandı. 
     
     TEPKİ VE ÜZÜNTÜ 
     50 yıllık geçmişe sahip Adanaspor’un bulunduğu kötü duruma çok üzüldüklerini belirten Adana Demirspor Başkanı Adem Atılgan, Adanaspor'la Adana Demirspor, Adana için çok önemli birer unsurlardı. Adana Demirspor olarak kardeşimizi yitirmenin üzüntüsünü yaşıyoruz dedi. Adanasporlu taraftarlar ise takımlarının sahaya çıkamamasına tepki gösterdiler. 
     
     UZANLAR'A AİTTİ 
     Uzanlar'ın sahibi olduğu Rumeli Holding'e ait olan Adanaspor'un Başkanı Çağdaş Ergin, dün yaptığı açıklamada 1 milyon dolarlık kaynak bulamadıkları için lige katılamayacaklarını açıklamıştı. TMSF Tasarruf Mevduatı Sigorta Fonu , Uzanlar'a ait olan İstanbulspor'a daha önce el koymuş, ancak Adanaspor'a fona devretmemişti. Adanaspor, önceki yıllarda Türkiye'yi UEFA Kupası'nda 2 kez, Balkan Kupası'nda da 1 kez temsil etmişti. 
     
</TEXT>
</DOC>
