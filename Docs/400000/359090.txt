<DOC>
<DOCNO> 359090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sontur25.html </URL>
<DATE> 2005/07/07/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Antalya'da Polonyalı patlaması 
</HEADLINE>
<TEXT>

     Antalya’ya gelen Polonyalı turist sayısında geçen yılın altı aylık bölümüne göre yüzde 45 oranında artış olduğu bildirildi. 
     AA muhabirinin İl Kültür ve Turizm Müdürlüğü’nden aldığı bilgiye göre, geçen yılın 6 aylık döneminde Antalya’ya havayoluyla 23 bin 471 Polonyalı turist gelirken, bu yılın aynı döneminde gelen Polonyalı turist sayısı 34 bin 185 oldu. 
     Yetkililer, bu yılın 6 aylık döneminde Antalya’ya gelen Polonyalı turist sayısının, geçen yılın aynı dönemine oranla yüzde 45 arttığını bildirdiler. 
     Alanya Turistik İşletmeciler Derneği ALTİD Başkanı Müfit Kaptanoğlu, AA muhabirine yaptığı açıklamada, Antalya’ya gelen Polonyalı turistlerin yüzde 70’inin Alanya’yı tercih ettiğini belirterek, şunları söyledi 
     "Polonyalı turistlerin tatil anlayışı, diğer ülke insanlarından oldukça farklı. Polonyalı turistler, sadece denizi, güneşi değil, tarih, kültür ve eğlenceyi de sevdikleri için Antalya’yı, özellikle de Alanya’yı tercih ediyorlar. Polonyalı turist sayısındaki bu artış, Türk turizmi ve bölge turizmi açısından son derece önemli ve sevindirici bir gelişmedir." Kaptanoğlu, gereken önemin verilmesi halinde, Polonya pazarının, gelecekte Türk turizmi için en önemli pazarlardan biri olabileceğini kaydetti. 
     Alanya Belediye Başkanı Hasan Sipahioğlu da Polonya pazarına bir süredir özel bir önem verdiklerini belirterek, "Polonya’da katıldığımız fuarlarda Alanya ve bölgemiz adına çok yararlı çalışmalar yapmıştık. Bu artış bizleri çok sevindirdi. Polonya önemli bir pazar" dedi. 
     
</TEXT>
</DOC>
