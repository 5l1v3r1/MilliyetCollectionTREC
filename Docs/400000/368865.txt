<DOC>
<DOCNO> 368865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/sondun01.html </URL>
<DATE> 2005/08/11/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Pinochet’nin eşi ve küçük oğlu tutuklandı... 
</HEADLINE>
<TEXT>

     Şili’nin eski diktatörü Augusto Pinochet’nin eşi Lucia Hiriart ve en küçük oğlu Marco Antonio Pinochet, vergi kaçakçılığı suçlamasıyla tutuklandı. 
     Yargıç Sergio Munoz, anne Pinochet ve oğlunu, geçen yıl açığa çıkarılan 17 milyon dolarlık gizli banka hesaplarıyla ilgili olarak vergi kaçakçılığında suç ortağı olmakla suçluyor. 
     Eski diktatör Pinochet ise avukatı aracılığıyla yaptığı açıklamada, soruşturulan konuyla ilgili tüm sorumluluğun kendisine ait olduğunu ve ailesinden kimsenin bu işlere karışmadığını iddia ederek, "Eğer birini tutuklayacaklarsa, beni tutuklasınlar" dedi. 
     Pinochet, soruşturulan konularla ilgili suç ya da kusuru olmadığını ve tahakkuk eden bütün vergilerini ödediğini ileri sürdü. 
     Eski dikkatörün eşi Hiriart’ın 80 bir askeri hastanede tutulduğu, en küçük oğlu Marco Antonio’nun ise genellikle haklarında dava açılan memurların tutulduğu bir hapishaneye gönderildiği belirtildi. 
     Eski diktatörün büyük oğlu Augusto Pinochet Hiriart ise annesini hastanede ziyaret ettikten sonra yaptığı açıklamada, tutuklamaları, "Bu başımıza sıkılmış bir kurşun gibi" diye yorumladı. Augusto, annesinin sağlığının "çok kötü" olduğunu belirterek, "tutuklamanın onu öldüreceğini" söyledi. 
     Çok seyrek olarak ortaya çıkan eski diktatör Pinochet de karısını hastanede ziyaret etti. 
     Anne Pinochet ve oğlunun, mahkeme bir kefalet bedeli belirleyinceye kadar tutuklu kalacakları belirtildi. 
     Kefaletle ilgili duruşmanın bugün ya da yarın yapılması bekleniyor. 
     
</TEXT>
</DOC>
