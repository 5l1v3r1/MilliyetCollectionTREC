<DOC>
<DOCNO> 393285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/yazar/akyol.html </URL>
<DATE> 2005/11/09/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Varoşların isyanı ve türban 
</HEADLINE>
<TEXT>


FRANSIZ İhtilali'nin üç sloganı Özgürlük, Eşitlik, Kardeşlik... İngiliz The Independent gazetesi dördüncü bir boyuta dikkat çekiyor Gerçeklik 
Gazetenin yayını şöyle 
"Özgürlük Ama Müslümanların okullarda başörtüsü takmaları yasaklandı. 
Eşitlik Ama beyaz ırktan olmayan Fransızlar iki kat daha işsiz. 
Kardeşlik Ama Fransız hükümeti de itiraf ediyor ki, entegrasyon siyasetleri başarısız oldu. 
Gerçeklik İsyan on ikinci gününe girerken Chirac düzeni sağlayacağına söz veriyor." 
İngiliz gazetesinin bu bakışı hem Liberal İngiliz ve Cumhuriyetçi Fransız mantıkları arasındaki farkı yansıtıyor, hem 'isyan'ın sadece işsizlikle izah edilemeyeceğini, meselenin kültür ve kimlik boyutunun da çok önemli olduğunu ifade ediyor. 

'Yoksulluk kültürü' 
'YOKSULLUK Kültürü' yoksulların kültürü demek değil. Uzun süre toplumun genelinden "dışlanmış" olarak, "getto"laşmış küçük dünyalarda yoksulluk içinde yaşamanın ürettiği bir alt kültürdür Eziktir, günlük yaşar, uzun vadeli planları, dolayısıyla ideolojileri de yoktur. İlgisiz ve tepkisizdirler. 
Sosyolog Doç. Dr. Vedat Bilgin'in yaptığı uzun izahın çok kısa özeti 
"Toplumun geneliyle entegre olamamışlardır iyi eğitim alamadıkları için de toplumun ortalama değerlerini özümseyememişlerdir. 'Yalıtılmış hayatlar'dır yaşadıkları... Yalıtılmış oldukları için içe kapanarak kendi etnik ve dinsel kökenlerine sıkıca bağlanır. Ancak bu değerler orijinal niteliklerinden uzaktır, deforme olmuştur ama yine de kültürel simgelerinin aşağılanmasına büyük tepki gösterirler. Değerlerin deforme olması ve çarpık ortam bu kesimlerde uyuşturucu falan gibi sapkın davranışlara da belli bir yaygınlık kazandırabilir. Daha fazla 'yalıtılmış' olurlar. Bir de genel toplum tarafından aşağılandıklarında öfkeleri isyana dönüşebilir." 
Dr. Bilgin, antropolog Oscar Yewis'in "Sanchez'in Çocukları" adlı kitabını hatırlattı. 
Bizde bu konuların araştırılmasında öncü isimlerden birinin Prof. Orhan Türkdoğan olduğunu da ben hatırlatmalıyım "Yoksulluk Kültürü" adlı eseri fevkalade değerli ve ufuk açıcıdır. 

Simgelerin rolü 
FRANSA'DA yaşanan olaylar hakkında kimsenin elinde bilimsel araştırma yok. Sadece iki temel veri var 
Varoşlarda oturan, yoksul, işsiz ve Fransız toplumuna entegre olmamış, "yalıtılmış" gençler isyan ediyor, yakıp yıkıyor Ayaklananlar Fransız vatandaşı ama köken olarak 'Fransız' değiller. Fransız kültürü, o meşhur "kendini beğenmişlik"le bunları hor görüyor, moral olarak dışlıyor. 
Türbanın yasaklanması olayların doğrudan sebebi değil tabii... Olayların doğrudan sebebi, "polisten kaçan" iki gencin elektrik çarpmasıyla ölmesidir. Bu, birikmiş bardağı taşıran bir 'simge olay' oldu, olaylar patladı... 
Türbanın yasaklanması "simgelerin aşağılanması" olarak, bardağı dolduran pek çok sebepten biridir. Fransız Le Figaro ve Le Monde gibi ciddi yayın organları da yazdı bunu. 
Tayyip Erdoğan söyleyince sinirleniyorlar. Sinirlenmek yerine düşünmek, araştırmak daha "akılcı" olmaz mı 
"Entegre olmamış 'kenar'dakiler" sorunu çağımızın sorunudur Çözümü de yasaklamak, itmek, dışlamak değildir. Özgürlüklerin ve ekonomik bağların geliştirilmesi "yakınlaşma"nın ve zamanla "entegrasyon"un tek yoludur. 



</TEXT>
</DOC>
