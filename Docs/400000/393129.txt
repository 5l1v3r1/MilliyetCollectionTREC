<DOC>
<DOCNO> 393129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sonspo09.html </URL>
<DATE> 2005/11/08/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
İsviçre basını ayaklandı 
</HEADLINE>
<TEXT>

     Ay-Yıldızlı ekibimizin kritik İsviçre sınavı öncesi milli takım yetkililerinin koyduğu yasaklara ilginç bir tepki geldi. Milliler'in bu ülkede kaldığı sürece konaklayacağı Le Grand Hotel Yverdon'a gazeteci giriş çıkışı yasaklandı. Bu karara büyük tepki gösteren İsviçreli basın mensupları ise "Burası demokratik bir ülke ve halka açık alanlara istediğimiz gibi gireriz. Türk Futbol Federasyonu bizim elimizden bu hakkımızı alamaz" diyerek tepkilerini dile getirip, şikayette bulundu. 
     
     Milli takım öksüz kaldı 

     Dünyanın en ücra köşesinde bile karşılanan Ay-Yıldızlılar için yüzbinlerce gurbetçinin yaşadığı İsviçre’de havalimanına kimsenin gelmemesi büyük dikkat çekti. 
     
     Pek alışık değiller 

     2006 Almanya Dünya Kupası yolunda 12 Kasım’da İsviçre ile Play-Off ilk maçına çıkacak olan A Milli Takım dün İsviçre’ye gitti. Polat Otel’de toplanan milliler öğle saatlerinde İsviçre’ye uçtu. Ancak Ay-Yıldızlılar havalimanında hiç de alışık olmadıkları ilginç bir manzarayla karşılaştı. Dünyanın neresine giderse gitsin karşısında bir hayran kitlesi bulan milli takımı yüzbinlerce gurbetçinin yaşadığı Cenevre’de kimse karşılamadı. 

     
</TEXT>
</DOC>
