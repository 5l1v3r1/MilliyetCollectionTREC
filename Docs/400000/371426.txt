<DOC>
<DOCNO> 371426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/son/sondun08.html </URL>
<DATE> 2005/08/20/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
"CDU'lu Koch, Türkiye'nin AB üyeliğini seçim konusu yapmak istiyor" 
</HEADLINE>
<TEXT>

     Alman Hıristiyan Demokrat Birlik Parti'sinden CDU Hessen Eyaleti Başbakanı Roland Koch'un, Türkiye'nin AB üyeliğini Almanya'da 18 Eylül'de yapılacak genel seçimler öncesinde ''merkezi bir seçim konusu'' haline getirmek istediği bildirildi. 
     Der Spiegel dergisi, Koch'un, bazı parti yöneticileriyle hafta içinde yaptığı bir toplantıda, Türkiye'nin AB üyeliğinin seçim mücadelesinde önemli rol oynaması gerektiğini savunarak, ''Gelecek 2 ya da 3 hafta içinde daha yoğun şekilde ön plana çıkarabileceğimiz konulara ihtiyacımız var. Bu, örneğin Türkiye'nin AB üyeliği ya da SPD, PDS ve Yeşiller koalisyonuna karşı uyarı olabilir'' şeklinde konuştuğunu yazdı. 
     Derginin haberine göre, yerel düzeyde Türkiye'nin AB üyeliğini konu alan bazı afişlerin hazırlanmasının planlandığını ifade eden Koch, ''Bazı yerel parti teşkilatlarında hazırlanmadan önce bizim şimdiden bir şeyler önermemiz düşünülmeye değmez mi '' diye konuştu. 
     Haberde ayrıca, Koch'un, bu görüşleriyle CDU Genel Başkanı Angela Merkel'in görüşlerine ters düştüğü, Merkel'in Türkiye'nin AB üyeliği konusunu merkezi bir seçim konusu yapmak istemediği belirtildi. 
     Merkel'in çevresindeki politikacılara dayanılarak verilen haberde, Merkel'in, Türkiye'nin AB üyeliği konusunda ülke çapında hazırlanacak bir seçim afişi istemediği öne sürüldü. 
     
</TEXT>
</DOC>
