<DOC>
<DOCNO> 395312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/guncel/gun06.html </URL>
<DATE> 2005/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar'ın başına müteahhit 
</HEADLINE>
<TEXT>


İstanbul Büyükşehir Belediye Meclisi İmar Komisyonu Başkanlığı'na, AKP İstanbul İl Başkanı Mehmet Müezzinoğlu'nun ortağı olan, müteahhit Sefer Kocabaş getirildi 

Mehmet Demirkaya - İstanbul 

İstanbul Büyükşehir Belediye Meclisi, önceki gün yaptığı kasım ayı olağan toplantısında "Bayındırlık ve İmar Komisyonu" üyelerini yeniden belirledi. İstanbul'daki imar faaliyetlerinde, planlama çalışmalarında oldukça etkin bir görevi bulunan "Bayındırlık ve İmar Komisyonu"nun geçen dönem başkanlığını yapan Tankut Gündoğar, AKP grubu tarafından bu komisyona aday gösterilmedi. AKP grubu, Gündoğar'ın yerine komisyona Temel Yaz'ı seçti. Meclis toplantısından sonra kendi arasında toplanan Bayındırlık ve İmar Komisyonu, iki yıldır komisyon üyeliği yapan AKP'li Sefer Kocabaş'ı komisyon başkanlığına seçti. İl Başkanı Mehmet Müezzinoğlu da, önceki gün yapılan meclis toplantısı öncesinde, belediyeye gelerek AKP grubuyla görüşmüştü. 

Sağlık şirketinde ortak 
İmar Komisyonu Başkanlığı'na seçilen Sefer Kocabaş, İstanbul Ticaret Odası kayıtlarına göre, AKP İstanbul İl Başkanı Mehmet Müezzinoğlu ile Avcılar'da kurulu Akabe Sağlık Tesisleri Sanayi ve Ticaret A.Ş.'de ortak. Söz konusu şirkette ayrıca Recep Tetik, Bülent Şahin ve Dede Temel de yönetim kurulu üyesi olarak bulunuyor. 1994 yılında tescil edilen şirketin 250 bin YTL sermayesi bulunuyor. Şirketin Avcılar Üniversite Mahallesi'ndeki adresinde Avcılar Hospital isimli hastane faaliyet gösteriyor. 
Müezzinoğlu ile ortaklığını sorduğumuz Sefer Kocabaş, "Biz çalışmalarımıza bakalım. Prensip kararı aldık, komisyon üyesi olarak röportaj vermeyeceğiz. Komisyonun İstanbul için hayırlı olmasını diliyorum" dedi. 



</TEXT>
</DOC>
