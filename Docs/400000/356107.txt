<DOC>
<DOCNO> 356107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/spor/spo12.html </URL>
<DATE> 2005/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Son kararı 
</HEADLINE>
<TEXT>


Bologna - Parma maçıyla yaş haddinden hakemliği bıraktığı açıklanan Pierluigi Collina'nın 1 yıl daha yeşil sahalarda boy göstereceği belirtildi 


Dünyanın en iyi hakemlerinden biri olarak gösterilen Pierluigi Collina hakemliği bırakma konusunda bir kez daha U dönüşü yaptı. 45 yaşını doldurduğu için Bologna - Parma maçında son kez düdük çalarak, hakemliği bıraktığı açıklanan Collina'nın bir sezon daha görev alacağı bildirildi. 
Collina'nın gelen baskılara dayanamadığı ve önceki gün İtalya Futbol Federasyonu Başkanı Franco Carraro ile görüştükten sonra bu kararı aldığı belirtildi. Collina'nın gelecek sezon özel izinle İtalya liglerinin yanı sıra Şampiyonlar Ligi'nde de boy göstereceği ifade edildi. Ancak FIFA'nın Collina'ya 2006 Dünya Kupası'nda görev vermeyi düşünmediği öğrenildi. Başarılı hakem önceki gün Vicenza - Triestina maçında da görev aldı. 
Türk futbolseverler için ayrı bir yeri olan Pierluigi Collina ülkemizin de şans meleği olarak görülüyor. Collina'nın yönettiği uluslararası maçlarda hem milli takım hem de kulüpler seviyesinde hiç yenilgi almadık. 
Pierluigi Collina müthiş başarılara imza attığı kariyerinde Brezilya'nın Almanya'yı 2-0 mağlup ettiği 2002 Dünya Kupası Finali'ni yöneterek, zirveye ulaşmıştı. 


</TEXT>
</DOC>
