<DOC>
<DOCNO> 363085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sonsiy01.html </URL>
<DATE> 2005/07/21/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Anayasa Mahkemesi başkanlık seçimine, yemin töreni ertelemesi 
</HEADLINE>
<TEXT>

     Anayasa Mahkemesi üyelerinin gözü şimdi de düzenlenecek yemin töreni için Cumhurbaşkanı Ahmet Necdet Sezer’in programında. Sezer’in, önceden planlanan programlar dolayısıyla Sezer’in, henüz gündemine yemin törenini almadığı öğrenildi. 
     Cumhurbaşkanı Sezer, Bumin’in emekliliğiyle boşalan Danıştay kontenjanına 8’nci Daire üyesi Şevket Apalak ile Fazıl Sağlam’ın emekliye ayrılmasıyla boşalan avukat kontenjanından Serruh Kaleli’yi Anayasa Mahkemesi asıl üyeliklerine seçti. Sezer, Ertuğrul Ersoy’un emekliye ayrılmasıyla boş kalan üst düzey yönetici kontenjanına da Büyükelçi Osman Paksüt’ü atadı. 
     
     ANAYASA MAHKEMESİ ÜYELERİNİN GÖZÜ SEZER’DE 
     Atamalara rağmen, başkanlık seçimi düğümü henüz çözülemedi. Düğümün çözümü için Anayasa Mahkemesi üyelerinin gözü şimdi de yemin törenine çevrildi. Yüksek Mahkemenin yeni üç üyesinin oy kullanabilmesi için öncelikle yemin etmeleri gerekiyor. 
     
     HENÜZ SEZER’İN GÜNDEMİNDE YOK 
     Yemin töreni, devlet erkanının katılımı için protokolün programına göre yapılacak. Ancak, ANKA’nın edindiği bilgiye göre, Sezer, henüz yemin törenini programına almadı. 
     
     BİR HAFTA İÇİNDE GÜNDEME ALMAZSA EYLÜL’E ERTELENECEK 
     Sezer, 1 Ağustos’a kadar yemin törenini gündemine almazsa, seçimler otomatikman eylül ayına ertelenecek. Bazı Anayasa Mahkemesi üyelerinin yurt dışına çıkması nedeniyle, ağustos ayı boyunca seçimlerin yapılmamasına karar verilmişti. 
     Yargı çevreleri, atama yapılmasına rağmen, yemin töreni yapılmadan önce, Yüksek Mahkeme’nin yedek üyelerin katılımıyla seçim yapmasının usulen yakışıksız olduğu görüşünde. Anayasa Mahkemesi’nin, bu nedenle, yemin töreninden önce seçim işine girmeyeceği belirtiliyor. 
     Anayasa Mahkemesi, Mustafa Bumin’in emekliye ayrılmasının ardından yaptığı 4 toplantıda toplam 40 turluk seçim gerçekleştirmişti. Seçimlerde, adaylar Haşim Kılıç, Mehmet Erten, Ahmet Akyalçın, Fulya Kantarcıoğlu ve Tülay Tuğcu başkanlık için gerekli olan en az 6 oya ulaşamadı. 

ANKA 
     
</TEXT>
</DOC>
