<DOC>
<DOCNO> 357939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/siyaset/siy01.html </URL>
<DATE> 2005/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal Helvacının hınk deyicisi olmayacağız 
</HEADLINE>
<TEXT>


CHP lideri Baykal, "Eskiden Hammurabi Kanunları vardı, şimdi ham hum şaralop kanunları var" dedi 

ANKARA Milliyet 


Yasama yılının sona ermesi nedeniyle basın toplantısı düzenleyen CHP Genel Başkanı Deniz Baykal, AKP'yi "parlamentoyu karartmak ve kürsüyü susturmakla" suçladı. 
Baykal, "Parlamentolar, önüne geleni müzakere etmeden, hızla noter gibi onaylayan platformlar değildir. Eskiden Hammurabi Kanunları vardı, şimdi ham hum şaralop kanunları var. Parlamentoyu Orhan Boran'ın Yuki'si gibi konuşturuyorlar" diye konuştu. 

'Maskeleri inecek' 
Baykal, şunları söyledi "Başbakan'ın bir varsayımı var. Sanıyor ki halkla devlet çatışma halinde ama ifade edilemiyor. Böyle bir çatışma yoktur. Bunu tahrik etmek tehlikelidir." Baykal, "Hükümetin maskesini indireceğiz. Bugün biz, barolar, YÖK, Yargıtay uyarırız. Yarın toplumun her kesiminden uyarılar gelecek, iktidar bu tutumunun bedelini ödeyecektir. Biz duruma siyasetin kaptan köşkünden bakıyoruz. 'Tehlikeli bir gidiş var, dikkat' diyoruz. Birileri saman altından su yürütürken, helva dövücüsünün 'hınk' deyicisi olmayız" dedi. 
Bu nitelemesinin anlamı sorulunca Baykal, "Helva dövücüsü vurdukça, yanındaki yardım eder gibi 'hınk' diyor. Tenisçi Venus Williams topa vurdukça 'hınk' diyor ya, öyle" karşılığını verdi. 
Baykal, bir gazetecinin "Williams'ın 'hınk' demesi erotik bulunarak yasaklandı" anımsatması üzerine de, "Senin de aklın oralarda" diye espri yaptı. 


</TEXT>
</DOC>
