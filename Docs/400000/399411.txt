<DOC>
<DOCNO> 399411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sontur32.html </URL>
<DATE> 2005/11/30/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
SSK ve Bağ-Kur'un Hazine'ye olan 20 milyon YTL'lik borcu silindi 
</HEADLINE>
<TEXT>

     2006 Yılı Merkezi Yönetim Bütçesi’nin 
     TBMM Plan ve Bütçe Komisyonu’nda görüşülmesine devam ediliyor. 
     Merkezi Yönetim Bütçesi’nin 5 maddesi Komisyon’da görüşülerek kabul edilirken, bu madde üzerinde iktidar partisi tarafından verilen önergeler de kabul edildi. 
     5. maddede yer alan Kamu İdarelerinin Yıl İçinde Edinebilecekleri 
     Taşıtlarla İlgili Cetvel’e, verilen önergeyle 171 araç daha ilave edilirken, bir başka önergenin kabulüyle de Türk Telekomünikasyon A.Ş personeline yapılacak ödemeler için Hazine Müsteşarlığı bütçesinde yeni bir harcama kalemi oluşturuldu. 
     Aynı maddede verilen önergeyle, SSK ve Bağ-Kur’un Hazine’ye olan 20 milyon YTL’lik borcu silindi. 
     Bir başka önergeyle de sivil toplum örgütlerinin araştırma projelerine verilecek ödeneğin içine mahalli idarelerin araştırma ve geliştirme projeleri de ilave edilirken, bu kalemdeki toplam kaynağın 15 trilyon lira olduğu belirtildi. 
     5. maddenin kabulünün ardından, Komisyon, çalışmalarına öğle 
     yemeği için ara verdi. 
     
     "LAİK CUMHURİYETE İNANANLAR" 
     Bütçe görüşmeleri sırasında AK Parti İstanbul Milletvekili Alaattin Büyükkaya’nın, "Halk, size ekonomideki tercihleriniz nedeniyle bu kadar oy verdi, size zenginler oy verdi" sözleri üzerine, CHP Mersin Milletvekili Mustafa Özyürek, "Bize, laik cumhuriyete inananlar oy verdi" dedi. 
     Bu karşılık üzerine yeniden söz alan Büyükkaya, "Bu sözlerinizden, sizin dışınızda verilen oylar-laik demokratik cumhuriyete inanmayanların oyları gibi bir sonuç çıkarmak gerekir ki bunu hiç kimsenin kabul etmesi düşünülemez. Bu yaklaşımınız çok yanlıştır" diye konuştu. 
     Özyürek de bu sözleri duymaktan mutluluk duyduğunu belirterek, "Bazen Başbakan’ın yaptığı açıklamalar nedeniyle bu düşüncelerle ilgili kuşkular duyuyoruz ama bunları arada bir duymak, yine de mutluluk verici bir durum." dedi. 
     
</TEXT>
</DOC>
