<DOC>
<DOCNO> 391460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sonspo01.html </URL>
<DATE> 2005/11/01/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Jean Tigana kimdir 
</HEADLINE>
<TEXT>

     Milliyet İNTERNET 
Beşiktaş'ın yeni teknik direktörü Jean Tigana, 1955 yılında Mali'de dünyaya geldi. Göçmen ailesi Marsilya'ya yerleşmeye karar verince ergenlik çağını Fransa'da geçirdi. Zor şartlarda büyümek zorunda kalan genç Jean, postacılık yapmadan önce spagetti fabrikasında çalıştı. Bir gün amatör olarak futbol oynarken keşfedildi. Doğduğu ülke için değil Fransa Milli Takımı'nda oynayan Tigana, döneminin en önemli futbolcularından biri olmayı başardı. 1984 Avrupa Şampiyonu Fransa Milli Takımı, her zaman Michel Platini ve onun ismiyle anıldı. 
     
     İYİ FUTBOLCU, ÇALIŞKAN TEKNİK DİREKTÖR 

     52 kez milli olan Tigana, futbolu bıraktıktan sonra atıldığı teknik direktörlük kariyerinde de çalışkanlığı ve hırsı ile yükselmeye başladı. Lyon ve Monaco'daki performansıyla dikkatleri üzerine çeken genç teknik adam, Arsene Wenger'in tavsiyesiyle idealist bir karar alarak Fulham takımının başına geçti. Zengin işadamı Muhamed Fayed'in takımı olan Fulham'ı müthiş bir sezondan sonra Premier Lig'e çıkaran Tigana'nın işleri bu tarihten sonra yolunda gitmedi. 
     Fransız hoca, büyük hedeflerle yola çıkan Fulham'da bekleneni veremeyince 2003 yılında işinden oldu. Tigana, bazı oyunculara fazla ödeme yapıldığı ve komisyon iddialarıyla Fulham tarafından dava edildi ancak sonuçta suçsuz bulundu. 
     Fulham'dan ayrıldıktan sonra başka takım çalıştırmayan Jean Tigana, Beşiktaş'ın teklifiyle teknik direktörlük kariyerine kaldığı yerden devam edecek. 
     
     ÇOK DİSİPLİNLİ 

     Gittiği takımlarda bir ekipten önce bir kulüp yaratma çabasında olan Fransız Teknik adam, yeni takımında harekete geçmeden önce uzun süre gözlem yapmasıyla tanınıyor. Tigana, idmanlarda tekrar sıklığıyla öğrenmenin mümkün olabileceğini savunan bir futbol adamı. Bir hafta boyunca tamamen kafa vuruşu çalıştırabilen Tigana, Fulham'da soyunma odalarına yerleştirdiği bilgisayarlarla duran top organizasyonlarını ve rakip takımın oyun şablonunu ezberletebilen bir yapıya sahip. Tigana oyuncularını sıkı bir diyete sokarak vücutlarındaki yağ oranının yüzde 8'lere çekilmesini çok önemsiyor. Disiplini asla elden bırakmayan Fransız hocanın, sezon boyunca alkolü tamamen yasaklaması ve altı haftada bir kan testi yaptırması onu tanıyanlar için şaşırtıcı olmayacak. 
     
     İYİ PAS YAPAN TAKIMLAR 

     Tigana serinkanlı yapısını kolay kolay yitirmeyen, mutsuz olduğu zamanlarda ise bunu oyuncularına hissettirmekten çekinmeyen, bir teknik adam. Topun her zaman kendi takımında kalmasını isteyen Tigana'nın takımları sürekli hücumu düşünüyor. Kanat ataklarına önem veren takımlar, boşluk bulamazsa kendi sahasına çekilebiliyor. Ama topun onlarda kalması şartıyla. 
     Sıkı bir defans ve akıcı bir pas bağlantısı sağlayan Tigana takımlarıyla ilgili temel eleştiri ise iyi oynadıkları maçlarda dahi topu çerçeveden geçirmekte zorlanmaları. 
     Yakın arkadaşı Platini'nin tanımlamasıyla bir "anti yıldız" olan Tigana'ın en bilinen özeliklerinden biri de basınla iyi ilişkiler kuramaması. Çok konuşmayı sevmeyen Tigana, ağzını daha çok kürdanını çiğnemek için kullanıyor. 
     
</TEXT>
</DOC>
