<DOC>
<DOCNO> 355330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/spor/spo05.html </URL>
<DATE> 2005/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yağmur bitti 
</HEADLINE>
<TEXT>


Haber ki Şükrü Saracoğlu Stadyumu'nun Basın Tribünü'ne İslam Çupi'nin adı verilecekmiş. Göneniriz hatta içimizin bayrakları dalgalanır böyle durumlarda 

HABER YORUM HAKAN DİLEK 


Nasıl da akıp gidiyor zaman... Zamanın eskitemediği tümceleri asılı duruyor aklımda sıkı iki tümcesi 'Ağlayanı olmayan büyük bir ölüdür İstanbul şimdi ' ve "Gazetecilikte ihtisaslaşma da yoktur branş da... Bunlar, aynı insanların aynı olaylara baka baka körleşmesi demektir." İslam Çupi, nerede olursa olsun, içimizde, yanı başımızda... İnadına 'aşkıyalığıyla...' 
"Taraftar Fenerbahçeliliğim" diye yazmıştı İslam Çupi, "okullardaki çalışkan öğrenci olarak geçti. İçimde yavaş yavaş uç veren edebiyat sevgim büyük maçlardan önce elime Steinbeck, Caldwell, Istrati gibi yazarların çevirilerini okutur, beni sessiz sedasız tribünün en tenha köşesine çörekletir, herkes maç öncesi kıyametlerin taşkını başlığını yaparken, ben romandan alma suskun bir heykel diye, saate ve kireçlenmekte olan boş sahaya bakardım, arada sırada. Bana hayatım boyunca 'İyi ki olmuşum' dedirtecek kanaryacılığım daha sonra futbolda bulunmaz bir insan ve olay müzesi açacak ama Fenerbahçeliliğim sokağa taşan bir gerilla figürü olmak yerine ılımlı sük t yemiş bir portre olarak vücuduma asılacaktı..." 

İnsanın dışında kalmış gazeteler 
Bir şarkının notalarına sızmamış, oradaki sıcaklığı yakalamamış insana şaşarım tıpkı senin "Her şeyi ile kurumuş, nefes almaz, dostluk bilmez, her organı ile makineye teslim olmuş o insanlara nasıl gazeteci dersiniz " sorusunun ardına sakladığın kızgın şaşkınlığındaki gibi "Bu kadar insanın dışında yaşayan, olayın uzağında çöreklenmiş gazeteler, yığınla stajyer ordusuyla, başsız, lidersiz, iyi antrenörden yoksun kalabalıkla Cağaloğlu'ndaki kaliteyi nasıl yakalayacaksınız " İslam Çupi, yıllar sonra 'plaza'larda çalışmak zorunda kalmıştı. İşe giderken, soranlara okkalı bir küfür edermiş. 
Alıntılamaya çalıştığım cümleler, onun 2000 yılında Gazeteciler Cemiyeti Ödülü'nün aldığı 'Namık Sevik'i Yeniden Anarken' başlıklı yazısındandı. Onun insan ilişkilerinin sıcaklığında görmeye çalıştığı "aktıkça çoğalan sularda" aradıklarımızdı belki "Topkapı'da oturmama rağmen Kadıköy'ün, Fenerbahçe Stadı'nın ve kulübünün bağlık-bahçelik köşklü bir yerde olmasını, ben kendimce çok aristokrat ve ayrıcalıklı bulduğum için, ayrı bir sevgi sebebi diye o semtler bozuluncaya kadar aklımda ve gönlümde tutmuşumdur. Fenerbahçe, benim çocukluğumda futbolda tekniği öncelikli mahalle bızdıklarının gözdesiydi." Rivayet odur ki, İslam usta Çapa'da oynadığı futbolla Fenerliler'in gözdesi olmuş ama Çapa taşlığını terk etmeyi kendine yedirememiş zamanında. Bizim akıp gittiğimiz kadar zamanlarda, içimizden, içimizi aklayan bir su gibi akıp gittiği zamanlarda "Kadıköy vapur iskelesinden indikten sonra, o tüm zamanların en büyük futbolcusu Lefter'in Ada'dan gelişini beklemek ve onunla birlikte Kadıköy toprağında birkaç adım atmak, hangi futbol hazzı ile değişilebilirdi Can Bartu ile Birol Pekel'in çocuk halleriyle Bahariye'deki arsa top şeytanlıklarını seyretmek, hangi stat filmi ile değişebilirdi " 

Kim ne gördüyse yazıyor 
Onun bize bağışladığı keyfin yazıya kattığı tadı hep duyumsadım. 2001 kışında aramızdan göçüp gittiğinde 'Şimdi ne olacak ' diye sormuştum kendi kendime. Sanki 'yazın'ın ucu kaçacaktı da baba, eliyle sıkı sıkıya yapışmıştı "Kalite çok düştü. Köşeyi 'yakalamış' adam yazıyor. Bu iş bu kadar basit mi Ben sana bi şey söölim mi Ben çok zor koşullarda çalışırdım. Şimdi 'gece maçı' diye bir şey çıktı başımıza, orada kim ne gördüyse irticalen yazıyor. Bu işin kalitesi giderek düştü..." 
Ona ilişkin, belleğime asacağım sözcüğü Metin Türel söylemişti Onu okumak mükellef bir sabah kahvaltısı gibiydi bizim için ' 
Ustanın sohbetlerinin tadını, yaşayanlar bilir. Etrafına topladığı kalabalığa -anlatmaya başladığında zaten bir dinleyici topluluğu oluşmak zorundaymış o zamanlar- anlatır anlatır, sözünün bittiği yerde de şakayla karışık bir roman ismiyle kalkarmış masadan "Yağmur bitti, dağılın " 
"Cağaloğlu'ndaki simitle günü geçirmek bile holdinglerde yenen lüks öğle yemeklerinden daha verimli bir 'gazeteci tokluğu' idi. Cağaloğlu'ndaki binaların, masasına bir daktilo yerleştirmiş tek odası bile holdinglerin kalabalık insanlı salonlarından daha çok gazeteci avazı taşardı. Cağaloğlu'ndaki kırık bir masada yazılan bir haber, Güneşli veya Bağcılar'da çıkan bir gazeteden daha değerliydi. Ne zamanı geri kuran bir saat var, ne yılları geriye şişiren bir garip takvim... Ne o gazetecilik heyecanı var, ne meslek ilkeleri ve geleneği var, ne de ağabey kardeşlik ilişkisi... Devletçiliği yavaş yavaş bırakan Türkiye bir devlet itibarı olan gazeteciliği şimdilerde ayrıcalıklı bir meslek olmaktan çıkarıp, alel de bir vatandaş işi yapmıştır. Eski Babı li'yi özleyenler, Namık Sevik gazeteciliğine iç geçirenler, eski dönemin geri gelmesini bekleyenler hiçbir şey beklemesinler. Bekleyebilecekleri tek şey, ölümleridir." diye yazmıştın. 

Son söyleşi 
Vefa belki de artık yalnızca bir semtin adıydı, unutulup gitmişti sözlük anlamı. Emekbilirlik, kadirşinaslık, dostluğa saygı uzak bir ülkenin söylencesiydi belki... Yaşadığımız her karartma bir çılgınlık hali gibi duruyordu anılarımızın incelen yerlerinde. Elimizi dolaştırdığımız bir İstanbul gibi eziliyorduk incelerekten... Milliyet Gazetesi'nin bulunduğu çok katlı binasında bir masanın ucunda anlatmıştı bunları İslam usta.. Şöyle yazmıştı 'Hey Gidi İstanbul' adlı kitabında "Gazetecilikte ihtisaslaşma da yoktur branş da... Bunlar, aynı insanların aynı olaylara baka baka körleşmesi demektir. Sonunda gazetecinin aynı numaralara aynı sorularla telefon etmesi, günler, aylar boyu saha denen hapishanenin içinde tutsak kalması, onun yaratıcılığına yeni pencereler açmaz... Ben gazetecilikte her türlü branş hercailiğini tattım uzun uzun. Bu meslek bana çok para getirmedi ama, kendi başıma buyruk yaşayacağım bir hayat saati getirdi, kalabalıklar yığdı etrafıma, hem ölmüş, hem yaşayan..." 
O şimdi biraz Selahattin Pınar, biraz 'Hani o saçlarına taç yaptığım çiçekler', biraz Metin Oktay -İzmir'de vapurda küçücük bir çocukla karşılıklı top oynayacak kadar çocuk kalabilmiş Taçsız Kral- biraz Yusuf Tunaoğlu, biraz 'orkestrada kırık bir keman', biraz 'Deniz bitti', biraz 'Hey gidi İstanbul', biraz Arnavut damarı göçmen kuşların, şimdi aşık olduğu renklerin tribününde bir ihtişamlı isim... Nerede olursa olsun, yanı başımızda, içimizde çokça anason duyarlılığı, erdemi, sevdası ve haytalığıyla, inadına "aşkıyalığıyla"... 
Yeniden sana döndüm Fenerbahçe Stadyumu'nun inşaatında gezinen adını duyunca... 

FUTBOL EDEBİYATI 

İslam Çupi'nin tadı damağınızdaki yazılarından oluşan ikinci kitap. Onun yazıya kattığı tadı duyumsadık ve özledik diyenler için bulunmaz bir çalışma. Kadir kıymet bilmeyenlerin dünyasında ışıl ışıl cümleleri, kıvrak kalemi, ince buluşları ve Metin Türel'in deyimiyle İslam Usta'dan "mükellef bir ziyafet sofrası " Oyunu okumak, bir daha okumak isteyenler ve kütüphanenin Şeref Tribünü için hazırlanmış. Çupi'nin yazılarından derlenen ilk kitaba adını veren bahsin, "Futbolun Ölümü"nün emareleri, 1980'li ve '90'lı yılların futbol ve spor dünyasından portreler, enstantaneler var kitapta... 
Kitabı, sağ bek lahanaya uzandığında başlayan olayların dökümü, ustanın 1981-2001 dönemindeki yazılarından bir demet olarak düşünelim. 
Olaylar Sağ Bekin Lahana Dolmasını Yemesiyle Başladı 
İslam Çupi 
Derleme İletişim Yayınları 

FUTBOL WEB 

Hürser Hoca futbol konusundaki araştırmalarıyla tanınır bilinir. Antrenörlüğünün yanında kalemine güvendiğimiz yazarlardandır da. Bildiğimiz kadarıyla Birgün Gazetesi spor sayfasında yorumları ve değerlendirmeleriyle yer alıyor. Kendi adını verdiği web sitesinde ülke gündemini işgal eden konulardan yorumlara, usta gazetecilerin değerlendirmelerinden dosyalara birçok konu yer alıyor. Hatta yazarlar kısmında Franz Beckenbauer'den "Bu Böyle Gitmez" başlıklı bir yazı bile var. Tekinoktay, ana sayfanın girişinde teknik direktörlük yıllarından bir fotoğrafla karşılıyor ziyaretçilerini. Hani içeride ders var gibi.. Gezelim kam alalım... 


</TEXT>
</DOC>
