<DOC>
<DOCNO> 390862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/son/soneko09.html </URL>
<DATE> 2005/10/30/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
İnegöl'de toplam 750 kanatlı tedbir amacıyla itlaf edildi... 
</HEADLINE>
<TEXT>

     Bursa'nın İnegöl İlçesi'ne bağlı Akbaşlar Köyü'nde ilk belirlemelere göre yalancı tavuk vebasından newcastle kaynaklanmış olabileceği bildirilen tavuk ölümleri nedeniyle başlatılan çalışmalar kapsamında, toplam 750 tavuk ve ördek tedbir amacıyla itlaf edildi. 
     İnegöl Tarım İlçe Müdürü Mahmut Doğru, AA muhabirine yaptığı açıklamada, Akbaşlar Köyü'nü 3 gün önce kontrol altına aldıklarını belirterek, kontrollerin devam ettiğini söyledi. 
     Yapılan ilk denetimlerde, Mustafa Atış, Nail Çakır, Ümmet Aslan, Arif Çetin ve Nevzat Ayvaz'a ait tavukların telef olduğunun belirlendiğini kaydeden Doğru, bu tavuklardan alınan numunelerin İzmir Bornova Veteriner Kontrol Araştırma Enstitüsü'ne gönderildiğini anımsattı. 
     Doğru, buradan gelecek rapor doğrultusunda hastalığın adını koyacaklarını ifade ederek, ''Dün akşam da burada kontrollerimizi sürdürdük. Şu ana kadar 750 tane tavuk ve ördeği itlaf ettik. Köye giriş çıkışlarda araçları ilaçlıyoruz. Bu bir kontrol çalışmasıdır. Vatandaşlarımız tavuk ve yumurta tüketimine devam etsinler. Korkulacak bir şey yok'' dedi. 
     
     OLAY 
     Akbaşlar Köyü'nde bazı üreticilere ait kanatlıların telef olması yönünde alınan ihbar üzerine yapılan araştırmalarda, telef olan hayvanların ilk belirlemelere göre yalancı tavuk vebasından kaynaklanmış olabileceği bildirilmişti. Yetkililer tarafından yapılan açıklamada, hayvan teleflerinin kuş gribi ile bir bağlantısının olmadığı vurgulanmıştı. 
     
</TEXT>
</DOC>
