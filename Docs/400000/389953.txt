<DOC>
<DOCNO> 389953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sontur57.html </URL>
<DATE> 2005/10/26/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Müşteri hesabından 470 bin dolar aktaran sevgililere 10 yıl hapis 
</HEADLINE>
<TEXT>

     Çalıştığı bankadaki bir müşterinin hesabından erkek arkadaşının hesabına 470 bin dolar aktardığı öne sürülen banka görevlisi Behiye Ebru Onar 4 yıl 2 ay, arkadaşı Cüneyt Aktürkler de 5 yıl 10 ay hapis cezasına çarptırıldı. 
     İstanbul 8. Ağır Ceza Mahkemesi’ndeki duruşmaya, tutuklu sanık Cüneyt Aktürkler ile tutuksuz sanık Behiye Ebru Onar katıldı. 
     Duruşmada Yargıtay’ın bozma ilamına karşı görüşleri sorulan sanık ve avukatları, ilama uyulmasını istediler. 
     Mahkeme Heyeti’nin bozma ilamına uyulmasına karar vermesinin ardından yeniden savunmaları sorulan sanıklardan Behiye Ebru Onar, dava konusu olayın Cüneyt Aktürkler’e yardım amacıyla başladığını, daha sonra tehditle devam ettiğini söyledi. 
     Bankaya kendisini ihbar ettiğini hatırlatan Onar, pişman olduğunu bildirdi. 
     Cüneyt Aktürkler ise aldığı parayı Onar’ın hesabına aktardığını, onun kredi kartı ve kumar borçlarını ödediğini öne sürdü. 
     Esas hakkındaki görüşü sorulan Cumhuriyet Savcısı Selamettin Celep, Cüneyt Aktürkler’in Bankalar Kanunu’nun 6 ile 12 yıl arasında hapis cezası öngören "zimmet’ suçundan, olayı zincirleme olarak gerçekleştirdikleri gözönüne alınarak cezalandırılmasını talep etti. 
     Onar’ın da Bankalar Kanunu’nda düzenlenen "zimmet" suçundan cezalandırılmasını isteyen Savcı Celep, "azmettirenin kim olduğunun ortaya çıkmasını sağlayan fail veya suç ortağının cezasında indirim" öngören yeni TCK’nın 38 3. maddesinin Onar’ın cezasına uygulanmasını istedi. 
     Savcı Celep, sanık Aktürkler’in tutuklu kaldığı süre ile dosyanın Yargıtay’a gidip gelmesinde geçecek sürenin gözönüne alınarak tahliyesini talep etti. 
     Esas hakkındaki görüşe karşı savunmaları sorulan sanıklardan Aktürkler, "Söylenecek bir şey kalmadı efendim. Bu olay sayesinde bankadan para çekerken titiz davranmak gerektiğini öğrendim. Kararı yüce adaletinize bırakıyorum" dedi. 
     
     2. KARAR 
     Bunun üzerine kararı açıklayan mahkeme heyeti, Cüneyt Aktürkler’i "zimmet" suçundan eylemin birden fazla işlenmiş olması ve sanığın mahkemedeki iyi halini de gözönüne alarak 5 yıl 10 ay hapis cezasına çarptırdı. 
     Mahkeme heyeti, hakkındaki cezanın tutarı ve tutuklu kaldığı süreyi gözönüne alarak Aktürkler’i tahliye etti. 
     Sanık Onar’ı da "zimmet" suçundan 6 yıl hapis cezasına çarptıran mahkeme heyeti, bu cezayı yeni TCK’nın 38 3. maddesi 4 yıl hapis cezasına indirdi. Suçun zincirleme işlenmiş olması nedeniyle cezayı 5 yıla yükselten mahkeme heyeti, sanığın duruşmalardaki saygılı tutumunu gözönüne alarak cezayı 4 yıl 2 ay hapse düşürdü. 
     Mahkeme heyeti, Onar’ın, cezasının infazından sonra 3 yıl boyunca bankacılık mesleğini yapmaktan yasaklanmasına da hükmetti. 
     
     DAVANIN GEÇMİŞİ 
     İstanbul Cumhuriyet Savcılığı’nca hazırlanan iddianamede, çalıştığı bankada müşteri portföy yetkilisi olarak görev yapan Behiye Ebru Onar’ın, gönül ilişkisi içinde bulunduğu ileri sürülen Cüneyt Aktürkler ile anlaşarak, bankanın bir müşterisine ait hesaptan 3 seferde toplam 470 bin doları sevgilisinin hesabına havale ettiği öne sürülüyordu. 
     Davanın 21 Aralık 2004 tarihli duruşmasında verilen kararla sanıklar, "zimmet" suçundan 5 yıl 10’ar ay hapis ve zimmetlerine geçirdikleri miktar kadar ağır para cezasına çarptırılmıştı. 
     Yargıtay 7. Ceza Dairesi’nce incelenen karar, azmettirenin kim olduğunun ortaya çıkmasını sağlayan fail hakkında yeni TCK’nın 38 3. 
     maddesinin uygulanması ve yeni TCK’da sanıkların yararına olan hukuki değişikliklerin gözönüne alınarak durumlarının yeniden değerlendirilmesi gerektiği görüşüyle bozulmuştu. 
     
</TEXT>
</DOC>
