<DOC>
<DOCNO> 371999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sonyas12.html </URL>
<DATE> 2005/08/22/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Kızlar, futbolu seçti... 
</HEADLINE>
<TEXT>

     Trakya Üniversitesi TÜ Kırkpınar Beden Eğitimi ve Spor Yüksekokulu Müdürü Yrd. Doç. Dr. İlhan Toksöz, okullarına başvuran 67 kız öğrenciden 37'sinin futbol branşını seçtiğini belirtti. 
     Toksöz, bu yıl ilk kez futbol branşında kız öğrencilerin de seçmelere katılmasına imkan verdiklerini ve büyük ilgiyle karşılaştıklarını söyledi. 
     Kız öğrencilerin futbol testinde hırslı bir performans sergilediklerini belirten Toksöz, ''Kazandıkları takdirde gelecek yıllarda okulumuzda kızlardan oluşan bir futbol takımı da kurabiliriz'' dedi. 
     Kırkpınar Beden Eğitimi ve Spor Yüksekokulu'nun 40 öğrencilik kontenjanı için 67'si kız 289 adayın başvurduğunu ifade eden Toksöz, seçmelerde ÖSS puanı, ortaöğretim başarı puanı, lise alan puanı, seçmeli branş puanıyla atletik test puanının dikkate alındığını bildirdi. 
     Futbol branşında Güllapoğlu Yerleşkesi'ndeki halı sahada yapılan seçmelere katılan İlkay Topçu, futbola olan yeteneği nedeniyle bu branşı tercih ettiğini, 2 ay boyunca futbol topuyla çalıştığını söyledi. 
     Elif Türedi ise ilk başlarda futbol konusunda bazı tereddütleri bulunduğunu, ancak sınavda aldığı iyi derecenin doğru branşı seçtiğini gösterdiğini kaydetti. 
     Bu arada, futbol testinde başarılı olamadıkları için ağlayan kız öğrencileri, arkadaşları teselli etti. 
     
</TEXT>
</DOC>
