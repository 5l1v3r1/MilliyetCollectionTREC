<DOC>
<DOCNO> 365443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sonspo18.html </URL>
<DATE> 2005/07/29/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Kıvanç Oktay Orta sahaya bir oyuncu daha alacağız 
</HEADLINE>
<TEXT>

     Beşiktaş Profesyonel Şube Sorumlusu Kıvanç Oktay, ''Hem ligde, hem UEFA'da her maçımızı kazanmak için oynayacağız'' dedi. 
     İkinci Lig A Kategorisi'nde mücadele eden Altay'ın eski kaptanı Tahir Karapınar'ın jübile maçı için İzmir'e gelen Beşiktaş'ta Profesyonel Şube Sorumlusu Kıvanç Oktay, basın mensuplarına açıklamalar yaptı. 
     UEFA Kupası'nda Liechtenstein'ın FC Vaduz takımıyla eşleşmelerini değerlendiren Oktay, ''FC Vaduz, kuradaki diğer rakiplerle mukayese ettiğimizde çıkabilecek en iyi rakiplerden bir tanesi. Hem ilk maçın deplasmanda oluşu, hem de çıkan takım olarak bizim için avantaj olarak görünüyor'' dedi. 
     Transfer konusundaki soru üzerine Oktay, transfer döneminin henüz kapanmadığını ve ortasahaya bir oyuncu daha almak istediklerini söyledi. Oktay, şöyle konuştu 
     ''Daha transfer dönemi kapanmadı. Görüştüğümüz bazı oyuncular var. Ortasaha için görüştüğümüz oyuncular bunlar. Bunlardan bizi tatmin edecek iyi bir oyuncuda karar verirsek, bu transferi de neticelendireceğiz. Ancak illa transfer gerekiyor diye de bir şey yok. Zaten Beşiktaş takımı her şekilde hazır durumda.'' Ligin ilk haftasında Kayseri Erciyesspor ile yapacakları karşılaşmayı da değerlendiren Kıvanç Oktay, şunları söyledi 
     ''Ligin ilk haftalarında oynanan maçlar zor maçlardır. Her takım aynı şartlarda başlıyor. Takımlar birbirlerinin durumlarını bilmiyor. Kayseri Erciyesspor iyi bir takım kurdu. Ancak biz hem Türkiye Ligi'nde hem UEFA'da her maçımızı kazanmak için oynayacağız.'' Öte yandan Teknik Direktör Rıza Çalımbay, Altay ile yapacakları karşılaşmanın ardından FC Vaduz ile ilgili basın mensuplarına değerlendirmede bulunacağını söyledi. 
     
</TEXT>
</DOC>
