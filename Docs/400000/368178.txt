<DOC>
<DOCNO> 368178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/ekonomi/eko02.html </URL>
<DATE> 2005/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Telsim'in dolaşım geliri Motorola'ya 
</HEADLINE>
<TEXT>


NEW YORK Reuters 

Telsim'den, ekipman satışlarından kaynaklanan 2.5 milyar dolar civarında alacağı olduğu iddiasıyla Cenevre'de Zürih Ticaret Odası'na bağlı tahkim mahkemesinde dava açan Motorola, Telsim'in uluslararası dolaşım gelirlerine el koyma hakkı kazandığını açıkladı. Bu karar sonrasında Motorola'nın Telsim'den alacağı konusunda uluslararası bir takibat başlayabileceği bildirildi. Karara göre başka ülkelerin GSM operatörlerinin aboneleri, Türkiye'ye geldiklerinde Telsim şebekesini kullanarak yapacakları görüşmelerden kaynaklanan ödemeleri Telsim yerine el konularak Motorola'ya aktarılacak. 
Motorola, daha önce ABD ve İngiltere'de açtığı davalarla Telsim'in ve sahibi olan Uzanlar'ın bu ülkelerdeki varlıklarına el koyma kararı aldırmıştı. 
Telsim'in Nokia'ya da 900 milyon dolar civarında borcu bulunuyor. TMSF, daha önce Motorola ve Nokia ile yaptığı anlaşma ile Telsim'in satış gelirinin, 400 milyon dolardan az olmamak üzere yüzde 20'sini Motorola'ya, 100 milyon dolardan az olmamak üzere de yüzde 5'ini Nokia'ya aktaracaktı. Motorola'nın bu anlaşmadan vazgeçme eğiliminde olduğu belirtiliyor. 

'Satışı engelleyebilir' 
Telsim'in borcunun "sulhen ödenmesi" için geliştirilen plandaki hukuki tıkanıklık, uzmanlara ve konuya yakın kaynaklara göre şirketin TMSF tarafından satışı önünde bir engel olabilir veya fiyatı düşürebilir. 
Bir TMSF yetkilisi, Telsim için "bir ay içinde" satışa çıkılabileceğini söyledi. Ancak uzmanlar Telsim'in borç sorunu nedeniyle bunun biraz daha zaman alabileceğini belirtiyorlar. 




</TEXT>
</DOC>
