<DOC>
<DOCNO> 358687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sonsiy25.html </URL>
<DATE> 2005/07/06/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Denktaş'a 'devlet şeref madalyası'... 
</HEADLINE>
<TEXT>

     KKTC’nin 1. Cumhurbaşkanı Rauf Denktaş’a, Çankaya Köşkü’nde düzenlenen törenle "Devlet Şeref Madalyası" verildi. 
     Cumhurbaşkanı Ahmet Necdet Sezer, törende yaptığı konuşmada, "Kıbrıs Türk halkının uzun yıllardan bu yana sürdürdüğü özgürlük, hukuk ve barış savaşımının önderi" olarak nitelendirdiği Denktaş’a "Devlet Şeref Madalyası"nı tevcih etmekten büyük mutluluk duyduğunu söyledi. 
     "Sayın Denktaş, tüm ömrünü ulusal Kıbrıs davamıza adamış seçkin bir devlet adamıdır" diyen Sezer, Kıbrıs Türk halkının, Denktaş’ın dirayetli önderliğinde her türlü güçlüğü aşmasını bildiğini, barış yolunda, eşitlik temelinde özgür ve onurlu bir yaşamı seçtiğini kaydetti. 
     Denktaş’ın, 15 Kasım 1983’te Kuzey Kıbrıs Türk Cumhuriyeti’nin kuruluşundan 24 Nisan 2005 tarihine kadar geçen dönem süresince Cumhurbaşkanlığı görevini başarıyla sürdürdüğünü, son seçimlere ise kendi isteğiyle katılmadığını anımsatan Cumhurbaşkanı Sezer, Denktaş’ın bugüne kadar gösterdiği olağanüstü çaba ve devlet adamlığıyla Türk ulusunun tarihinde yerini aldığını, seçkin kişiliğini ortaya koyduğunu ifade etti. 
     Sezer, şunları söyledi 
     "Bir önder ve fikir adamı olarak güçlü istenci, bilgisi, zekası, kalemi ve söyleviyle Kıbrıs Türk halkına en güç koşullarda umut ve cesaret aşılayan sayın Denktaş, Türk ulusunun da beğeni, sevgi ve saygısını kazanmıştır. Bir yandan Türk ulusunun ilke ve değerlerine, Atatürkçü düşünceye, diğer yandan da demokratik ve çoğulcu parlamenter sistem içinde Kıbrıs Türk halkına hizmet ederek, tarihsel bir görevi yerine getirmiştir. 
     Sayın Denktaş, kendisini barış ve özgürlüğe adamış bir savaşçıdır. 
     Bunun için seçtiği yol ise diplomasi ve hukuk yoludur." 
     
     "İKİ AYRI HALK, İKİ AYRI DEVLET" 
     Cumhurbaşkanı Sezer, bugün Kuzey Kıbrıs’ta, insan haklarına ve çağdaş değerlere dayanan, çoğulcu, siyasal ve hukuksal kurumsallaşmasını çoktan tamamlamış demokratik bir devletin bulunduğuna işaret ederek, Kuzey Kıbrıs Türk Cumhuriyeti’nin, özverili bir halka, yerleşik bir demokrasiye, bağımsız yargıya ve çağdaş eğitim kurumlarına sahip olarak ilerlemesini sürdürdüğünü söyledi. 
     Sezer, şöyle devam etti 
     "Kıbrıs’ta her yönden eşit iki ayrı halk, iki ayrı demokratik düzen ve iki ayrı devlet vardır. Ada’da çözüme yönelik çabalar da bu gerçekleri gözönünde tutmak zorundadır. Türkiye, Birleşmiş Milletler Genel Sekreteri’nin çabaları doğrultusunda adil ve kalıcı bir çözüme ulaşılmasını desteklemeyi sürdürecektir. 
     Diğer yandan, Kıbrıs Türk halkına 40 yılı aşkın bir süredir uygulanan haksız ambargoların kaldırılmasının zamanı çoktan gelmiştir. 
     Bugün Kıbrıs’ta çözülmesi gereken en öncelikli sorun budur. Kıbrıs Türk halkı yıllardır hak etmediği engellerle karşı karşıya bırakılmıştır. Türkiye, Kıbrıslı Türk kardeşlerinin ekonomik ve toplumsal kalkınmasına desteğini sürdürecektir." Denktaş’ın, böylesine yoğun savaşım ve siyasal uğraşılarla dolu bir yaşamı aynı zamanda kültür ve sanatla zenginleştirebilmiş seçkin bir kişilik olduğunu dile getiren Sezer, Denktaş’ın hiçbir zaman yanından ayırmadığı makinesiyle çektiği sayısız fotoğraf, birikim ve deneyimlerini gelecek kuşaklara yansıtmak amacıyla kaleme aldığı onca eserin, yaratıcı ve sanatçı kişiliğinin değerli ürünleri olduğunu kaydetti. 
     
     TEŞEKKÜR 
     Cumhurbaşkanı Sezer, Denktaş’a, "Türk ulusu, yapmış olduğunuz üstün hizmetleri hiçbir zaman unutmayacaktır. Savaşımınız ve eserleriniz her zaman saygıyla anılacaktır. Size, Kıbrıs’taki Türk varlığının korunması ve ulusal davamızın dünya kamuoyunda savunulması yolunda, tüm ömrünüz boyunca her türlü sıkıntı ve güçlüğü göğüsleyerek, inançla ve yorulmadan verdiğiniz hizmetler için kendim ve Türk ulusu adına yürekten teşekkür ediyorum" diye hitap etti. 
     Sezer, Denktaş’a, bundan sonraki yaşamında ailesiyle birlikte sağlık, esenlik ve mutluluklar diledi. 
     
</TEXT>
</DOC>
