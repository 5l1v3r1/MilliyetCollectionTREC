<DOC>
<DOCNO> 361492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sontur56.html </URL>
<DATE> 2005/07/15/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Çalındığını öne sürdüğü otomobili arkadaşı götürmüş... 
</HEADLINE>
<TEXT>

     Konya'da bir taksi şoförü, duraktaki otomobilinin çalındığı iddiasıyla polise başvurdu. Araçla, aynı duraktaki bir başka taksicinin müşteri götürdüğü ortaya çıktı. 
     Edinilen bilgiye göre, Numune Hastanesi Taksi Durağı'nda çalışan Muzaffer Karataş, cuma namazı kılmak için duraktan ayrıldı. Durağa döndüğünde 42 TT 455 plakalı ticari taksisini göremeyen Karataş, polisi arayarak otomobilinin çalındığı söyledi. 
     İhbar üzerine harekete geçen polis ekipleri, uzun süren araştırmalar sonunda, otomobili Beş Yol kavşağı civarında durdurdu. Otomobili kullanan Kamil Özkan ise gözaltına alındı. 
     Otomobilin aynı durakta çalışan arkadaşına ait olduğunu söyleyen Özkan, polisleri inandırmakta zorlandı. 
     Aracın bulunduğu yere götürülerek Özkan ile yüzleştirilen otomobilin sahibi Muzaffer Karataş, yakalanan kişinin aynı durakta çalışan arkadaşı olduğunu söyledi. Bunun üzerine, Özkan serbest bırakıldı. 
     Otomobilini durakta göremediği için paniğe kapıldığını ve çalındığını düşünerek polise haber verdiğini belirten Karataş ''Gerçekten çok korkmuştum. Aracımın güpegündüz çalınmış olma ihtimali beni oldukça şaşırtmıştı. Bilmeden zaman ve emeklerini çaldığım güvenlik güçlerinden özür dilerim'' dedi. 
     Kamil Özkan ise ''Muzaffer'in otomobili sıranın en önündeydi. Müşteri geldi. Ben de kendisine yardımcı olmak için Muzaffer'in aracına binen müşteriyi istediği yere kadar götürdüm. Geri dönerken polisler aracı durdurarak beni yakaladı. Hırsız olmadığımı kanıtlamak için çok uğraştım'' diye konuştu. 
     
</TEXT>
</DOC>
