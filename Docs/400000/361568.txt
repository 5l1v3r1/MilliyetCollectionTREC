<DOC>
<DOCNO> 361568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/spor/spo07.html </URL>
<DATE> 2005/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Cazın getirdiği devrim 
</HEADLINE>
<TEXT>


Temmuz ayı biraz hüzünle anılacak bizim için. Usta isimlerin yaşama veda ettikleri ay, değişik yıllarda da olsa Temmuz'a denk düştü çünkü... 

HABER YORUM HAKAN DİLEK 


"Babam beni leyli yolladı okula. Aynı kentte yatılı okuyacağım. İkiz kardeşimle kavga ediyormuşum. Çok dokundu bana. Ama hep futbolcu olmayı istemişimdir. Şair olmasam futbolcu olurdum bu kesin. Güzel gollerin peşinde dolaşmışımdır. Şiirde de güzel gollerin peşinde değil miyim zaten " Can Yücel'in bu dizeler. Zaten "dizini kanatmamış yok gibidir" demiştim zamanında ben de, Can babaya nispet yaparcasına. Ağustos tozlarında toprağa düştüğünde ondan koskoca bir şarap tanrısı yaratmaya kalktıydı kifayetsiz muhterisler ama ben onu topun peşinde o koca göbeği ve ağzından eksik etmediği cigarasıyla düşledim tık nefes koşuların ardından "G.tümüzden soluyoruz " demişti çok yürüdüğü bir yolun sonunda. -Ağustos dedik ya Temmuz ölümlerine yol verdik babayla. Onu Ağustos'ta ayrıntılayacağız ki ne ayrıntılama...- 
Bir diğeri ustaların Oğuz Aral. Huysuz İhtiyar "Bir gün Milliyet'in tepesindeki boşlukta futbol oynuyoruz. Top gitti aşağıya tam arabasına binerken gazetenin patronu Karacan'ı vurdu. Biz tekmil millet aşağıya bakıp topumuzu isterken o bize verip veriştiriyordu " diye anlatmıştı haytalığını. Beleşino'su vardı Oğuz Aral'ın. Millet daha Maradona'yı tanımazken o bir çizgi Maradona miti yaratmıştı hayatımızda Beleşino. Ne golcüydü bilenler bilmeyenlere anlatsın. Babanın elindeki incelik, gözündeki zerafet, yüreğindeki kalkışma topçuluğundan geliyor aslında "İnce bir çalım ve ardından iyi verilmiş bir pasın lezzetini, ince ince atılmış ve akan çizgilerde bulabilirsiniz " demişti bir yeniyetmeye çizginin nasıl bir şey olduğunu anlatırken. Düşünün bir kez sürekli ve akan çizgiler, iyi bir uzun pas. Sonra ısınırken yaptığınız toplu hareketler, taramalar ufak ufak diyelim. Sonra... Sonra hafif ter çıkıp bünye ifrazatı ufak ufak atmaya başladığında sert şurtlar yani gölgeli taramalar. Açık ve koyu değerler oyunun taktik gerektiren halleri.. Ooof of... Baba iyi oynardı bu futbolu. İşte çizgi ve futbol diye bir Oğuz Aral hikayesi kendi kendini yazıp çizmedi mi söyleyin 
Taramanın Allahını yapardı baba. Ölümü lüzumsuz taramalardan bir demet oldu. 
Bu alemin bir ustası daha var ki -sahici futbol aleminin- Beşiktaş'ın Yusuf Tunaoğlu'su. Benim 'şık' abim Attila Gökçe'nin deyimiyle 'Yeşil Gözlü Kartal'. Beşiktaş Balıkçılar Çarşısı'nın içine gömülü Balık Lokantası'nın sahibi Turgut Vidinli onu onlatırken uçup gidecekti bıraksak gökyüzü katına "O nasıl omuz genişliği, bir endam, bir boy pos, yemyeşil gözler, esmer ten... Bir de adamdı kardeşim adam."-Adonis Adoniiiisss- "Topu böyle bir alırdı -Turgut o anda ayağa kalktı, ayağını büktü yandan bakarak topuğuna top varmış gibi bir topuk pası yaptı topa sonra o topu aldı kafasına iki tık tık oynadı, sonra göğsüne aldı, yarım vole yaptı olmayan ve görünmeyen topa... Oooy oy çektik biz onu dinleyenler.- Sanki Yusuf Tunaoğlu o güzel beyni kanama geçirmeden önceki sağlıklı halleriyle inip gökyüzünden aşağı topa girmişti ve akan sular durmuştu bir kez daha. Bir dönem "gece hayatı" yüzünden İzmir'in Altay'ına kiralık verildi. Çok içerlemişti Yusuf. Beşiktaş-Altay maçında eblehe çevirmişti eski takım arkadaşlarını kıvrak çalımlarla bellerinden su alırken. Sanlı kaptan aynı maçta Yusuf'u tutmakla görevlendirilen takım arkadaşına bağırmış "Tutsana kardeşim Yusuf'u " "E" demiş bek arkadaş "kolaysa gel sen tut kaptan " 
"Tamam takım benim işte " demişti 1966'da, "Takım için oynamazsan seni oynatmam " diyen Yugoslav çalıştırıcısı Çiriç'in yüzüne karşı. Yüzüne karşı diyorum çünkü Yusuf Tunaoğlu topun arkasından konuşmadı hiç. Bir güzel yaz akşamında kendisinden inceliklerini sergilemesini isteyen mahalle arkadaşlarını kıramamış, halı sahada güneşin alın çatısına vurduğu anlarda top oynamış ve 'fenalaşmıştı' görenlerin deyimiyle "Senin gittiğin yere geleceğim " demişti kanser nedeniyle yaşamı son bulan sevgilisi -tiyatro sanatçısı- Duygu Ankara'nın ellerini tutarken "Senin gittiğin yere geleceğim " Eminim onun yanına gitmiştir. 2004 Temmuz'uydu o aramızdan ayrıldığında... 
Ve benim güzel abim 'Mahallemin En Bıçkın Ressamı' Maradona Rafet. Rafet Ekiz... Huysuz süvari, kent kaçkını, pentür mayağı, kroşe sözcüklerin adamı Rafet Ekiz... 
İki yıl olmuş usta göçeli... 14 Temmuz 2003 akşamı vermiş son nefesini. Onu 13 gün sonra bulmuştu kardeşleri. Kimsesizler mezarlığına gömeceklermiş az kalsın. Babaya yakışırdı kimsesizlere ajitasyon çekerken fotoğraflanmak.. Geçenlerde Kuzguncuk'taki atölyesinde buluştu yine dostları. Ruhu şad olsun. Alem onun gibi bir topçu görmedi daha... Kireçtepe Şahini diyeyim ben ona Samsun'lu bütün eski futbolcuları kıskandırarak... 
Kenan Onuk elbette ki. Birkaç gün önce yitirdik onu... Bilmem ki ne demeli. Can Baba yaşasaydı onun müzik ve spor tutkusunu bildiğinden herhalde şöyle bir şey söylerdi yine onun için, bir şiire verdiği başlığı atarak "Cazın Getirdiği Devrim " Ten points bir adamdı Kenan Onuk, buz pateni literatüründe. 
Her biriniz Şeref Tribünü'ndesiniz ömrümün. 
Oyunun güzelliğine ve size hürmetle... 

FUTBOL EDEBİYATI 
Futbol ve Kültürü 
Son yıllarda futbolun böyle basitçe "aşağılanmasını" doğru bulmayan, futbol evrenini bir popüler kültür olgusu olarak ele alan çalışmalar sosyoloji ve kültür eleştirisi edebiyatında yer tutmaya başladı. 
Futbolun kitlelerin anlam dünyasında kapladığı yer, ancak buralara bakılarak keşfedilebiliyor ve her keşif seyahati gibi heyecanlı bir uğraş bu hele kaşifler futbola sadece keşif nesnesi olarak değil futbolsever olarak da bakılıyorlarsa... 
Bu kitapta, 18 Avrupalı ve 11 Türkiyeli yazar, sosyolog, gazeteci veya "sadece" eli kalem tutan futbolseverin katıldığı bir keşif kolu, futbolun milliyetçilikle, yerelliklerle ve politikayla ilişkisini, taraftar lemini ve holiganizmi kapitalistleşme sanayileşme ve medya egemenliğinin futbola yaptıklarını futbol mitolojisini ve sahada durduğu gibi durmayan büyük oyunun daha nice yüzünü çeşitli ülkelerden özgün örneklerle sergiliyor. 
Tanıl Bora, R. Horak, W.Reiter İletişim Yayınevi, 2004 

FUTBOL WEB 
www.sporbilim.com 
Çeşitli kültürlerin , bir mozayiğe dönüştürdüğü güzelim bir ülkede yaşıyoruz. Her nedense, her fırsatta içinde yaşadığımız ülkeyi 
aşağılamak bir alışkanlığımız oldu. Türkiyeli olmaktan gurur duyan bizler, bu ülkenin bize eğitimimizin her aşamasında karşılıksız verdiklerine karşı bir toplumsal sorumluluğumuzu yerine getirmeyi amaçladık. 
Beden Eğitimcilere, antrenörlere, spor insanlarına ve genç spor bilimcilere bilgimiz çerçevesinde küçük bir katkı koymak istedik. 
Lütfen eksikliklerimizi gidermemize siz de katkı sağlayın. 
Saygılarımızla. 
Aynen böyle tanıtmışlar kendilerini. Hepsi eğitimci insanlar. Analitik takıldıkları ortada. Tribünde otururum ve futbol sosyolojisiyle ilgilenirim diyenler için kafa açıcı... 




</TEXT>
</DOC>
