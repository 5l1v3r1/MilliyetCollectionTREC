<DOC>
<DOCNO> 361858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/son/sondun01.html </URL>
<DATE> 2005/07/17/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Irak'ta kanlı pazar 16 ölü 
</HEADLINE>
<TEXT>

     Irak'ta, bu sabah düzenlenen 3 intihar saldırısında toplam ölü sayısı 16'ya yükseldi. 
     Irak polisinden Yüzbaşı Talib Tamir, Bağdat'ın güneyindeki Bay'a yerleşiminde bir araca yüklenen bombanın patlamasıyla 3'ü polis, 4'ü sivil 7 kişinin öldüğünü, 3 sivilin yaralandığını açıkladı. 
     Bu intihar eyleminden 1 saat kadar önce de Bağdat'ın doğusunda Yeani Bağdat semtinde patlayıcı yüklü araçla düzenlenen intihar saldırısında 2 polis memuruyla bir sivil ölmüştü. 
     Mahmudiye'de Amerikan konvoyunu hedef alan bomba yüklü araçla düzenlenen intihar saldırısında ise 2 minibüs hedef oldu. Saldırıda 6 sivil öldü, 9 kişi yaralandı. 
     Bağdat'ın güneyindeki Musayyib'de dün akşam düzenlenen intihar saldırısında da ölenlerin sayısının hastane kaynaklarına göre 60, yaralıların sayısının ise 134'e yükseldiği bildirildi. 
     Fransız haber ajansı AFP'nin muhabiri, Musayyib hastanesinin yaralıların bakımı için yeterli donanıma sahip olmadığını, ölenlerin isimlerinin saldırının düzenlendiği caminin duvarına yazıldığını belirtti. AFP muhabiri, saldırıdan 30 kadar otomobilin, 40 kadar mağazanın ve radikal Şii lideri Mukteda El Sadr'ın bürosunun da zarar gördüğünü kaydetti. 
     Musayyib'de bir caminin yakınlarında dün akşam saatlerinde, beline patlayıcı sarmış bir intihar komandosunun kendisini bir petrol tankerinin önünde havaya uçurmasıyla meydana gelen büyük patlama sonucu ortalık kan gölüne dönmüştü. 
     
</TEXT>
</DOC>
