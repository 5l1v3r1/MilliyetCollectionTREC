<DOC>
<DOCNO> 376617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/yasam/axyas02.html </URL>
<DATE> 2005/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Lütfi Doğan akraba değil' 
</HEADLINE>
<TEXT>


Eski Ermeni Patriği Kalustyan ile ikisi de Diyanet İşleri Başkanlığı yapmış Lütfi Doğan'lardan birisinin kardeş oldukları iddiası 'aileden' yalanlandı 


Eski Ermeni Patriği Şinork Kalustyan'ın, Diyanet İşleri Başkanlığı yapmış iki Lütfi Doğan'dan biriyle anne bir baba ayrı kardeş olduğu iddialarının doğru olmadığı belirtildi. Kalustyan'ın Yozgat'ın Çandır ilçesinde yaşayan yeğeni Hanifi Yılmaz, anneannesi Güldane Kalustyan'ın 2 kez evlendiğini, ancak eski Diyanet İşleri Başkanı Doğan'la hiçbir akrabalık ilişkisinin olmadığını söyledi. 

'Köye geldi, özlem giderdi' 
Anneannesinin ilk evliliğini 1910'da yaptığını kaydeden Yılmaz, şöyle konuştu "Bu evlilikten Ermeni Patriği görevine seçilen Şinork, Şinorik kız çocuk ve Arsek Kalustyan dünyaya gelmiş. Şinork Kalustyan akrabalarıyla birlikte yurtdışına gitmiş, Fransa'da din eğitimi alıp Türkiye'ye dönmüş ve bir süre sonra da Ermeni Patriği seçilmiş. Kalustyan patrik olduktan sonra köyümüze geldi, akrabalarıyla görüştü." 

İddianın nedeni 2. evlilik 
Doğan'ın Kalustyan'la kardeş oldukları iddialarının, anneannesinin İğdeli köyünde 2. kez evlendiği kişinin soyadının 'Doğan' olmasından kaynaklanmış olabileceğini belirten Yılmaz, şöyle konuştu "Güldane Kalustyan, ilk eşi ölünce 1920 yılında köyümüzden Ali Doğan ile 2. evliliğini yaptı. Bu evlilikten de annem olan Hanımkız Doğan ile teyzelerim, Gülizar ve Hürmet dünyaya gelmişler. Yani anneannem 2. evliliğinden erkek çocuk doğurmamış. Bu nedenle Lütfi Doğan'la akrabalığımız söz konusu değil." 

'Patrik biliyordu' 
Güldane Kalustyan'ın, 2. evliliği sonrası Müslüman olduğunu vurgulayan Yılmaz, şunları anlattı "Anneannem İstanbul'a giderek Şinork Kalustyan'ın yanına yerleşmiş. Anneannem, anneme 'Ben Müslümanım. Şinork da bunu biliyor. Şinork'a bir zarar gelmesin diye Müslümanlığımı belli etmiyorum' demiş. Annem köye döndüğünde ağlayarak bize bunları anlattı." 

2'nci yalanlama 
Eski Diyanet İşleri Başkanı Lütfi Doğan da, haberlerin Türkiye'yi yıpratmaya yönelik olduğunu söyledi. Karaman'ın Ermenek ilçesinde doğan Lütfi Doğan, Gümüşhaneli eski Diyanet İşleri Başkanı Lütfi Doğan'ın ailesini ise tanımadığını söyledi. 




</TEXT>
</DOC>
