<DOC>
<DOCNO> 396492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/son/sondun12.html </URL>
<DATE> 2005/11/20/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Putin, Tokyo'da protestolarla karşılandı 
</HEADLINE>
<TEXT>

     Rusya Devlet Başkanı Vladimir Putin, 3 günlük resmi ziyaret için Japonya'nın başkenti Tokyo'ya geldi. 
     Putin, Tokyo'ya varışında, 2. Dünya Savaşı'nın sonlarında Sovyet ordusunca ele geçirilen Pasifik adalarının Japonya'ya geri verilmesini isteyen aşırı milliyetçi Japonların protestosuyla karşılaştı. 
     Japonya'da Kuzey Toprakları, Rusya'da ise Güney Kuriller olarak bilinen adalar yüzünden iki ülke ilişkileri bozulmuş, Japonya, adalar geri verilmedikçe Rusya ile barış anlaşması imzalamayacağını belirtmişti. Rusya adalardan ikisini vermeyi önermiş, ancak Japonya bu teklifi reddetmişti. 
     Megafonlardan ''Kuzey Topraklarını Geri Ver'', ''Ülkene Dön'' seslerinin yükseldiği onlarca otobüs, Putin'in kaldığı otelin yanındaki otoparka girmeye çalıştıysa da polisçe engellendi. 
     Bariyerlere tırmanmaya çalışan bazı protestocularsa polisle çatıştı. 
     Putin, Tokyo'ya varışında yaptığı açıklamada, iki ülke ilişkilerini geliştirmeye çalıştığını belirtti. 
     Rusya Devlet Başkanı Putin, Japonya temaslarında, Kuril adaları sorununun yanı sıra ekonomik konular üzerinde yoğunlaşacak. 
     Putin ile beraberindeki 100 kadar işadamı, yarın yapılacak ekonomik foruma katılacaklar. 
     
</TEXT>
</DOC>
