<DOC>
<DOCNO> 387171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/16/son/sontur17.html </URL>
<DATE> 2005/10/16/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
9 yaşındaki kızı kaçıran fidyeciler operasyonla yakalandı... 
</HEADLINE>
<TEXT>

     Manisa'nın Ahmetli İlçesi'nden 5 gün önce 9 yaşındaki çocuğu kaçırarak fidye istedikleri iddia edilen 2 kişi, Balıkesir ve Kütahya'da düzenlenen operasyonlarda gözaltına alındı. Azeri uyruklu anne de 5 gün sonra 9 yaşındaki oğlu S.K'ye kavuştu. 
     Alınan bilgiye göre, polise başvuran Azeri uyruklu Garibe K, kendisine telefon eden kişilerin, Barbaros İlköğretim Okulu 3. sınıf öğrencisi 9 yaşındaki oğlu S.K'yi kaçırdıklarını söyleyerek 4 bin YTL fidye istediklerini bildirdi. Polis yaptığı araştırmada, S.K'nin, okul çıkışında çalıntı olduğu belirlenen 64 DR 208 plakalı bir otomobile bindirildiği ve Kütahya yönüne götürüldüğü bilgisine ulaştı. 
     Takip başlatan Manisa İlçe Emniyet Müdürlüğü ekipleri, zanlıların isteği üzerine bir hesaba yatırılan 4 bin YTL'nin çekilmesini bekledi. Paranın Balıkesir'deki bir şubeden çekilmek istenmesi üzerine banka yetkilileriyle irtibat kuran polis, ödemenin geciktirilmesini istedi. Bu sırada Balıkesir Polisi de parayı çekmeye çalışan S.N. adlı kadını yakaladı. 
     Gözaltına alınan Azeri uyruklu S.N, olayı N.Ö. ile birlikte gerçekleştirdiklerini, çocuğun da N.Ö. ile beraber Balıkesir- Kütahya arasında otomobille gezdiğini söyledi. 
     Manisa, Balıkesir ve Kütahya polisinin de katıldığı operasyon sonucu, N.Ö. ve kaçırılan S.K, Kütahya'da bulundu. 
     N.Ö. gözaltına alındı, 9 yaşındaki S.K. ile birlikte Manisa'nın Ahmetli İlçesi'ne getirildi. Garibe K, beş gün boyunca haber alamadığı oğluna sarılarak hasret giderdi. 
     Olayla ilgili soruşturmanın sürdüğü bildirildi. 
     
</TEXT>
</DOC>
