<DOC>
<DOCNO> 371384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/spor/spo04.html </URL>
<DATE> 2005/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih'in yolu kapalı 
</HEADLINE>
<TEXT>


Trabzonspor Yönetimi, Avrupa kulüplerinin yakın markajına giren golcü futbolcuyu satmayı düşünmüyor. Bordo-Mavililer Fatih Tekke için gelecek olan tüm önerileri geri çevirme kararı aldı 


Bordo - Mavili takımın golcü oyuncusu Fatih Tekke'ye Avrupa yolu kısa vadede kapalı. Trabzonspor Yönetimi, Milli Takım'da attığı gollerle büyük kulüplerin gündemine giren Fatih Tekke'yi bu sezon hiçbir yere göndermeme kararı aldı. 
Yönetici Yüksel Şimşek, bugüne kadar resmi bir öneri almadıklarını açıklayarak, "Fatih'ten de, yabancı kulüplerden de kapımızı çalan olmadı. Takımda en az 5 - 6 süperstar futbolcu var. Burada olmaları kulübümüzün büyüklüğünü gösterir. Onları birilerinin izlemesi de çok güzel. Şu anda tekliflere kapalıyız. Hedeflerimiz var. Trabzonspor'u futbolcular bir yerlere getirdi. Ancak bugün oynadıkları futbol, gerçek oyunları değil ve bunu kendileri düzeltecek. Taraftarın beklentileri gerçekleşene kadar kadroyu bozmayı düşünmüyoruz" dedi. 

Aktuğ'dan moral turu 

Trabzonspor Başkanı Atay Aktuğ'un, bugünkü Ankaragücü karşılaşması öncesinde futbolcularla bir araya gelmeyi planladığı öğrenildi. Aktuğ'un, Konyaspor karşılaşmasında kaybedilen iki puan nedeniyle moral bozukluğu yaşayan futbolculara sahip çıkacağı bildirildi. Trabzonspor Başkanı, "Ligin ilk haftaları çok önemli. Bu dönemi en az kayıpla geçmemiz gerekiyor. Ankaragücü karşılaşmasını kazanıp, seri galibiyetler yakalamalıyız" yorumunu yaptı. 

Hedef üç puan 

Trabzonspor, Ankaragücü ile bugün evinde oynayacağı maçın son hazırlıklarını tamamladı. Basına kapalı gerçekleştirilen çalışmada Şenol Güneş taktiksel hazırlıklara ağırlık verdi. Güneş, taraftarlarının önünde Başkent ekibini yenmek zorunda olduklarını dile getirdi. 


</TEXT>
</DOC>
