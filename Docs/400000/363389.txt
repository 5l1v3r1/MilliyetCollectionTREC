<DOC>
<DOCNO> 363389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/soneko23.html </URL>
<DATE> 2005/07/22/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Cadde ortasında ölen inek, şarbon paniğine neden oldu... 
</HEADLINE>
<TEXT>

     Bingöl'de cadde ortasında yediği atıklardan dolayı zehirlenerek öldüğü belirtilen inek, şarbon hastası olabileceği ihtimaliyle halk arasında paniğe neden oldu. 
     AA muhabirinin edindiği bilgiye göre, kent merkezinin en işlek caddelerinden Hürriyet Caddesi'nde bir inek aniden yere yığıldı. 
     Çevredeki vatandaşların ihbarı üzerine olay yerine gelen Tarım İl Müdürü Namet Sevinç ve veteriner hekimlerin müdahale ettiği ineğin öldüğü anlaşılırken, ineğin şarbon hastası olabileceği ihtimalinin belirtilmesi halk arasında paniğe neden oldu. 
     Yapılan incelemeler sonucu, ineğin çöplerden yediği atıklardan zehirlendiğini tespit ettiklerini belirten Tarım İl Müdürü Sevinç, korkulacak bir durumunu olmadığını söyledi. 
     İneğin cesedinin bulunduğu caddede ilaçlamaların yapılarak gerekli önlemlerin alındığını anlatan sevinç, kentte birçok hayvanın başıboş olarak çöplerden beslendiğini ifade ederek, bu tür ölümlerin daha önce de yaşandığını anımsattı. 
     Merkeze bağlı Çukurca Köyü'nde yaşanan şarbon hastalığı nedeniyle bu ineğin ölümünün kentte paniğe neden olduğunu ifade eden Sevinç, şunları kaydetti 
     ''Sahipleri tarafından şehir merkezinde başıboş bırakılan inekler, zaman zaman çöplerden beslenerek zehirleniyorlar. Çöplerden beslenen inekler, hem kendi hem de insanların sağlığını tehlikeye atmaktadır. Son günlerde ilimizde yaşanan şarbon vakası nedeniyle vatandaşların tedirgin olmaları normaldir. Ama bu ineğin ölmesine neden olan şarbon değildir. Yaptığımız incelmede, ineğin çöpten yediği atıklardan zehirlendiği anlaşıldı.'' Daha sonra, kulağındaki küpeden Selim Boğatekin'e ait olduğu anlaşılan ineğin cesedi, Bingöl Belediyesi temizlik işçileri tarafından kaldırılarak şehir çöplüğüne atıldı. 
     
</TEXT>
</DOC>
