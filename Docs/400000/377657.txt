<DOC>
<DOCNO> 377657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/spor/ydilmen.html </URL>
<DATE> 2005/09/12/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Gerets'e cevap 
</HEADLINE>
<TEXT>



Gerets iyisin, hoşsun, camia ve taraftar herkes seni sevdi, ama kabul et ki, futbolda böyle bir şey yok. Bir oyuncu düşünün, bu isim alt yapıdan yeni çıkan, tecrübe kazanması gereken birisi değil. İki tanesinde tam oynadığı, bir tanesinde sonradan girdiği üç maçta beş gol atmış. Bir golün de asistini yapmış. Ve maça onla başlamıyorsun. Futbol matematik değil. Profesyonel oyuncu formdaysa ve üstelik bu forvetse her hafta görev aldığı zaman birer, üçer atıyorsa oynatacaksın. Maç öncesi oynamayacağını yazdılar. İnanın maçtaki bu tablo gözümün önünden geçti. Kapanan takımlara karşı Ümit Karan işi bitirdiği gibi hocasını da mahcup etti. Necati oynayacak bir şey demiyorum ama yabancı futbolcu var diye Ümit'i oynatmamak yok. Ümit gol de atmayabilirdi. Ama işin doğrusu bu. Ümit'e formayı vereceksin. Çünkü hakkı. Zaten son 10 dakikada "bu forma benim" dedi. 
Maçın tamamında Galatasaray tek kale oynadı. Çok cılız kontra yedi, pozisyon görmedi kalesinde. Kendi adına da fazla pozisyon bulmadı. Sadece ceza sahası civarından şutlarla gol aradı. Sivas takımı savunma yapmayı iyi biliyor. Zaten bu maça kadar yediği iki golle bunu ispat etti. Bunda sezon başından beri kendi sahasında maç oynamamanın ve dışarıda mücadele etmeyi ezberlemenin avantajı da var. 
Galatasaray'ın pozisyon üretememesindeki en büyük neden kapalı defansı açmak için kenarlara inemediler. Birkaç tane kanat organizasyonunda da verimli orta gelmedi. Kritik pozisyondaki penaltı kararı ise doğruydu. 



</TEXT>
</DOC>
