<DOC>
<DOCNO> 399515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/spor/spo06.html </URL>
<DATE> 2005/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Birlik'te dev kapışma 
</HEADLINE>
<TEXT>


Kulüpler Birliği Vakfı seçimi, son dakika manevrası yüzünden yapılamadı. Özhan Canaydın'ı destekleyen Başkanvekili Hasan Doğan, Fenerbahçe'nin adayı olan Gökçınar ortaya çıkınca duruma müdahale etti 

NECMİ KEPÇETUTAN 


Kulüpler Birliği Vakfı'nın dün yapılması gereken genel kurulunda Galatasaray Başkanı Özhan Canaydın'ın seçilmesi için kulis yapan Futbol Federasyonu Başkanvekili Hasan Doğan, son dakikada Ankaraspor başkanı Hilmi Gökçınar'ın da aday olduğunu öğrenince olaya el koydu. Doğan, Gökçınar'ın birçok kulübün desteğini alması üzerine yeter çoğunluğun sağlanmasını önledi ve vakıf toplantısı gelecek haftaya ertelendi. 
Canaydın'ın "tek aday olursam gelirim" şeklindeki talebi doğrultusunda kulüp başkanlarını arayarak Galatasaray Başkanı'nın desteklenmesini isteyen Doğan'ın, Fenerbahçe Başkanı Aziz Yıldırım'ın yanında olduğu Gökçınar'ın resmen aday olduğunu açıklaması üzerine strateji değiştirdiği bildirildi. Doğan'ın başkanları ikinci kez arayarak, ortak bir aday üzerinde uzlaşılmasının yararlı olacağı yolunda telkinde bulunduğu bildirildi. 
İlhan Cavcav'ın önceki akşam sürpriz bir şekilde çekilmesinden sonra harekete geçen Hasan Doğan, Özhan Canaydın'ın adaylığı için girişimde bulunurken, birçok kulübün Hilmi Gökçınar'ı desteklemesi üzerine bu yolu tercih etti. Bir haftalık süreçte Canaydın için uzlaşma aranacağı ifade edildi. 

Kartal'dan tam destek 
Bir süre önce Kulüpler Birliği Vakfı toplanılarına katılmamama kararı alan Fenerbahçe kulübünün dünkü toplantıda Başkanvekili Nihat Özdemir ile temsil edilmesi dikkat çekti. Özdemir'in yanı sıra Gaziantepspor ve Gençlerbirliği temsilcileri de salona geldi. Ancak 10 kişilik yeter sayı sağlanamadığı için genel kurul ertelendi. Canaydın ise gelişmeleri otelinden izledi. Daha sonra diğer 14 kulüp temsilcisiyle bir araya gelen Canaydın, "Tüm kulüplerin desteklemesi durumunda aday olacağı" mesajını verdi. Canaydın'ın "uzlaşı fotoğrafı" çektirme isteğine Beşiktaş Başkanı Yıldırım Demirören de katıldı. Demirören'in Canaydın'a şartsız destek verdiği bildirildi. 



</TEXT>
</DOC>
