<DOC>
<DOCNO> 381924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sonsiy02.html </URL>
<DATE> 2005/09/27/ </DATE>
<TIME> 03.50 </TIME>
<AUTHOR>  </AUTHOR>
<HEADLINE>
Manisa'da eğitim toplantısı... 
</HEADLINE>
<TEXT>

     Milli Eğitim Bakanı Hüseyin Çelik, bakanlığının yöneticileriyle birlikte illerde, eğitim altyapısına yönelik gerçekleştirilen toplantılardan başarılı sonuçlar alındığını belirterek, 24. il olarak da Manisa’ya geldiklerini söyledi. 
     Manisa Öğretmenevi’nde düzenlenen ve Bakan Çelik’in yanı sıra Vali Orhan Işın, ilçe kaymakamları, il ve ilçe milli eğitim müdürleri, bazı Manisa milletvekilleri ile İl Genel Meclisi’nin bazı üyelerinin katıldığı toplantıda, kentin eğitim durumu görüşüldü. 
     Milli Eğitim Bakanlığı Müsteşar Yardımcısı ile daire müdürlerinin de konuk olduğu toplantıda konuşan Bakan Çelik, iki gündür Manisa ilçe ve beldelerinin bakanlık bürokratları tarafından gezildiğini, gidilen bölgede eğitim durumu, altyapı ve eksiklerin belirlendiğini söyledi. 
     Milli Eğitim Bakanı Çelik, 2004 yılından beri illerde bu tür arama, tarama ve değerlendirme faaliyetleri yaptıklarını, 24. il olarak da Manisa’ya geldiklerini belirtti. Çelik, bakanlık bürokratlarının okulların fiziki durumlarını, okullaşma oranlarını, hedeflerini, başta öğretmen olmak üzere personel ihtiyaçlarını, teknik altyapılarını ve bu yıl uygulamaya konulan yeni müfredat programını masaya yatırdıklarını söyledi. 
     
     MANİSA’DA EĞİTİMİN NET BİR FOTOĞRAFINI ÇEKECEĞİZ 

     Toplantıda ilçe kaymakamları ile belediye başkanlarının ihtiyaçları ve sorunları hakkında da bilgi alacaklarını belirten Milli Eğitim Bakanı Hüseyin Çelik, şöyle dedi 
     "Manisa’da eğitimin net bir fotoğrafını çekeceğiz. Tam bir check-up faaliyeti yapacağız. Ortaya çıkacak sorunlardan hangisinin burada, hangisinin Ankara’da halledileceğine karar vereceğiz. Bu tür toplantılarda çok olumlu sonuçlar aldık. Yıllardır bekleyen atıl kapasiteleri gördük. Bu toplantılarda bazı yerlerdeki öğretmen birikimlerini, bazı yerlerdeki öğretmensizlikleri de görebildik. Okul öncesi, ilköğretim, ortaöğretim, erkek teknik, kız teknik, ticaret teknik, orta öğretim yetiştirme ve özel öğretim genel müdürleri de bu toplantıya katılıyor. Lojistik destek veren mesela Personel Genel Müdürümüz, APK Daire Başkanımız da burada. Ortak akıl ile çalışacak ve bir noktaya varacağız." Bakan Çelik, Manisa’dan önce 23 ilde yapılan benzer toplantılar sonucunda milletvekillerinin kendisine memnuniyetlerini belirttiklerini kaydederek, "Siz de bu toplantı bittikten sonra ’iyi ki yapıldı’ diyeceksiniz. Keşke daha önce yapılsaydı. Ama zararın neresinden dönülürse kardır. 81 ilde bu toplantıları gerçekleştireceğiz" dedi. 
     Çelik, toplantı sonrasında bir değerlendirme yapılacağını ve alınan kararların açıklanacağını sözlerine ekledi. 
     
     HAYIRSEVERLERİN EĞİTİME KATKISI 

     Manisa Valisi Orhan Işın da ülkenin en önemli meselesinin eğitim olduğunu ve olumsuzlukların temelinde cehaletin bulunduğunu söyledi. 
     Eğitimde kalite oranını yükseltmek için çalıştıklarını, donanımlı insan yetiştirilmesini hedeflediklerini belirten Işın, Manisa’da 7 bin 700 derslikte öğrencilerin eğitim gördüğünü ve okulların fiziki durumlarının her geçen gün daha da iyileştiğini bildirdi. 
     Hayırseverlerin son iki yılda eğitime 31.5 milyon YTL katkı sağladığını açıklayan Vali Işın, Haydi Kızlar Okula Kampanyası çerçevesinde okula devam etmeyen kızların yüzde 93’ünün okula devamının sağlandığını ifade etti. 
     Vali Işın, ilköğretimde bin, ortaöğretimde 170 dersliğe ihtiyaç olduğunu, Turgutlu, Akhisar, Soma ve Alaşehir ilçelerinde 120’şer yataklı yurtlar yapılması gerektiğini sözlerine ekledi. 
     Toplantı, daha sonra basına kapalı olarak gerçekleşti. 
     
</TEXT>
</DOC>
