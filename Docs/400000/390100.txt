<DOC>
<DOCNO> 390100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sondun34.html </URL>
<DATE> 2005/10/27/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Ermenistan Türkiye ile protokol görüşmeleri yapmak istemiyoruz 
</HEADLINE>
<TEXT>

     Ermenistan Dışişleri Bakanı Vartan Oskanyan, Dışişleri Bakanı Abdullah Gül ile yaptığı görüşmelerde herhangi bir ilerleme olmadığını, kendisinin ''protokol görüşmeleri'' yapmak istemediğini söyledi. 
     Almanya'da yayımlanan Süddeutsche Zeitung gazetesine demeç veren Oskanyan, Gül ile üçüncü görüşmesinden sonra bağlantısının kopma nedeniyle ilgili bir soruyu yanıtlarken, şunları söyledi 
     ''Herhangi bir ilerleme yoktu. Bu, son bir buçuk yılda gelinen nokta. Ben artık dünyayı, Türkiye ile Ermenistan'ın birbirleriyle konuştuklarına inandırmak isteyen, fakat aslında hiçbir şeyin gerçekleştirilemediği protokol görüşmeleri yapmak istemiyorum. Ankara hala ciddi adımlar atmaya hazır değil. Bu, üzüntü verici. Türkiye üçüncü bir ülkenin çıkarlarına boyun eğmektedir.'' Oskanyan, ''Ankara, tarihin araştırılması için bir Türk-Ermeni tarihçiler komisyonunun kurulmasını önerdi. Bunu neden reddediyorsunuz '' sorusuna ise, ''Bu, bir Türk propaganda oyunu. Birincisi, bütün deliller zaten ortada. İkincisi, bu tür bir komisyon gerçeklerden bağımsız olarak çalışamaz. Önce sınırları açmaları ve bizimle diplomatik ilişkilere başlamaları gerekmektedir. Böylesine bir girişim ancak o zaman bir anlam ifade edebilir'' cevabını verdi. 
     Türkiye'nin AB'ye adaylığının Erivan için ne anlama geldiği sorusunu da Oskanyan, ''bu durumun kendilerine de faydasının dokunmasını umduklarını'' belirtti. Oskanyan, AB'nin Türkiye'ye, Ermenistan ile arasındaki sınırları açması ve sözde soykırımın açıkça konuşulması için baskı yapmasını beklediklerini söyledi. 
     Ermenistan'ın AB'nin yeni komşuluk programına dahil edilmesinin öngörüldüğü belirten Oskanyan, ''bunun ne anlama geldiği'' sorusunu, ''Bu, bizim için çok önemli. Ermenistan geleceğini AB'de görüyor. Brüksel ile yapacağımız işbirliği için olabildiğince hızlı bir şekilde çerçeve çizmek istiyoruz. Bu, ülkemizdeki reformları destekleyecek ve ülkemizi istikrara kavuşturacak. Hedefimiz AB üyeliğidir. Ancak bunun öncesinde yapacak çok işimiz olduğunu biliyoruz'' diye yanıtladı. 
     Oskanyan, Azerbaycan'da 6 Kasım'da yapılacak seçimlerden sonra Yukarı Karabağ sorununun çözümünde bir fırsat olup olmayacağı sorusunu yanıtlarken de, ''Bakü gerçekçi olmadığı sürece bir çözüm olmayacak. Bakü, insanların kendi kaderlerini belirleme haklarını kabul etmek zorundadır'' diye konuştu. 
     
</TEXT>
</DOC>
