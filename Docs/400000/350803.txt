<DOC>
<DOCNO> 350803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sontur20.html </URL>
<DATE> 2005/06/10/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Öldüğü sanılan kadının uyuduğu anlaşıldı 
</HEADLINE>
<TEXT>

     Hüseyin TÜCCAR- Kemal Mert UZUNSARI BURSA, DHA 

      BURSA’da boya yapmak üzere geldikleri evin zilini çalmalarına rağmen kapının açılmamasından şüphelenen işçiler, tansiyon hastası ev sahibi 63 yaşındaki Türkan Özenbaş'ın başına kötü bir şey geldiğini düşünüp polise haber verdi. Çağrılan itfaiye merdiveniyle üçüncü kattaki eve pencereden giren polis, öldüğü sanılan Türkan Özenbaş'ı yatağında uyurken buldu. Özenbaş uykusunun çok ağır olduğunu söyledi. 
     Merkez Yıldırım İlçesi’ne bağlı Kurtoğlu Mahallesi Kanara Sokak'taki Özenbaş Apatmanı’ndaki dairesinde yalnız yaşayan 63 yaşındaki Türkan Özenbaş, evini boyatmak için boyacı Rüstem Büyüksoy ile anlaştı. Bu sabah ustalarıyla birlikte eve gelen boyacı, uzun süre kapıyı çaldı ancak açan olmadı. Özenbaş'ı komşularına soran boyacı Büyüksoy, Bugün hiç görmedik'' yanıtını aldı. Tansiyon hastası Özenbaş'ın başına kötü bir şey gelmesinden şüphelenen Büyüksoy ve ustaları uzun süre zili çalıp kapıyı vurmalarına rağmen bir sonuç alamayınca durumu polise bildirdi. 
     Olay yerine gelen polisler de yaklaşık yarım saat kapıyı çaldı, ancak açan olmadı. Tansiyon hastası olan Türkan Özenbaş'ın ölmüş olabileceği olasılığını değerlendiren polis, 3'üncü kattaki daireye açık olan pencereden girmeye karar verdi. Olay yerine merdivenli itfaiye aracı çağıran polisler, dar olan yolu açmak için park halindeki otoları da elbirliğiyle iterek yol kenarına çekti. Yolun açılmasıyla apartmanın önüne ulaşan itfaiye aracının merdiveniyle açık pencereden içeri giren polisler, Türkan Özenbaş’ı yatağında uyurken buldu. Güçlükle uyandırılan Özenbaş, karşısındaki polisleri görünce şaşkına döndü. 
     Olay yerine gelen 112 Sağlık ekipleri tarafından tansiyonu ölçülen Özenbaş’ın sağlık durumunun iyi olduğu belirlendi. Uykusunun ağır olduğunu belirten Özenbaş, kapının çalındığını duymadığını söyledi. 
     
</TEXT>
</DOC>
