<DOC>
<DOCNO> 364684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/soneko15.html </URL>
<DATE> 2005/07/27/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Yabancılar mülk edinmek için yeni yasayı bekliyor... 
</HEADLINE>
<TEXT>

     Türkan Al AA 

Anayasa Mahkemesi'nin iptal kararının yürürlüğe girmesi ile birlikte Türkiye'de mülk edinme imkanı ortadan kalkan yabancılar, yeni yasayı bekliyor. 
     Alınan bilgiye göre, Anayasa Mahkemesi'nin 14 Mart 2005 tarihinde Tapu Kanunu'nun yabancılara mülk satışının önündeki engelleri kaldıran hükmünü iptal etmesinin ardından hazırlanan kanun taslağı, Bakanlar Kurulu'nda imzada bulunuyor. 
     Adalet, Maliye, Bayındırlık ve İskan, Dışişleri ve İçişleri bakanlıkları ile Genelkurmay Başkanlığı ve Milli İstihbarat Müsteşarlığı temsilcilerinden oluşan ortak komisyonun hazırladığı metin, Anayasa Mahkemesi'nin iptal kararının gerekçeleri dikkate alınarak yabancılara mülk satışının sınırlarını net olarak çiziyor. 
     
     YABANCILAR NASIL MÜLK EDİNECEK 

     Tasarıya göre yabancı uyruklu gerçek kişiler, karşılıklı olmak ve kanuni sınırlamalara uyulmak kaydıyla, Türkiye'de işyeri veya mesken olarak kullanmak üzere, uygulama imar planı veya mevzii imar planı içinde bu amaçlarla ayrılan taşınmazları edinebilecek. Sınırlı aynı hak tesis edilmesinde de aynı koşullar aranacak. 
     Yabancı uyruklu bir gerçek kişinin ülke genelinde edinebileceği taşınmazların ve sınırlı ayni hakların toplam yüzölçümü, 10 bin metrekareyi geçemeyecek. Bakanlar Kurulu, bu miktarı 3 katına kadar artırabilecek. 
     Yabancı ülkelerde kendi ülkelerinin kanunlarına göre kurulan tüzel kişiliğe sahip ticaret şirketleri ise karşılıklı olmak ve kanuni sınırlamalara uyma koşulunun yanı sıra, ilgili kamu kurum ve kuruluşlarının uygun görüşünün de alınması kaydıyla Türkiye'de mülk sahibi olabilecek. 
     Ticaret şirketleri münhasıran turizm, sanayi ve teknoloji yatırımlarına ilişkin olarak, fiilen bu yatırımlarla ilgili bina ve tesis yapılmak ve yapılış amaçlarına uygun olarak işletilmek üzere, çevre düzeni ve imar planları ile kültür ve turizm koruma ve gelişme bölgeleri, turizm merkezleri, organize sanayi bölgeleri ve bu amaçlarla ayrılmış alanlarda en fazla 50 bin metrekare yüzölçümlü taşınmaz edinebilecek. 
     Bu şirketler, karşılık aranmaksızın, aynı koşullarla ve miktarda, belirtilen taşınmazların üzerinde 49 yıla kadar ayni hak tesis ettirebilecek. 
     Bakanlar Kurulu, ticaret şirketlerinin edinebileceği taşınmazlarla ilgili 50 bin metrekare sınırını da 3 katına kadar artırabilecek. 
     
     DİĞER SINIRLAMALAR 

     Yabancı uyruklu gerçek kişiler ile yabancı ülkelerde kendi ülke kanunlarına göre kurulan tüzel kişiliğe sahip ticaret şirketleri dışındakiler, Türkiye'de taşınmaz edinemeyecek ve lehlerine sınırlı ayni hak tesis ettiremeyecek. 
     Yabancı uyruklu gerçek kişiler ile yabancı ticaret şirketlerinin sulama, enerji, tarım, maden, sit, inanç ve kültürel özellikleri nedeniyle korunması gereken alanlar ile özel koruma alanları, flora ve fauna özelliği nedeniyle korunması gereken hassas alanlar ve stratejik yerlerde ülke güvenliği bakımından taşınmaz ve sınırlı ayni hak edemeyecekleri alanlar, ilgili kamu kuruluşlarının tescile esas koordinatlı harita ve planları içeren teklifi üzerine, Bakanlar Kurulu'nca belirlenecek. 
     Bakanlar Kurulu, yabancı uyruklu gerçek kişilerin il bazında edinebilecekleri taşınmazlar için illere ve il yüzölçümüne göre binde 5'i geçmemek üzere bir oran tespit de edebilecek. 
     
     KOMİSYON KURULACAK 

     Yeni düzenleme ile, Tapu ve Kadastro Genel Müdürlüğü'nün bağlı olduğu Bakanlık bünyesinde Bayındırlık ve İskan Bakanlığı Genelkurmay Başkanlığı, Adalet, Milli Savunma, İçişleri ve Maliye bakanlıkları ile MİT Müsteşarlığı ve MGK Genel Sekreterliği ile gerekli görülen diğer kamu kuruluş temsilcilerinden bir komisyon oluşturulacak. 
     3 ayda bir toplanacak olan bu komisyon, Bakanlar Kurulu'na verilen yetkiler konusunda çalışmalar yapacak, teklifleri inceleyip değerlendirecek ve bunları Bakanlar Kurulu'na sunacak. 
     Yeni düzenleme hükümlerine aykırı edinilen ya da kanuni zorunluluk dışında edinim amacına aykırı kullanıldığı tespit edilen taşınmazlar ve sınırlı ayni haklar, Maliye Bakanlığı'nca verilecek süre içinde maliki tarafından tasfiye edilmediği takdirde, tasfiye edilerek, bedele çevrilecek, bu bedel de hak sahibine ödenecek. 
     Bu arada yabancılara mülk satışındaki karşılıklılık tespitinde hukuki ve fiili durum esas alınacak. 
     
     UNAKITAN'IN ÇEKİNCESİ 

     Öte yandan Yabancılara mülk satışına ilişkin yasa tasarısının halen Maliye Bakanı Kemal Unakıtan'ın imzasını beklediği öğrenildi. 
     Maliye Bakanı'nın yeni düzenleme ile yabancı fonların Türkiye'den taşınmaz almasını engellediği yönündeki iddialar konusunda araştırma istediği belirtildi. 
     
     2 YILDA 15 BİN 842 MÜLK 

     Yabancılara mülk satışını kolaylaştıran yasadan önce 69 yılda Türkiye'de 37 bin 342 adet taşınmaz satın alan yabancılar, yeni yasanın ardından ise 2 yılda 15 bin 842 adet mülke sahip oldular. 
     Türkiye'de yabancıların karşılıklılık ilkesi çerçevesinde mülk edinmeye başladığı 1934 yılından, yabancılara mülk satışının önündeki engelleri büyük ölçüde kaldıran yasanın yürürlüğe girdiği 19 Temmuz 2003 tarihine kadar, yabancı gerçek kişiler Türkiye'de 37 bin 342 adet taşınmaz aldı. 
     19 Temmuz 2003 tarihinden, Anayasa Mahkemesi'nin verdiği iptal kararının yürürlüğe girdiği 25 Temmuz akşamına kadar geçen sürede ise Türkiye'de mülk satın alan yabancı uyruklu gerçek kişi sayısı 18 bin 959, bunların edindiği mülk adedi ise 15 bin 842 olarak belirlendi. 
     Böylece, Türkiye'de mülk sahibi olan yabancıların yüzde 30'u, yeni kanunun ardından ülkemize gelmiş oldu. 
     Bu dönemde yabancıların edindiği arsa adedi 2 bin 931, bina veya meskenli arsa ve arazi adedi 811, bağımsız bölüm miktarı da 12 bin 100 olarak gerçekleşti. 
     Sözkonusu arsa, arazi ve bağımsız bölümlerin toplam büyüklüğü ise 9 milyon 584 bin 54 metrekare olarak ölçüldü. Bir diğer ifade ile yabancılar İstanbul'un Adalar İlçesi'nin toplam yüzölçümüne yakın miktarda bir alan satın aldılar. 
     
     EN FAZLA İNGİLİZLER MÜLK SATIN ALIYOR 

     Tapu ve Kadastro Genel Müdürlüğü verilerine göre, yabancılara mülk satışını kolaylaştıran yeni yasa ile birlikte 19 Temmuz 2003 tarihinden sonra Türkiye'de mülk satın alan yabancıların mensup olduğu ülke sayısı 58'i buldu. Bunlar arasında da ilk sırada İngilizler yer aldı. 
     Son 2 yılda 8 bin 625 İngiliz, ülkemizde 6 bin 333 adet taşınmaz edinirken, kendilerini Türkiye'de mülk sahibi olan 3 bin 210 Alman izledi. Almanların satın aldığı taşınmaz sayısı da 3 bin 482 olarak saptandı. 
     Ülkemizde 1199 adet taşınmaz alan 1563 İrlandalı, İngiliz ve Almanların ardında yer alırken, bu üçlüyü Hollandalılar, Danimarkalılar, Norveçliler ve Yunanlılar izledi. 

     
</TEXT>
</DOC>
