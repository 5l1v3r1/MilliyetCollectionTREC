<DOC>
<DOCNO> 380164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/spor/yture.html </URL>
<DATE> 2005/09/21/ </DATE>
<TIME>  </TIME>
<AUTHOR> Gökhan TÜRE  </AUTHOR>
<HEADLINE>
Zorla güzellik olmaz 
</HEADLINE>
<TEXT>



Dünkü maçın diğer üçünden tek farkı, rakibin Almanya olmasıydı Milli Takım adına değişen fazla bir şey yoktu... 
Yine ümitlendiren, bu kez oluyor galiba dedirten bir başlangıç, ardından tüm hayalleri yerle bir eden bir devam ve son... Tıpkı 2002 Dünya Şampiyonası'nda olduğunu gibi ya da 2003 İsveç'te... Oralarda da ilk sekizi görememiştik, Sırbistan'da da öyle oldu... 
Dünkü maçta oyunculardan öte Tanjevic'in hataları daha çok göze çarptı. Daha önce oynanan üç maçta da verimsizliği ile dikkat çeken Mehmet'teki ısrar, çok iyi başlayan Kaya ve Ermal'i kenarda gereğinden fazla tutması, en kritik anlarda sahaya sürmemesiyle "aldığı maçı verdi" dersek yeridir. 
Hırvatistan maçındaki 2 - 34'lük seri, Almanya karşısında da yine ikinci çeyreğin sonu ve üçüncü periyotta oluşan 3 - 24'lük seri maçı rakiplerin kazanmasında çıplak gözle de görülen en önemli faktördü. Ama Tanjevic, dün bu seriye de çare bulamadı. Alman coach ise Femerling'in yerine Maras'ı alıp, Hidayet'i sürekli faulle kontrol ederken, ibreyi lehine çevirmesini bildi. 
Dünkü maçın bir istatistik detayı da her şeyi daha açık gözler önüne seriyordu. Rakibin NBA'lisi Nowitzki, üçüncü çeyreğin 3. dakikasından itibaren tek başına takımını sırtlayıp 33 sayıya ve galibiyete imzasını attı. Bizim NBA'liler mi İkisi de toplam 12 sayı ile maçı kapadılar stepsler ve top kayıpları da cabası... Yani işin özeti Oy-na-mak - is-te-mi-yor-lar .. 
Israr edince ne oldu, her zamanki gibi tepedekilerin ağzına yine "iyi bir ders aldık" sözleri sakız olacaktır, eminim .. 
Bizim Avrupa şampiyonalarında aldığımız dersleri diğer takımlar alsa herhalde iki üniversite bitirmişti .. 
2002 Dünya Şampiyonası'nın ardından İstanbul'a dönüşte CNN Türk'e canlı bağlanmış, ben de 'Milli Takım'da oynamak istemeyeni zorla getirmeyin. Kendini vermeyi, canla başla oynamayı, milli forma için en iyisini yapmaya söz vereni alın, istemeyene teşekkür edin' demiştim... 'Böyle faydasından çok zararı olacağına olmasınlar, daha iyi' demiştim... 
Şimdi yine aynısını söylüyorum .. 
Ama anlayana .. 


</TEXT>
</DOC>
