<DOC>
<DOCNO> 397646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sonsiy02.html </URL>
<DATE> 2005/11/24/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Kopenhag'a Roj TV için baskı 
</HEADLINE>
<TEXT>

     Türkiye, Danimarka ile arasında krize neden olan Roj TV için, Kopenhag'a her türlü baskıyı uyguluyor. 
     Türkiye'nin Danimarka'ya gönderdiği son belgede Roj TV'nin terör örgütü PKK'nın yayın organı olduğu ve örgütün kanal aracılığıyla yandaşlarına seslendiğine dair kanıtlar yer alıyor. 
     Türkiye'nin Danimarka'ya gönderdiği belgede en çarpıcı madde Abdullah Hicab'la ilgili. Hala terör örgütü PKK Kongra-Gel yürütme konseyi üyesi olan Abdullah Hicab, şubat 2004'ten bu yana Roj TV'nin yönetim kurulu başkanlığı görevinde. 
     Belgede, kanalın yayınlarından da örnekler var. Pek çok örnekte örgütün üst düzey isimlerinin canlı yayınlara katılarak Türkiye'yi tehdit ettiği gözüküyor. 
     Örneğin, örgütün aldığı 'Abdullah Öcalan konusunda yapılan uyarılar dikkate alınmadığı için artık eyleme dayalı mücadeleye başlanmalı' kararı, Kürtçe ve Türkçe yayınla haber bültenlerinde duyuruluyor. 
     Belgede, örgütün yürütme konseyi başkanı sıfatını taşıyan Murat Karayılan'ın sık sık televizyonun canlı yayınına bağlanarak örgüt kararlarını duyurduğu ifade ediliyor. 
     Ankara'nın Danimarka'ya gönderdiği belgede, Roj TV aracılığıyla örgütün yandaşlarına eylem ve kampanya düzenleme kararlarını bildirdiği belirtiliyor. 
     Buna örnek olarak da, Öcalan'ı siyasi iradem olarak kabul ediyorum’ kampanyasının örgütlenmesi, sürekli ve sonuç alıcı eylem tarzlarıyla direniş geliştirilmesi ifadeleri gösteriliyor. 
     Belgede ayrıca, kanalın yıllık gelirinin yaklaşık sekiz milyon euro olduğunun tahmin edildiği, ancak giderinin bunun çok üstünde olduğu ve bu farkın PKK Kongra-Gel tarafından kapandığı belirtiliyor. 
     Kanalın örgütle ilişkisine bir kanıt olarak da, güvenlik güçlerine teslim olan örgüt elemanlarının sözlerine yer veriliyor örgüt elemanlarının "bazı eylemleri Roj TV aracılığıyla hazırladık" ifadeleri belgede maddeleniyor. 
     
</TEXT>
</DOC>
