<DOC>
<DOCNO> 373050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sondun37.html </URL>
<DATE> 2005/08/26/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Florida'yı vuran Katrina kasırgası yüzünden ölenlerin sayısı 4'e yükseldi 
</HEADLINE>
<TEXT>

     ABD'nin Florida eyaletini dün akşamdan bu yana etkisi altına alan Katrina kasırgası yüzünden ölenlerin sayısının 4'e yükseldiği belirtildi. 
     Kasırganın etkili olduğu Meksika Körfezi'nde teknelerinde bulunan 5 kişilik bir ailenin ise kaybolduğu bildirildi. 
     Saatte ortalama 120-130 kilometreye ulaşan hızıyla evleri yıkma ve ağaçları devirme gücüne sahip olan Katrina, Saffir-Simpson ölçeğine göre şiddet açısından 1. kategoride kabul ediliyor. 
     Katrina'nın sebep olduğu tahribat yüzünden bölgede 1,2 milyon haneye elektrik verilemiyor. Elektriğin yeniden verilebilmesi için 4 bin 100 işçinin çalışmalarını sürdürdüğü belirtiliyor. 
     Palm Beach ve Miami'de 5 milyondan fazla insan kasırganın yaratacağı olumsuz şartlara kendilerini hazırlamaları konusunda uyarılmış, Florida Valisi Jeb Bush da bir açıklama yaparak Katrina'nın ciddiye alınması gerektiği uyarısında bulunmuştu. 
     Güney Florida'yı 24 Ağustos 1992'de vuran Andrew kasırgası 30 milyar dolarlık zarara ve 40 kişinin ölümüne yol açmıştı. Katrina, 2005 yılı Atlantik kasırga sezonunda kayda geçen ve bir ismi olan 11. kasırga olma özelliği taşıyor. 
     Bu arada, Katrina kasırgasının ABD petrol üretiminin dörtte birini karşılayan Meksika Körfezi'ndeki petrol üretimini olumsuz etkileyerek, zaten yüksek olan petrol fiyatlarını daha da artırmasından endişe ediliyor. 
     
</TEXT>
</DOC>
