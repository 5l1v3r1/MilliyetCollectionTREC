<DOC>
<DOCNO> 355373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/sondun01.html </URL>
<DATE> 2005/06/25/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Bulgaristan halkı sandık başında... 
</HEADLINE>
<TEXT>

     Bulgaristan'da, 240 sandalyeli parlamentonun 40'ıncı dönem üyelerinin belirlenmesi için seçimler bugün yapılıyor. 
     Oy verme işlemi saat 07.00'de başlarken, ilk saatlerde seçime katılım oranı yüzde 3'e ulaştı. Sabah erken saatlerde oy kullananların büyük bölümünü emeklilerin oluşturması dikkati çekti. Nüfusu 7 milyon 761 bin olan Bulgaristan'da yaklaşık 2,5 milyon emekli yaşıyor. Geçiş dönemi süresince uygulanan politikalardan ekonomik olarak olumsuz yönde en fazla etkilenen emekliler arasında yapılan kamuoyu araştırmaları, emeklilerin büyük bölümünün, seçim öncesi kampanyalarda sabit gelirlilerin ücretlerinin en az yüzde 20 artırılacağı sözünü veren Bulgaristan Sosyalist Partisi'ni BSP desteklediğini ortaya koyuyor. 
     İçişleri Bakanlığı'ndan yapılan açıklamada, seçimlerin ülke genelinde olaysız bir şekilde geçtiği bildirildi. 
     Yaklaşık 6,9 milyon kayıtlı seçmenin bulunduğu ülkede kamuoyu araştırmaları, seçimlerde hiçbir siyasi partinin tek başına iktidara gelecek çoğunluğu kazanamayacağını gösteriyor. 
     Araştırmalara göre, en yüksek oyu BSP'nin alması bekleniyor. BSP'yi, iktidar partisi "2. Simeon Ulusal Hareketi" NDSV , Birleşik Demokratik Güçler Koalisyonu ODS ve üyelerin çoğunluğunu Türklerin oluşturduğu Hak ve Özgürlükler Hareketi HÖH izliyor. 
     Kamuoyu araştırmasına göre BSP'nin 95-110, NDSV'nin 60-65, ODS'nin 25-30 ve HÖH'nin 25-30 milletvekili çıkaracağı tahmin ediliyor. Araştırmalara göre, yüzde 4'lük seçim barajı sınırında olan, Sofya Belediye Başkanı Stefan Sofianski ile Anastasia Mozer'in oluşturduğu Bulgaristan Halk Birliği BNS koalisyonu, eski başbakanlardan İvan Kostov'un "Güçlü Bulgaristan İçin Demokratlar" DSB partisi ve ırkçı görüşleriyle tanınan Volen Siderov'un liderliğini yaptığı aşırı milliyetçi "ATAKA" partisinin de parlamentoya milletvekili gönderme ihtimali bulunuyor. 
     Kamuoyu araştırma şirketlerinin yaptığı anketlerin sonuçlarının doğru çıkması durumunda, Bulgaristan'da yeniden bir koalisyon hükümeti kurulacak. 
     Siyasi gözlemciler, mevcut tabloya göre BSP ile HÖH arasında bir koalisyon kurulmasının en yakın ihtimal olduğu görüşünde birleşiyor. 
     
</TEXT>
</DOC>
