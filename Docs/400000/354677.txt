<DOC>
<DOCNO> 354677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sondun07.html </URL>
<DATE> 2005/06/23/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Çin'de seller can alıyor 80 ölü 
</HEADLINE>
<TEXT>

     Çin’de şiddetli yağışların yol açtığı sellerde 80 kişi öldü. 
     Çin medyasına göre, ülkenin güneyi ve güneydoğusunda etkili olan sellerde 80 kişi hayatını kaybederken, onlarca kişi kayboldu ve 700 bin kişi evini terk etti. 
     Sellerin özellikle Guangşi bölgesinde etkili olduğu, bölgede 32 kişinin yaşamını yitirdiği ve 330 bin kişinin güvenli bölgelere gittiği belirtildi. Guangdong ve Fujian bölgelerinde de seller ve toprak kaymaları 48 kişinin yaşamına mal oldu. 
     Devlet televizyonu, askeri uçakların 10 bin kişinin mahsur kaldığı Guangşi’de havadan gıda, ilaç ve acil ihtiyaç malzemeleri yardımı yaptığını duyurdu. 
     China Daily gazetesi de Şijiang nehrinde suların, uyarı seviyesini 9 metre aşarak 26 metreye ulaştığını yazdı. 
     Yardım çalışmalarında görevlendirilen askerler Şijiang nehrinin civarına kumdan setler kurarken, toprak kaymaları karayollarının kapanmasına sebep oldu. 
     Bu ay başında Heilongjiang bölgesinde etkili olan sellerde, 105’i çocuk 117 kişi ölmüştü. 
     
</TEXT>
</DOC>
