<DOC>
<DOCNO> 362058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/soneko11.html </URL>
<DATE> 2005/07/18/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Patates fiyatları el yakıyor... 
</HEADLINE>
<TEXT>

     Patates fiyatları Temmuz ayında tırmanışa geçti. Kayseri'de market ve manavlarda 1 kilo patatesin fiyatı 0.75 YTL'ye çıktı. 
     Türkiye Sebze ve Meyve Komisyoncuları Federasyonu Yönetim Kurulu Üyesi Mustafa Yücel, bu yıl üretimin az olması nedeniyle patates fiyatlarının artış gösterdiğini ifade etti. 
     Yücel, ilkbaharda piyasaya çıkan erkenci cins yazlık patatesin manav ve marketlerde 0.4 YTL'den satıldığını, şimdi ise fiyatların 0.75 YTL'ye çıktığını belirterek, şunları söyledi 
     ''İlkbaharda Çukurova bölgesinde üretilen patates, kilosu 0.4 YTL'ye satıldı. Halen İnegöl ve Ödemiş bölgesinden getirilen patatesler ise toptancı halinde kilosu 0.5 YTL'den, manav ve marketlerde ise 0.75 YTL'den satılıyor. Geçen yıl görülen siğil hastalığı ekim alanlarının daralmasına neden oldu. Bazı üreticiler de hastalık korkusuyla patates yerine diğer ürünlere yöneldi. Ekim alanları daralınca fiyatlar artmaya başladı. Kayseri, Nevşehir ve Niğde'de ekilen patateslerin yakında hasatına başlanacak. Ağustos ayında fiyatların düşmesini bekliyoruz.'' Mustafa Yücel, sonbaharda patates ihracatının başlaması halinde fiyatların yeniden yükselebileceğini de kaydetti. 

     
</TEXT>
</DOC>
