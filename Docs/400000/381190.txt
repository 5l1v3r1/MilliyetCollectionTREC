<DOC>
<DOCNO> 381190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/son/sonspo10.html </URL>
<DATE> 2005/09/24/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Eriş Boş konuşmuyoruz, icraatlarımız ortada... 
</HEADLINE>
<TEXT>

     Turkcell Süper Ligi'nde deplasmanda Trabzonspor'u 2-0 yenen Vestel Manisaspor'un Teknik Direktörü Levent Eriş, takımının ortaya koyduğu futbolla takdiri hak ettiğini söyledi. 
     Eriş, eleştirilerde Vestel Manisaspor'un yeni bir ekip oluşunun dikkate alınmadığını, değerlendirmelerin yalnızca skora bakarak yapılmasını yanlış bulduğunu belirtti. 
     Her geçen hafta iyiye gideceklerini kaydeden Eriş, ''İyi bir takım olduğumuzu söylerken boş konuşmuyoruz, icraatlar ortada... Takım olduğumuzu söylerken bazı insanların bizi erken yargılanmasına da üzüldük. Bizi tenkit edenler her şeyden önce yeni bir takım olduğumuzu unutuyorlar'' dedi. 
     Futbol şube sorumlusu Semih Vardarer de, ''Transfer ettiğimiz oyuncuların kalitesiz olduğunu söyleyenler herhalde Trabzonspor maçını izlemiştir'' şeklinde görüşlerini belirtti. 
     Vardarer, protokol tribününde iki takım yöneticileri arasında, penaltı tartışması nedeniyle yaşanan gerginliğin kısa sürede yatıştırıldığını da kaydetti. 
     Kulüp başkanı Haluk Çubukçu ise Trabzonspor maçını takım oyunu oynayarak kazandıklarını kaydetti. Çubukçu, ''Trabzonlulara teşekkür ediyoruz. Saha içerisinde fair play anlayışı vardı, ancak şeref tribününde bu anlayışı göremedim. Bu skorla ilgili olsa gerek'' diye konuştu. 
     Diğer yandan Vestel Manisaspor'un deplasmanda oynadığı son iki karşılaşma, rakip teknik direktörlerin istifasıyla sonuçlandı. Berabere biten Samsunspor maçından sonra Şaban Yıldırım, Trabzonspor karşılaşmasının ardından da Şenol Güneş görevlerini bıraktılar. Siyah-beyazlılar ligin ikinci haftasında da deplasmanda Malatyaspor'u 5-0 yenmiş, Feyyaz Uçar'ın sarı-kırmızılı takımdan ayrılmasında bu sonuç etkili olmuştu. 
     
</TEXT>
</DOC>
