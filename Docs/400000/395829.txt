<DOC>
<DOCNO> 395829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sonspo21.html </URL>
<DATE> 2005/11/17/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Mosturoğlu FIFA Başkanı'nın açıklamaları son derece talihsizdir 
</HEADLINE>
<TEXT>

     Futbol Federasyonu Başkanvekili Şekip Mosturoğlu, FIFA başkanı Sepp Blatter'in Türkiye-İsviçre maçı ile ilgili yaptığı açıklamaların talihsiz olduğunu söyledi. 
     Mosturoğlu, CNN Türk'e telefonla bağlanarak yaptığı açıklamada elinde raporlar ve belgeler olmadan FIFA Başkanı'nın böyle açıklamalarda bulunmasına anlam veremediğini kaydederek, ''Blatter'in açıklamaları son derece talihsizdir. Blatter'in elinde raporlar ve veriler olmadan beyanda bulunması tehlikeli ve yanlıştır. Kendisine düşen, yetkili kurulların açıklamalarını beklemesi, sonra açıklama yapmasıydı. Bunları beklemeden tamamen tek taraflı yaptığı açıklamayı talihsiz buluyorum'' diye konuştu. 
     Olayların tek taraflı olmadığını ve provokasyonla başladığını anlatan Mosturoğlu, ''Biz de toplanıp, gerekli başvurularımızı yapacağız. Hastanelik olan güvenlikçi var. Herhalde bizim oyuncularımız kendi güvenlik görevlilerini dövmediler. Yaşanan bir takım olaylar var'' dedi. 
     Futbol Federasyonu'nun gerekli her türlü tedbiri alacağını ve savunmasını hazırlayacağını vurgulayan Mosturoğlu, İsviçreli olan Blatter'in açıklamalarıyla kendi kamuoyu ve medyasına mesajlar verdiğini kaydetti. 
     
     ''EN AĞIR CEZA SAHA KAPATMA OLUR'' 
     Mosturoğlu, olaylarla ilgili gelebilecek en ağır cezanın saha kapatma olabileceğini belirterek, ''Beklentim en ağır cezanın saha kapatma olacağı. Ciddi para cezası da verilir. Uluslararası organizasyonlardan men veya üyeliğin askıya alınması gibi bir cezanın olacağını sanmıyorum. Olaylara karışan futbolcular ise 4-5 maçtan aşağı ceza almayacaktır'' şeklinde konuştu. 
     İsviçre'deki ilk maçta yaşadıkları sıkıntılara da değinen Mosturoğlu, şunları söyledi 
     ''Protokol tribününde normal seyircinin içinde oturtulduk ve 90 dakika boyunca tacize uğradık. Devre arasında şikayetimizi ilettik, ama bir şey yapamayacaklarını söylediler. Otelde, yollarda birçok şeyle karşılaştık. Tabii masaya oturduğumuzda bunları ortaya koyacağız. 
     İsviçre'de yaşanan olaylar bir ulusu gerdi. Bugüne kadar birçok milli maç oynadık. Yunanistan'da dahi milli marşımız ıslıklanmadı. İsviçre'de 32 bin kişi organize bir şekilde milli marşımızı ıslıkladı. Saha dışında psikolojik baskı uyguladılar.'' 
     
</TEXT>
</DOC>
