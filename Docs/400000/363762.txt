<DOC>
<DOCNO> 363762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/guncel/axgun01.html </URL>
<DATE> 2005/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İsviçre'de gözaltı ayıbı 
</HEADLINE>
<TEXT>


"Ermeni soykırımı iddiaları uluslararası bir yalandır" diyen Doğu Perinçek, İsviçre'de Winterthur Savcılığı tarafından gözaltına alındı 

Utku Çakırözer - Ankara 

İşçi Partisi İP Genel Başkanı Doğu Perinçek, "Ermeni soykırımı iddiaları bir yalandır" sözleri 'ırkçı' bulunarak İsviçre'de gözaltına alındı. Perinçek, Türk Tarih Kurumu Başkanı Yusuf Halaçoğlu hakkında benzer sözleri nedeniyle inceleme başlatan ve İnterpol aracılığıyla Türkiye'den bilgi isteyen Winterthur Savcılığı'nda ifade verdi. 
Lozan Antlaşması'nın 82. yıldönümü nedeniyle İP ve Atatürkçü Düşünce Derneği'nin birlikte organize ettikleri kutlama törenleri için İsviçre'ye giden Perinçek, önceki gün düzenlediği basın toplantısında, "Ermeni soykırımı iddiaları uluslararası bir yalandır" dedi. Perinçek, dün Rauf Denktaş'ın da konuşmacı olarak katıldığı 'Lozan' konulu konferansın ardından Winterthur Savcılığı yetkililerini karşısında buldu. 

'Siz korkarsınız' 
Savcılık yetkilileri, Perinçek'in yanında bulunan Türkiye'nin Zürih Başkonsolosu Mehmet Emre'ye İP liderinin önceki gün yaptığı açıklama nedeniyle, ifadesi alınmak üzere savcılığa götürmek istediklerini belirttiler. Perinçek, "Gitmek ister misiniz " sorusuna yanıt olarak, "Tabii gideceğim. Ve bu yaptığınızın bir cadı avı, engizisyon soruşturması olduğunu anlatacağım. Unuttuğunuz tarihi açıp okuyun" dedi. Görevlilerin "korkmayın" sözleri üzerine Perinçek, "Ben Türk'üm korkmam. Siz korkaksınız" diye konuştu. 
Türkiye'nin Bern Büyükelçiliği de, İsviçre makamları nezdinde girişim başlattı. 
Perinçek'in eşi Şule Perinçek, Milliyet'e, "Türk halkının yarın bugün Lozan'ı, Lozan'da kutlama girişimimizi baltalamak için İsviçre bunu kasıtlı olarak yaptı" dedi. Perinçek, eşinin gözaltına alındığı sırada, salonda Türkiye'den eski Yargıtay Cumhuriyet Başsavcısı Vural Savaş ile çok sayıda baro başkanının bulunduğunu da söyledi. 

Irkçı sözler 
Winterthur polis sözcüsü Werner Benz, Perinçek'in daha önceki ziyaretlerinde ve dünkü açıklamalarında, "ırkçı sözler kullanması" nedeniyle savcılığa çağrıldığını söyledi. Winterthur polis sözcüsü Werner Benz, Perinçek'in hangi sözlerinin, sorgulamaya neden olduğu sorusuna ise "Ermeni soykırımı uluslararası bir yalandır ifadesi" dedi. 

Bu ilk değil 

Türk Tarih Kurumu Başkanı Yusuf Halaçoğlu, İsviçre'deki Türk toplumunun davetlisi olarak Mayıs 2004'te Zürih'te katıldığı bir toplantıda 'Ermeni soykırım olmadığı' yönündeki görüşlerini resmi belgelerle açıklamıştı. Bunun üzerine Winterthur Savcılığı, Halaçoğlu hakkında adli soruşturma başlatmış ve İnterpol'den Halaçoğlu hakkında bilgi istemişti. 


</TEXT>
</DOC>
