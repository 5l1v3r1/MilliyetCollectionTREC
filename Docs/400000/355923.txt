<DOC>
<DOCNO> 355923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/sonspo15.html </URL>
<DATE> 2005/06/27/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Güney Kıbrıs milli takımında bir Türk... 
</HEADLINE>
<TEXT>

     Uğur TENEKECİOĞLU - Mehmet ÇİFTÇİ ALMERIA, DHA 

      ASLEN KKTC vatandaşı olan Osman Can, çifte vatandaşlığının getirdiği hakları nedeni ile, İspanya’nın Almeria kentinde yapılan 15’inci Akdeniz Oyunları’nda halter dalında Güney Kıbrıs adına mücadele verecek. Çifte vatandaşlık sahibi olduğu tahmin edilen 50 bin Kıbrıslı Türk’ten biri olan ve İngiltere’nin başkenti Londra’da yaşayan Can, halterde 94 kiloda 30 Haziran’da podyuma çıkacak. 
     Kıbrıs Olimpiyat Komitesi Başkanı Kıkıs Lazarides, "Biz ne Yunan, ne de Türk Milli Takımı’yız. Şu anda biz tanınıyoruz. O nedenle bizim milli takımda Osman’ın olması normal. Siz tanınmış olsaydınız bizim sporcularımız da Kuzey Kıbrıs bayrağı altında yarışırdı. Biz Türklerle dostuz ve bu dostluğumuz spora da yansımalı. Spordaki birleşmeyi sağlayarak Kıbrıs’a barışı getireceğiz. Bir gün gelecek Kıbrıs’ta tek bayrak tek marş olacak, ama şu anda biz tanınıyoruz ve geçici olarak bizim şartlarımız geçerli" dedi. 
     
     BAYATLI ORTAK DEVLET TEK ÇÖZÜM 
     Türkiye Milli Olimpiyat Komitesi Başkanı Togay Bayatlı ise, "Devekuşu gibi kafanızı toprağa sokarak ’ben varım’ diyemezsiniz. Bu gayet normal. Ortak bayrak ve ortak marş ile mücadele etmek gerekir. Ortak devlet tek çözüm. Ayrımcılık yapmamak lazım" diye konuştu. 
     Güney Kıbrıs milli takımı seçmelerine katılan ve 800 ile bin 500 metrede birinci olarak milli takım kadrosuna alınan Kuzey Kıbrıs vatandaşı Doğu Akdeniz Üniversitesi öğrencisi ve İzmir Büyükşehir Belediye Spor atleti Zafer Sukuşu ise son anda Almeria’ya gelmekten vazgeçti. Sukuşu "iki taraf birleşene kadar hiçbir şartta yarışmayacağını" belirtti. 
     
</TEXT>
</DOC>
