<DOC>
<DOCNO> 377661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/yasam/axyas02.html </URL>
<DATE> 2005/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Öldüren damlalar 
</HEADLINE>
<TEXT>


Samsun'da 3 yaşındaki bir çocuğun, kalp hastası kardeşinin ağzına fazla ilaç damlatınca ölümüne yol açtığı iddia edildi 

İSMAİL AKDUMAN DHA 

Samsun'da Gaziosmanpaşa Mahallesi'nde oturan 3 yaşındaki Zehra Sarıtaş'ın kalp damarları tıkalı olan 1.5 yaşındaki kardeşi Volkan Sarıtaş'ın ağzına, tedavisinde kullanılan Digoxin adlı ilaçtan fazla miktarda damlatarak ölümüne neden olduğu öne sürüldü. 
3 gün önce sehpanın üzerinde duran Digoxin ilacını alan Zehra, annesinin yaptığı gibi ilacı kardeşinin ağzına damlattı. Volkan'a sabah - akşam birer damla damlatılan ilaçtan yüksek dozda verilince baygınlık geçirdi. Bu sırada mutfakta olan anne Nuray Sarıtaş, oturma odasına döndüğünde oğlunu baygın bulunca hemen hastaneye kaldırdı. 1 gün yoğun bakımda kalan Volkan, tüm müdahalelere rağmen kurtarılamadı. 
Otopside Volkan'ın fazla miktarda ilaçtan zehirlendiği belirlendi. Uzmanlar ilacının, hasarlı kalbin daha etkili çalışması ve vücuda kan göndermesi için yardımcı olan bir ilaç olduğunu, kalp kasının kasılma gücünü artırarak normal ve sabit bir kalp ritmi sağlamaya yardım ettiğini ve kan dolaşımını düzenlediğini söyledi. 


</TEXT>
</DOC>
