<DOC>
<DOCNO> 397554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/yazar/saglam.html </URL>
<DATE> 2005/11/24/ </DATE>
<TIME>  </TIME>
<AUTHOR> Erdoğan SAĞLAM  </AUTHOR>
<HEADLINE>
Mükellefin dava açma hakkı yok 
</HEADLINE>
<TEXT>


Emlak Vergisi'nde beyanname vermeye dayalı sistem 2002 başında kaldırıldı. Bu tarihten itibaren mükellefler sadece alım - satım, veraseten intikal, yeni bina inşa edilmesi v.b. nedenlerle mükellefiyetlerinin başlatılması için bina, arsa veya arazinin bulunduğu yerdeki belediyelere bildirim veriyor. 
Daha sonraki yıllarda ödenecek Emlak Vergileri, mükellefler tarafından herhangi bir başvuruya gerek kalmaksızın belediyeler tarafından otomatik olarak hesaplanıyor. 
2006 Emlak Vergisi mükellefleri için önemli bir yıl. Çünkü, bina, arsa ve arazi sahibi olan mükelleflerin 2006'da ödeyecekleri Emlak Vergisi, 2005'te takdir edilen ve Valilerin emriyle oluşturulan Merkez Komisyonu incelemesinden de geçen yeni asgari ölçüde arsa ve arazi metrekare birim değerleri üzerinden yeniden hesaplanacak. Hesaplanan emlak vergileri 2006 başında otomatik olarak tahakkuk etmiş sayılacak. Önceki üç yılda vergiler yeniden değerleme oranının yarısı kadar artmıştı. 
Bu hesaplamalarda kullanılacak asgari ölçüde arsa ve arazi metrekare birim değerleri, uzun bir süreç sonunda oluşturuldu ve İstanbul'a ait olan değerler, İstanbul Vergi Dairesi Başkanlığı'nın resmi internet sitesinde www.ivdb.gov.tr yayımlandı. 

Takdirler abartılıyor 
Emlak vergisine esas arsa ve arazi birim değerlerini belediyelerin ağırlıkta olduğu komisyonlar belirliyor. Gelir peşinde koşan belediyeler abartılı takdirler yapabiliyorlar. Ayrıca takdirler arasında adaletsizlik ve çelişkiler yaşanıyor. İşte bu çarpıklıkları gidermek için Merkez Komisyonları kuruldu, ancak bunlar da sorunları gidermekte yetersiz kalıyor. 
Yüksek takdirler sadece Emlak Vergisi açısından can yakmıyor. Tapu harcı ile veraset ve intikal vergi matrahının bazını da yükseltiyor. Çünkü her iki vergiye de Emlak Vergisi değeri esas alınıyor. Belediyeler rayiç değere yakın, hatta bazı yerlerde üstünde değer tespit ediyorlar. Bunların tümü hatalı. 
Takdir edilen değerleri sadece takdir aşamasında kendilerine karar tebliğ edilen ticaret odaları, ziraat odaları ve ilgili mahalle ve köy muhtarlıkları ile belediyeler dava konusu edebiliyor, mükellefler ise dava konusu edemiyorlar. Merkez Komisyonu kararları ise dava konusu edilemiyor. 

Kararlar kesinleşti 
Arsa ve arazi metrekare birim değer tespitine ilişkin takdir komisyonu kararlarının önemli kısmına karşı dava açma süresi hemen hemen sona erdi, kararlar kesinleşti. Süresinde açılmış olan davalar, çeşitli aşamalarda devam etmekte. 
Bu aşamada mükellefe dava açma hakkının verilmemesi mantıklı, çünkü takdirlerin bir an önce yapılıp kesinleşmesi gerekiyor. Ancak ödeme aşamasında da mükellefin dava açma hakkı kabul edilmiyor. Belediyeler hesaplağı Emlak Vergileri'ni mükelleflere bildirmiyor, otomatik olarak kesinleşen değerler üzerinden hesaplanan vergilerin ödenmesi gerekiyor. Bu aşamada da mükellefe dava açma hakkı tanınmamış. 

Dava anayasal hak 
Mükellefler adına hesaplanan vergilere karşı mükelleflerin dava açamamaları bir eksiklik. Takdir aşamasında açılmayan davaların ödeme aşamasında açılabilmesi lazım. Bu anayasal bir hak. Bu hak, mevcut düzenlemeler bahane edilerek yargı tarafından korunmuyor. 
Takdirler arasındaki çarpıklığı gidermenin bir yolu, mükelleflere takdir edilen değerleri dava etme hakkının verilmesi. Diğer yolu ise dört yılda bir takdir uygulamasına son verilerek her yıl yeniden değerleme oranının yarısı kadar artışla yetinilmesi. Sorunların varlığı Merkez Komisyonları'nın işini tam olarak yapmamalarından da kaynaklanıyor. Bu konunun da üzerinde durulmalı. 





</TEXT>
</DOC>
