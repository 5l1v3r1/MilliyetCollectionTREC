<DOC>
<DOCNO> 357406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sonspo17.html </URL>
<DATE> 2005/07/01/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Futbol Federasyonu Başkan Vekili Ulusoy'un cesareti bizde de olmalı 
</HEADLINE>
<TEXT>

     Futbol Federasyonu Başkan Vekili Hasan Doğan, federasyonun çok fazla tartışılmasının ana nedeninin, kurumun elinde önemli bir güç bulundurması olduğunu söyledi. 
     Hasan Doğan, Futbol Extra dergisine yaptığı açıklamada, federasyonun tartışılmasını önlemek için, tartışma ortamı oluşmasının engellenmesi gerektiğini savundu. 
     Futbol Federasyonu Başkanı'nın ve yönetimin aldığı kararların neden bu kadar çok konuşulduğunun cevabının bulunması gerektiğini vurgulayan Doğan, ''Futbol Federasyonu'nun elindeki güç, bir takımı şampiyon yapmak, bir takımı küme düşürmek, bir takıma paye vermek şeklinde kullanılabilir. Böyle bir gücü var. Dolayısıyla onun için bu kadar çok konuşuluyor. Çünkü bu güç, bu anlamda kullanılmış. Ben herhangi bir dönemi kastederek söylemiyorum. Bugün, dün veya 20 sene önce eğer kullanılmasaydı, Futbol Federasyonu bu kadar çok konuşulmazdı'' dedi. 
     Federasyon'un kurumsal kimliğinin ön planda olması halinde, tartışmaların biteceğini anlatan Doğan, şöyle konuştu 
     ''İşin içine girerseniz, konuşulur. En basit bir şeyi söyleyeyim. Şikeden bahsediliyor. Bir kulüp başkanı, Merkez Hakem Kurulu MHK Başkanı'na, Federasyon Başkanı'na veya Federasyondan birisine, 'Şu maçıma şu hakemi ver' diyorsa ve o hakeme de veriliyorsa, bana göre bu şikedir. Ben en basitini söylüyorum. Böyle bir şey olmuşsa o zaman Federasyon konuşulur. Niye bir kulüp başkanı özellikle 'Ben bu hakemi istiyorum' desin Bunun anlamı çok basittir. Futbol Federasyonu konuşulmasın, polemiklerin içinde kalmasın istiyorsak, bunlara müsaade etmemeliyiz.'' 
     
     ''3 HEDEF BELİRLEDİK'' 
     Hasan Doğan, Futbol Federasyonu olarak kendilerine 3 öncelikli hedef belirlediklerini kaydederek, bunları ''Futbol anarşisini bitirmek'', ''Futbol Federasyonu'na güvenilirlik kazandırmak'' ve ''Kurumsallaşmayı sağlamak'' diye açıkladı. 
     Şiddeti önleme konusunda önemli bir yol kat ettikleri kanısında olduğunu ifade eden Doğan, ''Güvenilirlik konusunda Yönetim Kurulu olarak dik durmayı başardık, bu konuda da başarılı olduğumuza inanıyorum. Zaten kurumsallaşma konusunda herkesin takdiri var'' dedi. 
     
     ''ULUSOY'UNKİ GİBİ CESARETİMİZ YOK'' 
     En büyük eksikliklerinin cesaret olduğuna dikkat çeken Hasan Doğan, ''Bana göre daha cesur olmalıyız. Haluk Ulusoy'un cesareti bizde de olmalı. Şimdi disiplin talimatı da sıfırdan değişiyor. Yani bu konuda yaşadığımız sıkıntıların nedenlerinden biri, yönetmeliklerin açık ve net olmaması'' dedi. 
     Hasan Doğan, özellikle eski Başkan Haluk Ulusoy'un önünün kesilmesi için çıkarıldığı iddia edilen yüksekokul şartıyla ilgili olarak da şunları kaydetti 
     ''Bu kesinlikle normal değil. Zaten bu konuda sayın bakanımıza da görüşümü söyledim. Ama başkanlık için dönem sınırlaması çok doğru. Çünkü mevcut sistemde iktidarda bulunan yönetimin seçim kaybetmesi mümkün değil.'' 
     
     MHK BAŞKANI'NA DESTEK 
     Hasan Doğan, MHK Başkanı Ufuk Özerten'e destek verirken, Galatasaraylı olduğunu açıklamasıyla ilgili görüşlerini de şöyle belirtti 
     ''Ufuk Özerten'i tanıyanlar, onun bu söylediğinin çok normal olduğunu bilir. Ufuk'un söylediği doğru değil ama niye söylediğini de anlatayım. O kadar çok kendine güveni var ki bu konuda, 'Ben Galatasaraylıyım desem ne olacak kardeşim, herkes beni tanıyor, benim Galatasaraylı olmamdan hiçbir şey çıkmaz' düşüncesinde. Ben bile Ufuk'un Galatasaraylı olduğunu bilmiyordum. Daha komik bir şey söyleyeyim, İlhan Cavcav dahi bunu bilmediğini ve şaşırdığını söyledi. Hiç kimsenin bilmediği konuyu söylemek zorunda değildi. O dobra bir adamdır. Ama biraz fazla. Benim Beşiktaşlı olduğumu herkes biliyor ama beni Beşiktaşlılığımdan dolayı eleştiren yok. Biraz da yaptığınız uygulamalarla ilgili.'' 
     
</TEXT>
</DOC>
