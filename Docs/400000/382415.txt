<DOC>
<DOCNO> 382415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/ekonomi/aeko.html </URL>
<DATE> 2005/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanın oğlu, 'hayali ihracat'tan ifade verdi 
</HEADLINE>
<TEXT>


İçişleri Bakanı Abdülkadir Aksu'nun oğlu Murat Aksu'nun, ortağı olduğu Kalpeks Kalyon isimli firmanın 1999'da Polonya'daki Dajo Sp adlı hayali şirkete ihracat yaptığı gerekçesiyle 1 Mart 2005'te Mali Şube'de ifadesinin alındığı ortaya çıktı 

Nedim Şener 

İçişleri Bakanı Abdülkadir Aksu'nun oğlu Murat Aksu'nun İstanbul Emniyet Müdürlüğü Mali Şube Müdürlüğü'nün yaptığı bir hayali ihracat soruşturması çerçevesinde geçen mart ayında Mali Şube'de ifade verdiği ortaya çıktı. Savcılık, daha sonra 1999 yılında Kalpeks Kalyon adlı dış ticaret şirketinin yönetim kurulu üyesi olan Aksu hakkında takipsizlik kararı verdi. 
Murat Aksu'nun, 'hayali ihracat' iddiasıyla ifade vermesine yol açan gelişmelerin başlangıcı, 19 Nisan 2001 tarihinde, Ceytur Ltd adlı şirketin sahibi Cüneyt Amanet'in ihbarına dayanıyor. 
Amanet, Örümcek Ağı operasyonu sanığı Erol Maks Kohen'in akrabası Sami Levi'nin Ceytur şirketi adına hayali ihracat yaptığı konusunda ihbarda bulundu. Bu ihbar üzerine Ceytur'un Polonya'daki Dajo Sp ve Rusya'daki Vizavi Art adlı şirketlere ihracat yaptığını belirleyen Mali Polis, Interpol'e yazı göndererek yurtdışındaki iki şirket hakkında bilgi istedi. 

İnterpol İthalatçı şirketler hayali 
Emniyet'in resmi belgelerine göre, Interpol'den şu yanıt geldi 
"Vizavi Art firmasının 10.08.1999 tarihinden beri Moskova Ticaret Odası'na kayıtlı bulunduğu, ancak işyerinin hayali olduğu, şirketin kayıp kaydı bulunan Par el Davydkın isimli şahsa ait pasaport yardımıyla kaydının yaptırıldığı tespit edilmiştir. Polonya'daki Dajo Sp İsimli firmanın ise kaydının ve adresinde böyle bir firmanın bulunamadığı tespit edilmiştir." 
Mali Polis, İnterpol'den gelen bu bildirim üzerine, tüm gümrük kapılarına yazı göndererek, başka işlemler de olup olmadığını saptamak için Dajo Sp ve Vizavi Art şirketlerine ihracat yapan Türk firmalarının adlarını istedi. Gümrük Müsteşarlığı, bu konuda gönderdiği 04.05.2004 tarihli yanıtta, müfettiş raporlarına dayanarak, "21 Türk şirketinin ucuz 'pazarcı mallarını' ihracat malı diye Rusya ve Polonya'da hayali iki şirkete satmış gibi gösterdiklerini" bildirdi. 

Kalpeks Kalyon üç parti mal yollamış 
Gümrük Müsteşarlığı, söz konsu 21 şirketin Dajo Sp ve Vizavi Art adlı şirketlere toplam 11 milyon dolar tutarında ihracat yaptığını tespit etti. 
Resmi yazıya göre, söz konusu 21 şirket arasında İçişleri Bakanı Abdulkadir Aksu'nun oğlu Murat Aksu'nun ortağı ve yöneticisi olduğu Kalpeks Kalyon Dış Ticaret AŞ de bulunuyor. Yazıda, Kalpeks Kalyon'un 6 Eylül 1999 tarihinde, Polonya'daki Dajo Sp adlı şirkete üç parti halinde toplam 666 bin dolarlık ihracat yaptığı belirtildi. 

Müfettiş Bir kanaate varamadım 
Bu arada, Zonguldak Savcısı'nın isteği üzerine 30 Haziran 2004'te aralarında Kalpeks Kalyon Dış Ticaret'in de bulunduğu şirketler hakkında Gümrük müfettişleri tarafından bir soruşturma raporu hazırlandı. Raporun Kalpeks Kalyon ile ilgili bölümünde, "ithalatçı firmanın Polonya'daki Dajo Sp mevcut olmadığı, ihracat bedeli dövizlerin Türkiye'ye gelmediğine" dikkat çekilirken, şöyle denildi 
"Söz konusu ihracat işlemi ile ilgili olarak müfettişliğimizce bir kanaate varılmamış olup, gelecek olan Yurtdışı Bilgi Talep cevabi yazısı ile birlikte makamlarınca Zonguldak Savcılığı değerlendirilmesinin uygun olacağı düşünülmektedir." 

Şişli Savcılığı Zonguldak'a gönderdi 
Şişli Savcılığı, İstanbul Emniyeti Mali Şube tarafından gönderilen soruşturma dosyasını 'yetkisizlik' kararı ile hayali ihracatın gerçekleştiği öne sürülen gümrüğün bulunduğu Zonguldak Başsavcılığı'na gönderildi. Zonguldak Savcısı Bekir Soyfidan da 31 Ağustos 2004 tarihinde, İstanbul Mali Şube Müdürlüğü'ne yazı yazarak, gümrük müfettişlerinin tespitleri ve polis soruşturması sonucuna göre 21 şirketin yetkilisinin ifadesi alınmasını istedi. 
Murat Aksu'nun ifadesi de hayali ihracat sanığı olarak 1 Mart 2005'de İstanbul Mali Şube Müdürlüğü'nde alındı. 
Aksu, ifadesinde, firmanın aldığı ihracat kredilerini kapatmak için yaklaşık 660 bin dolarlık triko kazağını Örsünler Ltd şirketinden ihracat kaydıyla satın alarak ihracat yapıldığını söyledi. Aksu, ayrıca ortağı olduğu şirketinin ihracatla ilgili KDV iadesi almadığını, belgelerin de sahte olmadığını belirtti. 

Polonya'dan yanıt h l gelmedi 
Raporunda Murat Aksu'nun firması hakkında bir kanaate varamadığını belirten Gümrük Müfettişi Esat Burak Erçetin, savcılığa hitaben gerekli belgelerin istenmesinden sonra kaanat oluşturulmasını isterken, bir yandan da olayın yurtdışı boyutunu araştırmak için 24 Mayıs 2004'de Dışişleri Bakanlığı aracılığı ile Rusya ve Polonya makamlarına konuyla ilgili Bilgi Talep Formu gönderdi. Rusya, şirketin kaydının varlığını teyit ederken, Polonya makamları Dajo Sp firması ile ilgili soruya bugüne dek herhangi bir yanıt vermediler. 

Murat Aksu Ortağım ama illiyet bağım yok Aksu, Mali Şube'de alınan ifadesinde şunları söyledi Ben belirtilen tarihke Kalpeks Kalyon Pazarlama Dış Ticaret AŞ isimli firmanın ortağı ve yönetim kurulu üyesiydi. Yine aynı tarihlerde Marmara Üniversitesi'nde öğretim görevlisi idim. Dolayısı ile Kalpeks ile fiilen bir illiyet bağım bulunmamaktadır. Ancak imza lazım olduğunda imza atıyordum. Emniyetten çağrılmam üzerine olaydan haberdar oldum. Yaptığım araştırma sonucunda firmanın Eximbank'tan aldığı ihracat kredisinin kapatılması için Zonguldak Gümrük Müdürlüğü'nden firma adına tescilli, 6.9.1999 212-213-214 günlü sayılı gümrük çıkış beyannamesi ile 666 bin dolarlık triko örme kazaklar imalatçı firma olan Örsünler Örme Ldt. Şti firmadan ihraç kaydıyla alınarak, ihracat gerçekleştirildi. ... Firma KDV iadesi talebinde bulunmamıştır. Dolayısıyla devletin her hangi bir zararı olmamıştır. Her hangi bir yanıltıcı beyan ile evrak kullanılmamış olup, döviz alım belgeleri, gümrük çıkış beyannamelerinin asılları dosyada mevcuttur. ... O dönemde şirketin vekalet vermiş olduğu Bekir Sarıyar ihracatla ilgili tüm işlemleri yapmıştır." Bekir Sarıyar, iddianamede hayali ihracat sanığı Sami Levi'nin gümrük müşaviri olarak geçiyor. 


</TEXT>
</DOC>
