<DOC>
<DOCNO> 366541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/dunya/axdun01.html </URL>
<DATE> 2005/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İran, nükleer köşe kapmaca oynuyor 
</HEADLINE>
<TEXT>


Uranyum dönüştürmeye başladığını açıklayan İran, uluslararası tehditler üzerine 'Karardan dönüş yok' dedi, fakat uygulamayı iki gün erteledi 

DIŞ HABERLER SERVİSİ 


İran'ın önceki gün İsfahan'daki nükleer faaliyetini yeniden başlattığını açıklaması, AB ülkeleri ile dün bütün gün diplomatik köşe kapmaca oynanmasına neden oldu. AB ve ABD'nin konunun BM Güvenlik Konseyi'ne götürüleceği tehdidi üzerine İran taktiksel bir adım atarak, çalışmaların gerekli hazırlıkların tamamlanmasının ardından, iki gün sonra başlayacağını bildirdi. 
İran Ulusal Yüksek Güvenlik Konseyi UYGK sözcüsü Ali Agamuhammedi, önceki akşam yaptığı açıklamada, AB ülkelerinin nükleer programının durdurması karşılığında İran'a verilecek ekonomik ve siyasi teşvik paketinin sunulması için belirlenen sürenin aşılması üzerine İsfahan kenti yakınındaki uranyum dönüşüm tesisinin yeniden çalışmaya başladığını bildirdi. Bu açıklamanın ardından ABD, İran'ın nükleer çalışmalarını yeniden başlatması durumunda Avrupalı müttefikleriyle birlikte İran'a karşı BM Güvenlik Konseyi'ne başvurabileceğini belirtti. Fransa Dışişleri Bakanı Philippe Douste-Blazy, İran'ın nükleer faaliyetlerine yeniden başlama kararından vazgeçmemesi halinde, büyük bir uluslararası kriz çıkacağını söylerken, Fransa Başbakanı Dominique de Villepin de, İran'ın verdiği sözleri tutmaması durumunda konunun BM Güvenlik Konseyi'ne gideceğini bildirdi. İran'la nükleer görüşmeleri yürüten üç AB ülkesi İngiltere, Fransa ve Almanya ile birlikte AB Ortak Savunma ve Dış Politika Yüksek Temsilcisi Javier Solana, UYGK Genel Sekreteri Hasan Ruhani'ye gönderdiği mektupta, İran'ın nükleer faaliyetlerine yeniden başlaması halinde, bu ülkeyle yürütülen görüşmelerin sona ereceği uyarısında bulundu. 
AB ve ABD'den gelen bu tehditk r açıklamaların ardından ve UAEA Başkanı Muhammed El Baradey'in talebi üzerine, İran, İsfahan'daki çalışmalara başlamayı iki gün erteleyeceklerini açıkladı. UYGK sözcüsü Agamuhammedi de, İsfahan'daki nükleer tesislerde çalışmaları yeniden başlatma kararının "geri dönülemez" olduğunu söyledi. 


</TEXT>
</DOC>
