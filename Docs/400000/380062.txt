<DOC>
<DOCNO> 380062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/sontur37.html </URL>
<DATE> 2005/09/20/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Çalıntı otomobil, polis kamerasıyla yakalandı 
</HEADLINE>
<TEXT>

     Manisa’nın Akhisar İlçesi’nde, sokaklara kurulan kameralı takip sistemi, İstanbul’dan çalıntı bir otomobili tespit ederek, zanlıların yakalanmasını sağladı. 
     AA muhabirinin aldığı bilgiye göre, sokakları kameralı sistemle izleyen İlçe Emniyet Müdürlüğü ekipleri, İstanbul Bahçelievler’den önceki gün çalınan 34 AH 3756 plakalı otomobili fark etti. Bölgede görev yapan ekiplerin uyarılmasıyla, otomobil Hilaliye Caddesi’nde durdurularak, sürücüsü O.Ç. yakalandı. 
     Zanlının gözaltına alınmasının ardından, otomobilinin bulunduğunu öğrenen İsmail Tepe, Akhisar Merkez Karakolu’na geldi. Tepe, Asayiş Büro Amiri Başkomiser Turan Aksoy’dan otomobilinin anahtarını teslim alırken, Emniyet Müdürlüğü personeline çalışmalarından dolayı teşekkür etti. 
     Akhisar’da, vatandaşların bağışlarından sağlanan kaynakla, 160 bin dolara, 33 noktaya kamera izleme sistemi kurulmuştu. Emniyet yetkilileri, Mayıs ayında faaliyete geçen kamera takip sistemi sayesinde bugüne kadar 45 çalıntı aracın yakalandığını bildirdiler. 
     
</TEXT>
</DOC>
