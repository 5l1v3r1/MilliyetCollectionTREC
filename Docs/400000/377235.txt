<DOC>
<DOCNO> 377235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/siyaset/siy01.html </URL>
<DATE> 2005/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
MGK'da sivilden askeri yöneticiye dönüldü 
</HEADLINE>
<TEXT>


Milli Güvenlik Kurulu Genel Sekreterliği'nde, terör ve aşırı akımlarla mücadele ile ilgili raporlar sunan "İç Güvenlik Grubu", sivil yöneticiden alınıp bir tuğgeneralin yönetimine verildi 

Utku Çakırözer - Ankara 


İlk kez bir sivilin atandığı Milli Güvenlik Kurulu MGK Genel Sekreterliği'nde gerçekleşen yeniden yapılanma sırasında, irtica ve terör ile mücadelede sivilden askeri yöneticiye dönüldü. 
İrtica, terör ve aşırı akımlarla mücadele alanındaki gelişmelerle ilgili kurula raporlar sunan İç Güvenlik Grubu, diplomat kökenli sivil yöneticiye bağlı Araştırma Değerlendirme Dairesi'nden ARDE alınarak, tuğgeneral yönetimindeki Seferberlik ve Savaş Hazırlıkları Planlama Dairesi'ne bağlandı. 
MGK'nın ilk sivil genel sekreteri Yiğit Alpogan'ın gerçekleştirdiği yapılanma çerçevesinde, kurul üyelerine raporlar hazırlayan tüm birimler Araştırma ve Değerlendirme Daire Başkanlığı'nın ARDE altında toplandı. 
Dış ve iç güvenlik, ekonomi ve sosyal gelişmeler, kültürel işler ve Milli Güvenlik Siyaset Belgesi gibi genel sekreterliğin asli görevlerini yerine getiren birimlerinin bağlı bulunduğu ARDE, Genelkurmay'ın atadığı general rütbesindeki askeri yetkililerce yönetiliyordu. Son bir yıldır asaleten atama yapılmayan birime, Seferberlik Daire Başkanı Tuğgeneral Tayyar Elmas vek leten başkanlık ediyordu. 
Alpogan, Temmuz'da, AB siyasi kriterlerini yerine getirmek için hayata geçirilmesi gereken reformları 2000'de hazırladığı raporla ilk kez Türkiye'nin gündemine getiren Dışişleri Bakanlığı kökenli Gürsel Demirok'u ARDE Daire Başkanlığı görevine getirdi. Genel sekreterliğin kadın çalışanlarından Asuman Orhan Personel Dairesi Başkanlığı'na, Füsun Arslantosun da Basın Halkla İlişkiler Daire Başkan Vekilliği'ne atandı. 

İç güvenliğin yeri değişti 
MGK Genel Sekreterliği'nin genel sekreter ve yardımcısından sonraki 3 numaralı koltuğu olan ARDE Başkanlığı'na, sivilleşme raporuyla Avrupa çapında ün sahibi Demirok'un atanmasıyla eşzamanlı olarak sürpriz bir karar çıktı. 
Terör, irtica, bölücülük ve aşırı akımlarla mücadeledeki gelişmeleri izleyip rapor hazırlamakla yükümlü birim olan ve Genelkurmay Başkanlığı'nca atanan bir albayın başkanlık ettiği "İç Güvenlik Grubu", ARDE Dairesi'nden alınarak Tuğgeneral Elmas'ın başkanlığındaki Seferberlik ve Savaş Hazırlıkları Planlama Daire Başkanlığı'na bağlandı. 


</TEXT>
</DOC>
