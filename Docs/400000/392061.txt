<DOC>
<DOCNO> 392061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/ekonomi/eko05.html </URL>
<DATE> 2005/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'da üretildi Monaco'da ödül aldı 
</HEADLINE>
<TEXT>


ANTALYA AA 

Antalya Serbest Bölgesi'nde üretilen, okyanusları aşabilecek güçteki 'Blues Seas' adlı lüks yat, dünyanın en büyük yat pazarı olarak bilinen Monaco Uluslararası Boat Show Fuarı'nda, kendi sınıfında, dünyanın en iyi üçüncü yatı seçildi. 
Antalya Serbest Bölge A.Ş ASBAŞ Genel Müdürü Fikri Bayhan, Alman sermayeli Farmont tarafından 2004 yılında kızağa konulan, Türk işçisi ve mühendisinin, el emeği ve göz nuruyla yaptığı 28 metre uzunluğundaki "Blues Seas" adlı lüks yatın 3-4 milyon avroya mal olduğunu söyledi. 
Bayhan, Karadeniz takasından esinlenerek yapılan trol tipi römork tekne olarak nitelendirilen lüks 'Blues Seas' adlı yatın, 21-24 Eylül 2005'de düzenlenen dünyanın en büyük yat pazarı olan Monaco Uluslararası Boat ve Yat Show Fuarı'nda, kendi sınıfında dünyanın en iyi üç yatından biri seçildiğini belirtti. 

'Çok güçlü' 
Bayhan, şöyle konuştu "Antalya Serbest Bölgesi'nde yapılan bu tekne, okyanusları aşabilecek düzeyde ve büyük dalgalardan da etkilenmeyecek durumdadır. 4 bin deniz milini rahatlıkla geçebilir. Epoksi flor köpük malzemeden yapılan bu yat, çok güçlü." 


</TEXT>
</DOC>
