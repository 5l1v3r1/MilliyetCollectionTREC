<DOC>
<DOCNO> 354563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/dunya/adun.html </URL>
<DATE> 2005/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Barroso alarmı 
</HEADLINE>
<TEXT>


AB Komisyonu Başkanı Jose Manuel Barroso, 'Türkiye konusunun tartışılması gerekir' diyerek, AB'deki krizin Türkiye'nin müzakere sürecinde sapmaya neden olabileceği endişesini doğurdu 

Güven Özalp - Brüksel 


Avrupa Birliği'nin anayasa referandumları ve bütçe konusunda içine düştüğü kriz sonrasında yoğunlaşan Türkiye tartışması, AB Komisyonu'na da sıçradı. AB Komisyonu Başkanı Jose Manuel Barroso, Türkiye'nin üyeliği konusunun samimi bir şekilde tartışılması gerektiğini söyledi. 

Kamuoyu korkusu 
AB liderlerinin 16-17 Haziran'da düzenlediği başarısız zirveyi değerlendirmek için düzenlediği basın toplantısında Türkiye hakkındaki soruları cevaplandıran Barroso, müzakerelerin 3 Ekim'de başlamasına yönelik bir karar değişikliğinin ise bulunmadığını ifade etti. 
Referandumlar aracılığıyla kamuoyundan gelen sinyalleri değerlendirmek zorunda olduklarını belirten Barroso, "Türkiye konusundaki hassasiyetleri dikkate almamak ciddi bir hata olur" dedi. Türkiye konusunun ciddi biçimde tartışılması gerektiğine vurgu yapan Barroso, genişleme konusunda kamuoyunun desteğine ihtiyaç duyulduğunun altını çizdi. 

3 Ekim 'garanti' 
Barroso, Türkiye konusunun tartışmaya açılmasının gerektiğini savunmakla birlikte, 3 Ekim konusunda herhangi bir değişiklik olmadığını vurguladı. Barroso, "Aralık 2004 kararının değişmediğini ve bunun net olduğunu söylemek isterim. 3 Ekim'de müzakerelere başlayacağız" diye konuştu. "Müzakerelerin otomatik olmayan ve ucu açık bir süreç" olduğunu hatırlatan Barroso, müzakere çerçeve belgesinin sunulmasına ilişkin de bir değişiklik olmadığını ve bu belgenin öngörüldüğü gibi 29 Haziran'da açıklanacağını duyurdu. 
Barroso'nun çıkışının ardında Komisyon içinde bazı üyelerin Türkiye konusunda kendi başkentlerinden gelen talimat ve değerlendirmeler çerçevesinde "rahatsızlık duymaları" yatıyor. Komisyon içerisinde özellikle Fransız, Avusturyalı, Hollandalı ve Danimarkalı üyeler, kamuoylarından gelen olumsuz mesajların dikkate alınması gereğine vurgu yapıyorlar. 

Parçalı komisyon 
Ancak Komisyon içinde Türkiye konusunda tam bir mutabakat olduğunu söylemek zor. Başta Komisyon'un genişlemeden sorumlu üyesi Olli Rehn olmak üzere Başkan Yardımcısı Margot Wallström, İngiliz, Belçikalı ve İtalyan üyelerin "verilen sözlerin tam anlamıyla tutulmasından yana tavır içinde oldukları" biliniyor. 
Diplomatik kaynaklar, Barroso'nun açıklamalarının üye ülke kamuoylarını ve bazı üyeleri rahatlatma amacı taşıdığının altını çizerlerken, "Türkiye konusunda müzakerelere başlama kararının değiştirilmesi Komisyon'un yetkisi dahilinde değil. Ayrıca üzerine vurgu yapılan ucu açıklık unsuru da zaten 17 Aralık kararlarıyla kabullenilmiş durumda" yorumunda bulunuyorlar. 


</TEXT>
</DOC>
