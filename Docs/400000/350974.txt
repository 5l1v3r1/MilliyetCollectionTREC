<DOC>
<DOCNO> 350974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/yazar/toruner.html </URL>
<DATE> 2005/06/11/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
Otomotiv sektörünün sorunları 
</HEADLINE>
<TEXT>


İktisadi Araştırmalar Vakfı'nın son seminerinde bir araya gelen Otomotiv Sanayii Derneği Başkanı Turgay Durak, Otomotiv Distribütörleri Derneği Genel Sekreteri Işık Dikmen, Taşıt Araçları Yan Sanayii Derneği Başkanı Ömer İltan Bilgin ve Devlet Planlama Teşkilatı Uzmanı Atilla Bedir, sektörün sorunları hakkında önemli açıklamalarda bulundular. 
Bunlardan çok önemli bulduklarımı aşağıda sıralıyorum 
1- Otomotivde istikrarlı bir vergi uygulaması yok. Vergi uygulamaları çok sık değiştiriliyor. Örneğin, 2004 yılında otomotivde satış vergisi oranları 4 kez artırıldı. Bu istikrarsızlık piyasada sürekli tedirginlik ve dalgalanmalara yol açıyor. 
2- Satış vergileri Avrupa Birliği AB ile uyum içinde değil. Örneğin, AB'de 18 olan araç üzerindeki toplam vergi yükü, bizde otomobilde 62, hafif ticari araçta 30 ve ağır ticari araçta 24 olarak uygulanıyor. Kademeli olarak AB ile uyumun sağlanması şart. 
3- Otomotiv konusundaki mevzuatımız AB ile uyum içinde değil. Bu konuda uyum süreci sırasında sıkıntılarla karşılaşılacak. 
4- Yeni yatırımlar yapılamıyor. Bunun için, en az 80 oranında yatırım indirimi sağlanması gerekiyor. Bu teşvikler bütün ülkelerde veriliyor. 
5- Ek maliyet yaratan bürokratik işlem ve giderlerin mutlaka kaldırılması lazım. Bürokrasi, her şeyde olduğu gibi otomotivde de sistemi yavaşlatıyor. Gereksiz harcamaların tutarı araç başına 100 doları buluyor. 
6- Büyük ihracat projelerinde hem ana sanayinin hem de yan sanayinin birlikte desteklenmesi gerekiyor. Özellikle, yan sanayi bizim öz sanayimiz ve gerek işsizlikle mücadelede gerekse otomotivdeki katkı payımızın artırılmasında çok önemli işlevi var. 
7- İvmenin devam ettirilmesi için yeni araç projelerinin Türkiye'ye çekilmesi gerekiyor. Bu, otomotiv sanayinin en büyük kısa vadeli hedefi olmalı. 
8- Otomotiv sanayii, gelişmiş Ar-Ge yeteneği bulunan bir sanayi olmak zorunda. Bu konuda hem sanayiciler hem de devlet elinden geleni yapmalı. 
9- Öncelikle, gelişmiş pazarlara ihracat temel hedef alınmalı. Aksi takdirde, rekabet gücümüzü kaybedebiliriz. 
10- Yüksek katma değer yaratılması, yani yan sanayinin ve ulusal sanayinin katma değerinin giderek artırılması hedef alınmalıdır. 
11- Çevre mevzuatı Avrupa Birliği'ne uydurulmalıdır. Bu konuda, derneklerin ciddi teklifleri var. Onlara uygun düzenleme yapılmalı. 

Türkiye'nin coğrafi konumu, hem Ortadoğu ülkelerine, hem Türk cumhuriyetlerine, hem de AB pazarlarına yakın vaziyettedir. Yabancılar da ülkemizin bu durumunu kabullenmişlerdir. Ürün yelpazesi geniş ve gittikçe güçlenen bir yan sanayimiz vardır. Eğitimli ve nispeten ekonomik bir işgücü varlığına sahibiz. Otomotiv sanayiinde işler şu anda iyi görülse de, hedeflere yönelik kalıcı stratejilerimiz yok. İç pazarın canlı tutulması şart. 



</TEXT>
</DOC>
