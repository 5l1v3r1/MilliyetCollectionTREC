<DOC>
<DOCNO> 358373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sonsiy09.html </URL>
<DATE> 2005/07/05/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Anayasa Mahkemesi Başkanlık seçimi 7 Temmuz'a kaldı 
</HEADLINE>
<TEXT>

     Anayasa Mahkemesi Başkanlığı için yapılan ilk oylamadan sonuç alınamadı. Perşembe günü seçim tekrarlanacak. 
     Mustafa Bumin’in emekliye ayrılmasının ardından Anayasa Mahkemesi’nde bugün başkanlık seçimi yapıldı. Seçime 8 asıl ve 3 yedek üye katıldı. 
     Öğleden önce tamamlanan toplantıda Yüksek Mahkeme yeni başkanını belirleyemedi. Bir saatten fazla süren toplantıda 10 tur yapıldı. Hiçbir adayın seçilmek için gerekli olan en az 6 oyu alamaması üzerine toplantı 7 Temmuz 2005 Perşembe gününe ertelendi. 
     Anayasa Mahkemesi’nin Kuruluş Yasası uyarınca adaylar resmi olarak ortaya çıkmadığından, bugünkü turlarda kaç üyenin yarıştığı bilinmemekle birlikte, aralarında Başkan Vekili Haşim Kılıç’ın da bulunduğu dört adayın yarıştığı belirtiliyor. 
     Anayasa Mahkemesi Başkanlığı için yapılan seçimlerin 10. turunda 5 asıl üyeye oy çıktı. 
     Edinilen bilgiye göre, turlarda Başkanvekili Haşim Kılıç, asıl üyeler Fulya Kantarcıoğlu, Ahmet Akyalçın, Tülay Tuğcu ve Mehmet Erten’e oy verildi. 
     Seçimlerin 10. turunda, Tuğcu ve Akyalçın’a 3’er, Kılıç ve Erten’e 2’şer, Kantarcıoğlu’na da 1 oy çıktı. Diğer turlarda da bu üyelere 
     çıkan oy dağılımında büyük bir değişiklik olmadığı öğrenildi. 
     Anayasa Mahkemesi Başkanlığı için daha önce yapılan seçimlerde, 10 turdan fazla oylama yapılmadığı ancak sadece 1972-73 yıllarında seçimin kilitlendiği, bu dönemde 1.5 yıl süreyle Anayasa Mahkemesi Başkanlığı’na Lütfi Özerbaş’ın vekalet ettiği bildirildi. 
     
</TEXT>
</DOC>
