<DOC>
<DOCNO> 380628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/sonspo10.html </URL>
<DATE> 2005/09/22/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Galatasaray idmanında bu kez Ayhan sakatlandı 
</HEADLINE>
<TEXT>

     Galatasaray, hafta sonunda Samsunspor ile deplasmanda oynayacağı Turkcell Süper Ligi maçının hazırlıklarını yaptığı tek idmanla sürdürdü. 
     Teknik direktör Eric Gerets yönetiminde, Florya Metin Oktay Tesisleri'nde gerçekleştirilen ve 1.5 saat süren idmana, 6 oyuncu sakatlıkları nedeniyle katılamadı. 
     Necati, Hakan Şükür, Hasan Kabze, Altan ve Ergün idmanda yer almazken, Cihan ise koşu yapmakla yetindi. 
     Antrenmanın son bölümünde ise sağ ayak bileğinde ağrı hisseden Ayhan çalışmayı bıraktı. Ayhan'ın ayağına hemen buz tedavisi uygulandı. 
     
     TAKTİK ÇALIŞMASI 
     Gerets, antrenmanda oyuncularına taktik çalıştırırken, oyunu kanatlara yaymalarını istedi. 
     Antrenör Erdal Keser'in idare ettiği taktik çalışmada futbolcular oyunu kanatlara açarken, 2'ye 1 pozisyonda atak geliştirme taktiği üzerinde duruldu. 
     Bu arada, futbolcuların çalışma sırasında sürekli birbirleriyle konuşup, bazen de pozisyon gereği tartışması üzerine, Keser, oyuncularını konuşmamaları için uyarmak zorunda kaldı. 
     Galatasaray, Samsunspor maçının hazırlıklarını yarın yapacağı idman ile sürdürecek. 
     
     HASAN ŞAŞ, NEŞE KAYNAĞI 
     Galatasaray'ın bugünkü antrenmanının en neşeli ismi yine Hasan Şaş oldu. 
     Futbolcu arkadaşlarıyla şakalaşan Hasan Şaş, yeni transfer Marek Heinz ile girdiği diyalogla da taraftarları güldürdü. 
     Taktik çalışmada Heinz, aynı takımda yer aldığı Hasan'ın yanına gelerek Almanca bir şeyler söyleyip, hareketleriyle nasıl yapmaları gerektiğini anlatmaya çalıştı. Heinz'in konuşmasını bitirmesini bekleyip kafasını sallayan Hasan, daha sonra hemen yakında bulunan taraftarlara dönüp ''Ne anlatıyor, vallahi tek kelime anlamadım'' demesi gülüşmelere neden oldu. 
     Hasan Şaş, antrenmanın sonunda ise Song ile İngilizce konuşmaya çalışıp, şakalaşırken, bir çok dil bildiğini iddia etmesi yine takım arkadaşlarını güldürdü. 
     
</TEXT>
</DOC>
