<DOC>
<DOCNO> 355096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/soneko11.html </URL>
<DATE> 2005/06/24/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Gaziantep'ten dünyanın dört bir köşesine ihracat... 
</HEADLINE>
<TEXT>

     Sanayiinin ve ihracatın lokomotif şehirlerinden Gaziantep'te, işadamları dünyanın dört bir yanına milyarlarca dolarlık ihracat yapıyorlar. 
     Türkiye'nin genel ihracatı içerisinde 1 milyar dolar ve üzerinde ihracat gerçekleştiren 9 ilden birisi olan Gaziantep'ten, gelişmiş AB ülkeleri ve Amerika'nın yanı sıra Ortadoğu, Türk Cumhuriyetleri, Afrika, Asya ve Okyanus ülkeleri ile adının bile az bilindiği ada ülkelerine mal gidiyor. 
     Fransa, Yunanistan, Kıbrıs, İsviçre, İsrail, Dubai, Guatemala, Haiti, Meksika, Honduras, Mali, Şili, Fas, Fildişi Sahili, Cibuti, Gabon, Burkina Faso, Gambiya, Ekvator Gine, Tanzanya, Madagaskar, Afganistan, Hindistan, Çin, Japonya, Yeni Zelanda ve Avustralya'nın da aralarında bulunduğu 140'a yakın ülkeye ihracat başarısı gösteren Gaziantep, dış satımını her yıl katlayarak artırıyor. 
     Dış Ticaret Müsteşarlığı verilerine göre 2001 yılında 600 milyon 814 bin, 2002 yılında 615 milyon 966 bin, 2003 yılında 864 milyon 907 bin dolarlık dış satıma imza atan Gaziantep, 2004 yılında ihracatı yüzde 52.76 artırarak 1 milyar 321 milyon 298 dolara çıkardı. 
     Gaziantep'ten yapılan ihracat, 2005 yılı Ocak-Nisan döneminde ise 505 milyon 644 dolar olarak gerçekleşti. 
     Gaziantep'teki ihracatçı firma sayısının artışı da dikkat çekiyor. 2001 yılında ilde ihracatçı firma sayısı 5 iken, bu rakam 2004 yılında 732'ye yükseldi. 
     
     ''GAZİANTEP'İN EN BÜYÜK ŞANSI DEVLET YATIRIMI OLMAMASI'' 
     Güneydoğu Anadolu İhracatçı Birlikleri GAİB Başkanlar Kurulu Başkanı Abdülkadir Çıkmaz, AA muhabirine yaptığı açıklamada, bölgeden yapılan ihracatın ülke ihracatının üzerinde sürdüğünü vurgulayarak, ilk 5 ayda 700 milyon doları geçtiklerini söyledi. 
     İhracatta ilk sırayı Irak'ın aldığını belirten Çıkmaz, ''Irak'ta şu anda özellikle uncu, gıdacı arkadaşlarımızın aldığı büyük ihaleler var. Irak, bizim için birinci pazar olmaya devam ediyor'' dedi. 
     Çıkmaz, bölgeden ve Gaziantep'ten dünyanın dört bir köşesine ihracat yapıldığına dikkat çekerek, ''Gaziantep, ilk ihracat yapan illerden. 1950'li yıllarda bile Antepfıstığı ile başlamış, Hasan Keyf tütünü ile devam etmiş. Türkiye'de sadece fındık, incir satılırken, satılanlardan birisi de Antepfıstığı ve üzümdü. Gaziantep ihracatçı yetiştiren bir şehir. Gaziantep ihracatın okulu'' diye konuştu. 
     Abdülkadir Çıkmaz, Gaziantep'in teşvik almadığını ve sanayisiyle örnek oluşturduğunu vurgulayarak, şunları kaydetti 
     ''Bence, Gaziantep'in en büyük şansı devlet yatırımının olmaması. Dikkat ederseniz kalkınmamış iller, devlet yatırımının olduğu iller. Gaziantep kendi dişiyle, tırnağıyla bir yerlere geldi. İhracat yaptı, sanayisini kurdu. İnsanlara iş, aş verdi. Onun için de terör buraya hiçbir zaman girmedi.'' Çıkmaz, bölgeden 2005 yılı ihracat hedeflerinin 2 milyar dolar olduğunu ifade etti. 
     
</TEXT>
</DOC>
