<DOC>
<DOCNO> 398337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/spor/ydemirkol.html </URL>
<DATE> 2005/11/27/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Hesabını bilen derbiyi kazanır Galatasaray 
</HEADLINE>
<TEXT>


Galatasaray karşısında Milan maçına göre daha dirençli ve dar alanda oynama konusunda kendisinden daha olgun bir Fenerbahçe bulacak. Bunu aşmanın yolu erken baskı yapıp, oyun kurmalarını engellemek 


Gerets'in önündeki en önemli soru orta sahayı nasıl kuracağı. Fenerbahçe'nin Milan maçında açıkça ortaya çıkan zaaflarını kullanmak için İliç, iyileşirse - Hasan ve Heinz'ı, Necati-Hakan ikilisinin arkasına koyabilir. Bu, Saidou'nun tek çapa olarak savunmasına yardım etmesi demek. Fenerbahçe'de Alex oynamayacaksa bu kolaylıkla alınabilir bir risk olur. Tuncay, Yozgatlı ve Anelka'ya bindirilecek Fenerbahçe hücumlarıyla Galatasaray 5'lisi rahatlıkla mücadele edebilir. Ancak Daum, Alex'i kullanabilirse ya da Nobre'yi Anelka'nın yanında oynatırsa bu Galatasaray'ın hücumundan çok destek alamayan savunmasının başını ağrıtabilir. 

Erken baskı önemli 
Gerets'in planlarını sadece Milan maçını düşünerek yapacağını sanmak hayalcilik olur. Çünkü o da çok iyi biliyor ki, o maçta Fenerbahçe'nin omurgası sahada yoktu. Her ne kadar beğenilmese de Luciano'nun Fenerbahçe'nin hem savunma, hem geriden oyun kurma rolü önemli. Aurelio da bugünkü Fenerbahçe için en olmazsa olmaz oyuncu. Alex de dışarıda kalınca Fenerbahçe'nin "Fen"i kalıyor geriye. Galatasaray'ın karşısına bu takım çıkmayacak. Çok daha dirençli, dar alanda oynama konusunda Galatasaray'dan daha olgun bir ekiple karşılaşacaklar. Bunu aşmanın yolu Fenerbahçe'ye erken baskı yapıp oyun kurmada bocalamasını sağlamaktır. Fenerbahçe'yi zorlayan ya da yenen tüm takımların yaptığı bu. Ama bunu yaparken savunmayı öne çıkarıp erken prese kademe yapabilmek gerekiyor. Ki Galatasaray'ın en önemli sorunu da bu. Özellikle Ankara'daki Gençlerbirliği maçında bunu yapamadıkları, hatta savunma ve hücum arasında 50-60 metrelik mesafeler girdiği için kaybetmişlerdi. Aurelio ve Appiah'ın belki Alex'in de olduğu bir takıma karşı bunu yapmamak gerekir. 

Dönüşlere dikkat 
Eğer Galatasaray bu sorununu giderirse tek çapayla da olsa Fenerbahçe'ye üstünlük sağlar. Ama burada önemli olan Heinz ya da Ergün, Hasan ya da Sabri ve İliç'in bu alanda doğru çıkıp dönmeleri ve Song - Tomas ikilisinin, Saidou ile birlikte orta sahadan kopuk kalmamaları. Eğer koparlarsa Anelka ve Tuncay, bir de oynarsa Alex'le mücadele etmek olanaksız olur. 
Galatasaray bu maçın favorisi. Kazanmak için yukarıda bahsettiğimiz temel hataları yapmamak yeterli olacaktır. 



</TEXT>
</DOC>
