<DOC>
<DOCNO> 389923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sontur26.html </URL>
<DATE> 2005/10/26/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Çaldıkları kasayı evlerine taşıyınca nefes kesen operasyon başladı 
</HEADLINE>
<TEXT>

     Antalya’da şüpheli bir kişinin evlerine kasa taşıdığı ihbarını alan polis, Cumhuriyet Savcılığı’ndan arama izni gelinceye kadar evin etrafını çembere aldı. Arama kararının gelmesinden sonra, kasa ele geçirilirken, zanlılar yakalanamadı. 
     Hırsızlık suçlamasıyla arandığı kaydedilen E.Y. ile ismi açıklanmayan arkadaşını, vatandaşlar, sabaha karşı Kışla Mahallesi’ndeki evlerine büyük bir kasa taşırken gördü. İhbar üzerine apartmana gelen polis ekipleri, kiracı oldukları belirtilen şüphelilerin evde olduğunu varsayarak, önlem aldı ve şüphelilere kapıyı açmaları çağrısında bulundu. Çağrıya yanıt alamayan polis, evi aramak için Cumhuriyet Savcılığı’ndan izin talep etti. Arama izni gelinceye kadar da dairenin önü ve apartman çevresi çok sayıda polis memuru tarafından çembere alındı. Polis, saat 11.00 civarında Cumhuriyet Savcılığı’ndan arama izninin gelmesi 
     üzerine ev sahibinden alınan anahtarla daireye girerek, arama yaptı. 
     Evde çalıntı olduğu belirlenen 1 metre boyundaki çelik para kasası bulundu. Ancak, şüpheli iki kişiye rastlanmadı. 
     Kasanın gece bir işyerinden çalındığı ve şüphelilerin kaçmadan önce kasayı açmaya çalıştıkları ancak, bunu başaramadıkları belirlendi. İşyeri sahibi Hüseyin Bağrıyanık eve gelerek, kasanın kendisine ait olduğunu bildirdi. Bağrıyanık, kasada dizüstü bilgisayar ile yaklaşık bin YTL bulunduğunu söyledi. Açılan kasada bilgisayar ile para bulundu. 
     Polis, bilgilerine başvurmak üzere kimlikleri açıklanmayan ev sahibiyle, bu evi kiralayanların arkadaşı olduğu belirtilen bir başka kişiyi polis merkezine götürdü. 
     
</TEXT>
</DOC>
