<DOC>
<DOCNO> 396937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/yasam/yas02.html </URL>
<DATE> 2005/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Fethiye Müzesi yarın açılıyor 
</HEADLINE>
<TEXT>


Bakımsızlık ve personel yetersizliği nedeniyle bugüne kadar sadece 'özel kişilerin' gezdiği Fethiye Müzesi halka açılacak 

ÖMER ERBİL İstanbul 

İstanbul'un Fatih ilçesinde yıllardır sadece özel izinle girilebilen, bakımsızlık ve personel yetersizliğinden dolayı kapalı tutulan Fethiye Müzesi, yarın ziyarete açılıyor. 
Kültür ve Turizm Bakanı Atilla Koç tarafından helvalı, şerbetli bir törenle açılacak müzedeki mozaikler göz kamaştırıyor. Bulunduğu yapının bir bölümü cami olarak kullanılan müzenin yeni müdürü Jale Dedeoğlu, Çarşamba semtindeki müzenin bugüne kadar sadece protokol için açıldığını vurguladı. 
Dedeoğlu, "Her zaman açılması gerektiğini düşündük. Aydınlatma ile mozaiklerin bakımlarını yaptık. Açılışta kapıda helva ve şerbet dağıttıracağız. Sema gösterisi ile içeride klasik müzik dinletisi sunacağız" dedi. 




</TEXT>
</DOC>
