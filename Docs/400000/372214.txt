<DOC>
<DOCNO> 372214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sonspo18.html </URL>
<DATE> 2005/08/23/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
FISU Başkanı İzmir ikinci evim gibi oldu... 
</HEADLINE>
<TEXT>

     23. Dünya Üniversiteler Yaz Spor Oyunları'nın UNIVERSIADE 2005 sona ermesinin ardından, ülkesine dönen Uluslararası Üniversite Sporlar Federasyonu FISU Başkanı George Killian, İzmir'in ikinci evi gibi olduğunu söyledi. 
     Killian ve eşi Marilyn Killian, İzmir'den ayrılmadan önce Büyükşehir Belediye Başkanı Aziz Kocaoğlu ve eşi Türkegül Kocaoğlu'nun konuğu oldu. 
     UNIVERSIADE 2005'i İzmir'in almasından sonra gelişmeleri görmek ve tesisleri incelemek için çok kez kente geldiğini söyleyen Killian, şunları kaydetti 
     ''Kentinizi ve kent insanının sıcaklığını çok sevdim. Ancak İzmir halkının oyunlardaki duyarlılığı ve sahipleniciliği beni daha çok etkiledi. Bu sadece benim görüşüm değil. Oyunlar Köyü'nde kalan sporcuların, teknik adamların ve delegasyon üyelerinin ortak görüşü de bu yönde. İzmir benim ikinci evim gibi oldu. Bize bu güzellikleri yaşattığı için İzmir halkına teşekkür ederiz.'' Aziz Kocaoğlu Killian'a tarihi Saat Kulesi'nin gümüş maketini hediye etti. George Killian ve eşi daha sonra İzmir'den ayrıldı. 
     
</TEXT>
</DOC>
