<DOC>
<DOCNO> 374640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/yazar/guclu.html </URL>
<DATE> 2005/09/01/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Sözleşmeli öğretmen başvuruları yarın başlıyor 
</HEADLINE>
<TEXT>


Yüz binlerce öğretmen adayı ve ailesinin dört gözle beklediği sözleşmeli öğretmen atamaları, nihayet gerçekleşiyor. 
Sözleşmeli kadrolar için başvurular yarın başlayacak. Başvuru koşulları ise, Milli Eğitim Bakanlığı tarafından bugün tüm ayrıntıları ile açıklanacak. 
20 bin sözleşmeli öğretmen ataması için KPSS esas alınacak. Hangi branştan kaç öğretmen alınacağı ve kaç puanı olanların başvuruda bulunabileceği bugün belli olacak. 
Başvurular, asil atama döneminde olduğu gibi yine internet üzerinden yapılacak. 
Milli Eğitim Bakanlığı'nın başvuru ve atama takvimine göre, başvuru ile ilgili koşullar, 1 Eylül'de yani bugün açıklanacak. Başvurular ise 2 - 7 Eylül tarihleri arasında yapılacak. Atamalar da 9 Eylül'de, yine bilgisayar kurası ile belirlenecek. Öğretmenleri göreve başlamaları ise 12 Eylül'e kadar gerçekleşecek. 
Çok hızlı bir süreç gibi görünse de, Milli Eğitim Bakanlığı, bu konuda müsterih. Hiç bir sorun çıkmadan, sözleşmeli öğretmen atamaları gerçekleşecek ve okullar açıldığı gün göreve başlayacaklar şeklinde konuşuyorlar. Bekleyip göreceğiz. 

Şubatta atama var 
Öğretmen adaylarının en çok merak ettikleri sorulardan birisi de 2006 şubat'ında atama yapılıp, yapılmayacağı yönünde. MEB yetkilileri, şubat'ta atama yapılacağı ve en az 10 bin öğretmen alınabileceği yönünde bilgi veriyorlar. Ama son kararı, Maliye Bakanlığı verir demeyi de ihmal etmiyorlar. Çünkü, Maliye'den ne kadar kadro alınırsa, o kadar atama yapılıyor. 
Peki, sözleşmeli öğretmen olarak atanan öğretmenler, şubat atamasına katılabilecek mi Katılıp da tayini çıkarsa ne olacak 
MEB'in bu konudaki görüşü ise şu yönde 
Sözleşmeli olarak atananlar, elbette şubat atamaları için başvurabilirler. Ama öğretim yılının sonuna kadar, sözleşmeli olarak görevlendirildikleri okulda kalıp, bir sonraki öğretim yılında atamaları yapılan okula giderler... 

Kimler atanabilecek 
Sözleşmeli öğretmen kadrosuna, asaleten atanma yeterliliğine sahip öğretmenler atanabilecek. Kadroların dolmaması halinde ise ücretli öğretmen alınabilecek. Ücretli öğretmen atamalarında esneklik söz konusu olabilecek. Formasyonu olmayanlarla birlikte, bilgisayar gibi ihtiyaç duyulan alanlarda iki yıllık meslek yüksekokulu mezunlarından da yararlanılabilecek. 
Sözleşmeli öğretmenlere, bu yıl, sosyal haklarının yanı sıra 650 milyon lira civarında maaş verilmesi bekleniyor. Ek ders ücret alıp almamaları konusunda ise henüz verilmiş bir karar yok. 
MEB, yeni atanan öğretmenler 10 aylık sözleşme imzalayacak ve sözleşmeler her öğretim yılında yenilenecek. 

Ayrıntılı tablo ve bilgiler Milliyet Gazetesi'nde... 


</TEXT>
</DOC>
