<DOC>
<DOCNO> 366503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/sontur31.html </URL>
<DATE> 2005/08/02/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
5. kattan düştü, sadece kalça kemiği kırıldı 
</HEADLINE>
<TEXT>

     Zonguldak’ta bir iş hanının 5. 
     katındaki merdiven korkuluklarından düşen çocuğun kalça kemiğinde kırık oluştu. AA muhabirinin aldığı bilgiye göre, yakınlarıyla bir akrabası için gelinlik alışverişine giden Pınar Kocasoy vitrinlere bakarken, yanındaki 4 yaşındaki oğlu Can Kocasoy iş hanındaki merdiven korkuluklarına çıktı. Dengesini kaybederek beşinci kattaki korkuluklardan yaklaşık 15 metre aşağı düşen Kocasoy, yakınları tarafından Zonguldak Atatürk Devlet Hastanesi’ne kaldırıldı. Atatürk Devlet Hastanesi doktoru Halil İbrahim Yazıcı, çocuğun leğen kemiğinde kırık olduğunu belirterek, "Bu yükseklikten düşen çocuğun yaşaması mucizedir. Beyin tomografisi çekilen Kocasoy’un sağlık durumu iyi. Ancak olası travmaya karşın Zonguldak Karaelmas Üniversitesi Tıp Fakültesi Hastanesi’ne sevk edilerek orada müşahede altına alındı" dedi. 
     
</TEXT>
</DOC>
