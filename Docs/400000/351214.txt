<DOC>
<DOCNO> 351214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/spor/spo07.html </URL>
<DATE> 2005/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Federasyona çağrı 
</HEADLINE>
<TEXT>


CHP Milletvekili Ersin, Şike Araştırma Komisyonu'nun raporlarını değerlendirmeyen federasyona "Bunlar helvacı kağıdı değil" dedi 


CHP İzmir Milletvekili Ahmet Ersin, üyesi olduğu TBMM Sporda Şiddet, Şike ve Haksız Rekabet İddialarını Araştırma Komisyonu'nun hazırladığı raporu Futbol Federasyonu'nun mutlaka değerlendirmesi gerektiğini söyledi. 
Ersin, 2002 - 2003 sezonunda Diyarbakırspor - Elazığspor karşılaşmasıyla ilgili gözlemci Sadık Deda'nın raporunda "Bu maç değerlendirilemez" şeklindeki ifadesinin, Futbol Federasyonu Şike Tahkik Kurulu'nca değerlendirilmediğini, yalnızca kulüp başkanlarının ifadelerinin yeterli görüldüğünü ve detaylı soruşturma yapılmadığını, bunun da komisyonlarınca belirlenerek, hazırladıkları raporda yer aldığını kaydetti. 
Ahmet Ersin, aynı sezonda İstanbulspor - Altay maçıyla ilgili iddiaları inceleyen Şike Tahkik Kurulu'nun değerlendirmelerinin dönemin Futbol Federasyonu yönetimi tarafından dikkate alınmadığını belirtti. Komisyonları tarafından hazırlanan raporun, Futbol Federasyonu tarafından mutlaka dikkate alınması gerektiğini söyleyen Ersin, şöyle konuştu 
"Bu rapor, Türkiye Büyük Millet Meclisi'nde oluşturulan komisyonun raporudur. Helvacı kağıdı değildir. Futbol Federasyonu'nun 'Bu olaylar geçmişte kalmıştır, üzerine bir bardak su için' deme hakkı yoktur. Altay, bu dönemde ciddi bir haksızlığa uğramıştır. Mutlaka bu mağduriyetin giderilmesi gerekir." 
Ahmet Ersin, şike yaptığı ya da teşvik pirimi aldığı iddia edilen takımlara yaptırım uygulamanın, zaman aşımı nedeniyle mümkün olmadığını, ancak Altay'ın maddi kayıplarının giderilebileceğini söyledi. 


</TEXT>
</DOC>
