<DOC>
<DOCNO> 363919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/son/sontur22.html </URL>
<DATE> 2005/07/24/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Sokakta çalıştılar, anadolu lisesini de kazandılar... 
</HEADLINE>
<TEXT>

     Diyarbakır'da sokakta çalışan 60 çocuğun, Ortaöğretim Kurumları Seçme Sınavı'nda OKS fen ve anadolu lisesini kazanacak düzeyde puan aldığı bildirildi. 
     Sosyal Hizmetler İl Müdürü Haydar İpek, AA muhabirine yaptığı açıklamada, 75. Yıl Çocuk ve Gençlik Merkezi'nin yürüttüğü alan çalışmalarında tespit edilen, sokakta çalışan çocuklarla sokakta çalışmaya aday olan çocukları Toplum Merkezleri ve Çocuk Okuma Salonları'na yönlendirdiklerini ve çocuklara her konuda eğitim verildiğini söyledi. 
     Milli Eğitim Müdürlüğü'nce 2004-2005 eğitim öğretim yılında yapılan bir ankette, Diyarbakır'da 9 bin 170 çocuğun hem okuyup hem de çalıştığının tespit edildiğini kaydeden İpek, kendilerine kayıtlı olan sokakta çalışan çocuk sayısının ise 5 bin olduğunu belirtti. 
     Toplum merkezlerinde eğitim gören ve OKS'ye giren çocukların çoğunluğunun başarı elde ettiğini ifade eden İpek, şöyle dedi 
     ''Sokakta çalışan çocuklara yönelik toplum merkezlerinde sıkı bir eğitim çalışması yürüttük. Önce bu çocukları tespit ediyoruz. Daha sonra aileleriyle görüşüyoruz. Ailelerini de ikna ettikten sonra bu çocuklara eğitim veriyoruz. Bu yıl 60 öğrencimiz, OKS'de fen ve anadolu lisesini kazanacak düzeyde puan aldı. Bu büyük bir başarıdır. Sokakta eğitim alanında büyük bir rezerv bulunuyor. Biz de bunları bulup işliyoruz. Şu anda 75. Yıl Çocuk ve Gençlik Merkezi'nde 721 çocuk birçok alanda eğitim görüyor. Ancak bizim en büyük kaygımız, bu çocukların maddi imkansızlıklar nedeniyle kazandıkları okula devam edememe ihtimalidir. Bu konuda hayırsever vatandaşlarımızın desteğine ihtiyacımız var.'' 
     
     DİYARBAKIR'DA 1358 ÇOCUK RİSK ALTINDA 
     Diyarbakır'da 20-30 Mayıs tarihlerinde yaptıkları anket çalışmasında sokakta gece çalışan 1358 çocuğun risk altında bulunduğunu tespit ettiklerini belirten İpek, ''Diyarbakır'da şu anda kayıtlarımıza göre 327 çocuk çöp topluyor. Diyarbakır'daki madde bağımlısı çocukların tespit edilmesi için yaptığımız çalışmalarda da 65'i 18 yaşın altında 110 çocuk belirledik'' diye konuştu. 
     Sokakta çalışan çocuklarla risk altında bulunan çocukların rehabilitasyonu için toplam 10 proje geliştirdiklerini kaydeden İpek, Büyükşehir Belediyesi, Dicle Üniversitesi, Milli Eğitim ve Emniyet Müdürlüğü ile yürüttükleri çocuklar, aileler ve kamuoyuna yönelik projelerin kendileri için büyük önem taşıdığını söyledi. 
     Vatandaşları, sokakta çalışan çocuklardan alışveriş yapmamaları konusunda uyaran İpek, ''Sattıklarını almak veya trafikte kırmızı ışıkta beklerken, aracın camını silmeye kalkan çocuğa para vermek onları daha da özendirir. Sokakta çalışan çocuklara para verilmesin. Çocuklar burada bir rant olduğunu düşünerek her zaman aynı şeyi yapmaya başlar'' dedi. 
     
</TEXT>
</DOC>
