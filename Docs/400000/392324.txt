<DOC>
<DOCNO> 392324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/spor/ydilmen.html </URL>
<DATE> 2005/11/05/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Gerets haklı ben haksızım 
</HEADLINE>
<TEXT>



Benim asıl mesleğim ve arzum antrenörlük. Tabii ki futbol yorumculuğu sayesinde de hem oyuncuları, hem takımları, hem de antrenörleri daha fazla tanıma şansım oluyor. 
Antrenörleri pek eleştirmek istemiyorum. Hatta son haftalarda Gerets ile ilgili yazı ve yorumlarımdan rahatsızlık duyuyordum. Gerets'in geçmişine bakıyorum, başarılı bir antrenörlük kariyeri var. Galatasaray'da da puan olarak fena gitmiyor. Bunları gözönüne alarak frene basmak istiyorum ama mümkün değil. 
Benim futbol ölçülerimde, futbol doğrularımda, ne böyle bir oyun düzeni, ne böyle bir kadro, ne de böyle oyuncu değişiklikleri var. Ama sonuca bakıyorsunuz 2-0 kazanıyor. Kazanan hep haklıdır derler ama bence Galatasaray kazanırken kaybediyor. Uzun vadeye yaydığınız zaman bu şablonu ve manteliteyi ciddi arızalar gösterirsiniz. Dün antrenör olarak 5-0 kazanacağımı bilsem, bu işleri yapmazdım. Bırakın kötü desinler. 2-0 da yense Galatasaray antrenörü için bravo demem. 
İkinci yarıdaki değişiklik bir intihar değişikliğiydi. Yani Diyarbakır'ın hocasına git Galatasaray soyunma odasından bir şey iste dense, bunu isterdi. Zaten ikinci yarının başındaki tartışmalı penaltı, kaçan pozisyonlar, oyuna hakimiyet, korner sayısı, hücum sayısı ligin dibindeki Diyarbakır lehine. Ama ne yapayım Gerets haklı, ben haksız. 
Galatasaray takımında bireysel anlamda da iyi oynayan yok. Sadece savunmadakiler disiplinli oynamaya çalışıyor. Ciddi pas hataları, organizasyon eksikliği var. Gollerin dışında "ah bu kaçar mı" dediğiniz pozisyon yok. İlk gol Ümit'in karambol santrfor olduğunun göstergesi. İkinci gol tipik Iliç golü, araya girerek. 
Galatasaray seyircisini de kutlamak lazım. Soğuk, yağışlı havaya rağmen takımlarını protesto etmeden desteklediler. Diyarbakır ve Nejat Biyediç'i de kutlamak lazım. Dün gösterdikleri oyunla gelecek için ümitlenmişlerdir. 



</TEXT>
</DOC>
