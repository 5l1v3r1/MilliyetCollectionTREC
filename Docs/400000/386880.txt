<DOC>
<DOCNO> 386880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/yazar/uras.html </URL>
<DATE> 2005/10/15/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
'Beşiktaş Çağdaş' 
</HEADLINE>
<TEXT>


Beşiktaş'ın CHP'li genç Belediye Başkanı İsmail Ünal, "Beşiktaş Çağdaş" bir müze kurdu. 2.500 metrekare genişliğinde, 5 m tavan yüksekliğinde sergileme salonuna sahip "Beşiktaş Çağdaş", müze olacak büyüklüğe, depolama kapasitesine ve de belli bir koleksiyona sahip olmadığından gerçek bir müze değil. Kuruluşunda emeği geçen Erhan Ersöz'ün anlatımıyla, "Londra'da bulunan Royal Academy of Arts benzeri sergilere ev sahipliği yapacak bir sanat merkezi oluşturulması" hedef alınmış. 
Beşiktaş Belediye Başkanı İsmail Ünal, kendinden önceki başkanların başlattığı çalışmalara sahip çıktı. Öncekilerin sanat ve kültür faaliyetlerini hızlandırdı. Yaygınlaştırdı. 
Şimdilerde Beşiktaş'ta 4 kültür ve sanat merkezi var 1 Akatlar Kültür Merkezi, 2 Ortaköy Kültür Merkezi, 3 Levent Kültür Merkezi, 4 Mustafa Kemal Merkezi. 
Bu merkezlerde tiyatro, müzik ve sanat eğitimi veriliyor. Konferanslar düzenleniyor. Sergiler açılıyor. Oyunlar sahneleniyor. 

Dört sanat merkezi 
Mustafa Kemal Merkezi bunların en büyüğü. "Beşiktaş Çağdaş"ın yer aldığı binada 1030 kişilik tiyatro salonu var. Geçen yıl Mustafa Oğuz'un Mucizeler Komedisi'nin sahnelendiği salonda bu yıl Gülriz Sururi, "Ayşe Müzikali" ile seyirci karşısına çıkacak. 
Beşiktaş Çağdaş'ta Erhan Ersöz ve Adnan Çoker'in düzenlediği "Kırmızı-Siyah" sergisini gezdim. Pazartesi hariç her gün 10.30-19.30 arasında ücretsiz gezilebilen sergide çağdaş Türk sanatçılarının tabloları, heykelleri yer alıyor. Beşiktaş Belediyesi'nin sanat ve kültürden sorumlu genç kadrosundan etkilendim. 
Belediye Başkanı Ünal, "Beşiktaş'ı, çağdaş insanların, çağdaş kültürü tarihi değerlerle bağdaştırarak, barış içinde, bir arada yaşadıkları, yüksek kentsel standartlara sahip bir ilçe yapmak için" çalıştıklarını söylüyor. Beşiktaş-Ortaköy arasındaki yol boyu uzanan tarihi duvarlara belediye tarafından astırılan Mustafa Kemal'in büyük boy resimleriyle yol Atatürk galerisi haline geldi. Ünal, 29 Ekim nedeniyle bu resimlerin yenileneceğini, 200 büyük boy resmin duvarlara asılacağını müjdeliyor. 

İyisi de kötüsü de var 
Bunları neden yazıyorum 1 İstanbul'da bazı belediye başkanları nelerle uğraşırken, Beşiktaş'ın genç ve Atatürkçü belediye başkanının neler yaptığını anlatmak istiyorum. 2 Günümüzde dünyanın her köşesinde sanat ve kültür faaliyetleri yerel yönetimlerin baş sorumluluklarından biri haline geldi. 3 Yerel yönetimler, sanat ve kültür faaliyetleriyle, bir şehrin, bir bölgenin kaderini değiştirebiliyor. Bunun en güzel örneğini İspanya'daki Bilbao Belediyesi verdi. Bilbao, kuş uçmaz, kervan geçmez, adı bilinmez bir şehirken belediye 200 milyon dolar para bularak 1997'de bir müze yaptırdı. Planlarını ünlü mimar Frank O. Gehry'nin çizdiği, Guggenheim Müzesi şimdilerde Bilbao'ya her yıl 2 milyon turist çekiyor. 
Bizde kamuoyuna genelde belediyelerin olumsuz icraatları yansıyor. Halk, "Belediyeler iyi şey yapmaz mı " diye dertleniyor. Beşiktaş Belediyesi gibi iyi işler yapan belediyelerin de olduğunu okuyucularıma duyurmak istedim. 



</TEXT>
</DOC>
