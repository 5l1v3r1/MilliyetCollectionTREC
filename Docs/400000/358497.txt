<DOC>
<DOCNO> 358497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/guncel/axgun02.html </URL>
<DATE> 2005/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş'a madalya töreninde Talat yok 
</HEADLINE>
<TEXT>


Rauf Denktaş, bugün "Devlet Şeref Madalyası" alacak. Törene KKTC Cumhurbaşkanı Talat davet edilmedi. Denktaş, "Protokol olarak uygun olmazdı" dedi 

Utku Çakırözer - Ankara 

Hayatını Kıbrıs Türklerinin mücadelesine adayan KKTC'nin ilk Cumhurbaşkanı Rauf Denktaş, bugün Çankaya Köşkü'nde "Devlet Şeref Madalyası"yla ödüllendirilecek. Cumhurbaşkanı Ahmet Necdet Sezer'in ev sahipliğinde gerçekleştirilecek törene, KKTC Cumhurbaşkanı Mehmet Ali Talat ile KKTC Bakanlar Kurulu üyeleri davet edilmedi. Denktaş, "Talat'ın davet edilmesi protokol olarak uygun olmazdı" dedi. 
Hükümetin "jest" olarak çıkardığı kararnameyle madalya verilmesi kararlaştırılan Denktaş, kızları Ender ve Değer, eşi Aydın Denktaş'la bugün Ankara'ya gelmeden önce Milliyet'e değerlendirmelerde bulundu 

EN ANLAMLI HATIRA 
Türkiye devleti adına böyle bir madalya verileceği duyuruldu. Tabiatıyla müteşekkirim. Görüşmeci olduğum uzun yıllar boyunca lehte, aleyhte birçok söz söylendi. Bunlara aldırmaksızın, Dışişleri Bakanlığı ile Kıbrıs Türklerinin haklarını müşterek milli bir davanın tayin edilmiş çizgileri içerisinde yürütmeye çalıştım. Aileme bırakabileceğim en önemli ve anlamlı hatıra olacak. 

BEKLEMİYORDUM 
Görev yapan kişi bir karşılık beklemez. Ben de açıkçası böyle bir takdir beklemiyordum. Ama kendileri düşünmüşler. Teşekkür ederim. 

AKP İLE İLİŞKİLER 
Her hükümetle acı tatlı hatıralarım var. Yaşananlar fikir ayrılığı meselesidir. Ama tüm hükümetlerle ilgili ayrılıklar daima Türkiye'nin istediği şekilde halledildi. Öyle de olması lazım. Biz kendi başımıza yürüyemeyiz. Basında bazı beyanatlar, tatsızlıklar oldu. Bunlar arkada kaldı. Kıbrıs Türkleri olarak bizim kimseye gücenme, kırılma lüksümüz yoktur. 

TALAT'A DAVET 
Bana madalya verilecek diye, memleketin cumhurbaşkanını ayağa kaldırmanın bir anlamı yok. Bence davet edilmesi doğru değildir. Protokole sığmaz. Davet edilmiş olsaydı biraz anormal olacaktı. 

11 TORUNU NASIL GETİREYİM 
Eşim ve 2 kızımı bildirdim. Oğlumun KKTC Başbakan Yardımcısı Serdar Denktaş toplantısı var. Erteleyebilirse gelecek. 11 torunum var. Birini götürsem, diğerine ayıp olur. En iyisi hiçbirini götürmeyeyim dedim. 

Cami yapımına destek 

Denktaş, Türk hükümetinin KKTC'ye yapacağı yardım kapsamında 12 cami inşaatına bütçe ayrılmasını şöyle değerlendirdi 
"Kıbrıs'ta Rumlar 107 camiyi yerle bir ettikleri için nüfus mübadelesinden bu yana birçok kiliseyi cami olarak kullanıyoruz. Gerçekten böyle bir eksiklik var. Rumlar, Hıristiyanlık damgasını vurmak için 100 kişilik köye 500 kişilik kilise yaptı. Bence cami yapımı, adanın Müslümanlarla da dolu olduğunu göstermek bakımından iyi bir yatırımdır, gereklidir. Ben 1960'tan itibaren 'Her köye bir cami, camisi olan köye bir minare' kampanyası başlatmak istedim. O zaman para bulamadık. Sadece AKP değil, önceki hükümetler de cami yapımı için kaynak ayırmışlardır." 


</TEXT>
</DOC>
