<DOC>
<DOCNO> 352569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/soneko32.html </URL>
<DATE> 2005/06/16/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
TOBB ve TÜSİAD Başmüzakereciliğe yardım konusunda çekişmiyoruz 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Ömer Sabancı, AB sürecinde başmüzakereciliğe yardım konusunda işbirliğini bir kurumsal hiyerarşik sıralama söylemi aracılığıyla gerçekleştirmeye çalışmanın, çok seslilik açısından bir yarar getirmeyeceğine inandıklarını söyledi. 
     OECD Sanayi ve İş Dünyası İstişare Komitesi BIAC Genel Kurul toplantıları kapsamında düzenlenen basın toplantısı sırasında gazetecilerin sorularını yanıtlayan Sabancı, TOBB Başkanı Rifat Hisarcıklıoğlu ile aralarında müzakere sürecine destek konusunda bir çekişme yaşanıp yaşanmadığı yönündeki soru üzerine, ''Ben en son söyleyeceğimi en başta söylemek istiyorum. Burada gördüğünüz gibi BIAC ile ilgili bir toplantıdayız'' yanıtını verdi. 
     Ömer Sabancı, kendisinin ve Hisarcıklıoğlu'nun aynı konu üzerinde çeşitli açıklamaları olduğunu anımsatarak, şöyle devam etti 
     ''Biz toplu olarak iş dünyasını temsil ediyoruz ve aramızda bir çekişme yok. Basında çıkan haberler gibi... Böyle bir çekişme yok. Ama madem bu soruyu sordunuz. Ve bu konunun uzamasını en azından TÜSİAD olarak istemediğimiz için bir iki şey söylemek istiyorum. 
     Türk özel sektörünün temsili AB modeli çerçevesinde gerçekleştirilmelidir. AB, çok sesliliğin uygar bir örneğini sergileyen bir sektör temsil modeli uygulamaktadır. Avrupa modeli, diğer her alanda olduğu gibi bu alanda da örnek alınmalıdır. 
     Bu çerçevede TÜSİAD'ın AB muadili kuruluşları, kendi ülkelerinde veya AB ülkelerinde nasıl bir temsil yeteneği kullanıyorlarsa TÜSİAD da şüphesiz o kapasitede temsil yeteneği kullanacaktır. Yine altını çizerek söylemek istiyorum TÜSİAD kamu tüzel kişiliğine haiz kuruluşlar, kamu dışı kuruluşlar ve sivil toplum örgütleriyle AB uyumu çerçevesinde kesinlikle işbirliği içinde olacaktır. 
     Ancak bu işbirliğini, bir kurumsal hiyerarşik sıralama söylemi aracılığıyla gerçekleştirmeye çalışmanın çok seslilik açısından da bir yarar getireceğine inanmıyoruz. TÜSİAD kendisini böyle bir sıralama içinde görmemekte, farklı kuruluşlar arası işbirliğini çok sesliliğin bir uzantısı olarak algılamaktadır. Bunun en güzel örneklerini de Sayın Başkan ile birlikte burada sergiliyoruz.'' 
     
     ''TEMSİL NOKTASINDA DA BİR SIKINTIMIZ YOK'' 

     Ömer Sabancı'nın ardından aynı soruya yanıt veren TOBB Başkanı Hisarcıklıoğlu ise ''TOBB ve TÜSİAD arasında böyle bir çekişmenin olması mümkün değil. Olması da imkansız'' diyerek, şunları kaydetti 
     ''Sayın Başkan'ın hem babası, hem rahmetli amcası TOBB'un tüm kurullarında vazife almış kişilerdir. Adana Sanayi Odası Başkanı, Adana Ticaret Odası Başkanı, İstanbul Sanayi Odası Meclis Üyeliği gibi görevler de almış saygın, değerli işadamlarıdır. Tüm iş aleminin temsili noktasındaki yer TOBB'dur, ama bunun altındaki işadamı dernekleri ki, TÜSİAD gibi kuruluşlar da bizim kazanımlarımız. Bugün TÜSİAD üyelerinin hepsi Türk iş alemine, Türk ekonomisine, Türkiye'nin gelişmesine büyük katkı sağlamaktadırlar.'' Rifat Hisarcıklıoğlu, bu tip kuruluşların artması ve gelişmesinin desteklenmesi gerektiğini vurgulayarak, şöyle devam etti 
     ''Sayın Başkan'ın söylediği gibi çok sesliliğe inanıyorsak, demokrasiye inanıyorsak, hep beraber bu süreci desteklememiz lazım. Bizim Sayın Sabancı ile ne böyle bir çekişmemiz... Her zaman biraraya geliriz. Ancak demek ki sizlerin önünde biraraya gelemediğimiz için sizler Acaba el sıkıştılar mı sıkışmadılar mı... Hem telefonla, hem de yüz yüze istişarede bulunuyoruz. Burada bir kaygım yok. Temsil noktasında da bir sıkıntımız yok.'' Hisarcıklıoğlu, AB müzakere heyetinin oluşması sürecinde kararın siyasi otoriteye ait olduğunu, siyasi otoritenin bu müzakere sürecini yürüteceğini söyledi. 
     Müzakere konularıyla ilgili olarak 35 paragrafın 27'sinin Türk ekonomisini, dolayısıyla kendilerini ilgilendiren konular olduğuna dikkat çeken Hisarcıklıoğlu, Gümrük Birliği sırasında yapılan hataların tekrarlanmaması için bu sürece katkıda bulunmak istediklerini ifade etti. 
     Rifat Hisarcıklıoğlu, iş dünyasının görüşünün alınması noktasında siyasi otorite nasıl yorumlarsa yorumlasın, o çerçevede katkı vermeye hazır olduklarını söyledi. 
     TİSK Başkanı Tuğrul Kudatgobilik de, gençler, kadınlar, çalışma hayatı ve iş dünyasının müzakere sürecinde temsil edilmesi gereken kesimler olduğunu vurgulayarak, ''Türkiye'yi kadınlar kurtaracaktır'' dedi. 
     
     BAKAN COŞKUN KOORDİNASYON SAĞLANACAK 

     Sanayi ve Ticaret Bakanı Ali Coşkun, başmüzakereci yardımcılığı konusundaki tartışmalarla ilgili olarak, çekişme olmadığını ve koordinasyonun sağlanacağını vurgulayarak, ''Özel sektörle istişareleri de bir koordinasyon altında Odalar Birliği sağlayacak'' dedi. 
     Coşkun, OECD Sanayi ve İş Dünyası İstişare Komitesi BIAC Genel Kurulu kapsamında düzenlenen toplantıdan ayrılırken gazetecilerin sorularını yanıtladı. 
     Bakan Coşkun, başmüzakere heyetinde yer almak için TOBB ve TÜSİAD arasında bir çekişme olduğuna ilişkin bir soru üzerine, ''Çekişme yok, gene söylüyorum koordinasyon sağlanacak. Esas bu konuda başmüzakereci Ali Babacan yetkili. Dolayısıyla tabii özel sektörle istişareleri de bir koordinasyon altında Odalar Birliği sağlayacak'' diye konuştu. 
     
</TEXT>
</DOC>
