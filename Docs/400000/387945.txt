<DOC>
<DOCNO> 387945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/soneko24.html </URL>
<DATE> 2005/10/19/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Dış ticaret'in yıldızı kentler... İstanbul lider, Muş'ta hareket yok 
</HEADLINE>
<TEXT>

     İhracatın yarısından fazlasının yapıldığı Türkiye'nin metropolü İstanbul'dan, bu yılın Ocak-Ağustos döneminde 26 milyar 25 milyon 392 bin dolarlık ihracat gerçekleştirildi. 
     Türkiye'nin 7 ilinden, 1 milyar dolardan fazla ihracat yapılırken, Muş'tan hiç ihracat olmadı. 
     Dış Ticaret Müsteşarlığı verilerinden yapılan hesaplamalara göre İstanbul, yaklaşık 26 milyar dolarlık ihracatı, 19 bin 198 ihracatçı firma aracılığıyla sağladı. 
     İstanbul'u, 2 bin 26 ihracatçı firma ve 3.6 milyar dolarlık ihracatla Bursa ve 3 bin 119 firma, 2.9 milyar dolarlık ihracatla İzmir izledi. 
     Kocaeli'nden aynı dönemde 2.1 milyar dolarlık ihracat yapılırken, Sakarya'dan 1.7 milyar dolarlık, Başkent Ankara'dan ise 1.6 milyar dolarlık ihracat yapıldı. Gaziantep'ten de 1.1 milyar dolarlık ihracat gerçekleştirildi. 
     Muş'tan söz konusu dönemde hiç ihracat yapılmazken, en az ihracatın yapıldığı diğer iller de 42 bin dolarla Gümüşhane ve 46 bin dolarla Tunceli oldu. 
     
     İTHALAT 

     Yılın 8 aylık dönemindeki 74.8 milyar dolarlık ithalatın 45 milyar doları da yine İstanbul'da oldu. İthalatda da liderliği kaptırmayan İstanbul, bu ithalatı 25 bin 580 firma ile yaptı. 
     İstanbul'u 7.8 milyar dolarlık ithalat ve 685 firma ile Kocaeli izlerken, ihracatta ilk üç sıraya giremeyen Ankara, 4 bin 14 ithalatçı firma ve 6.2 milyar dolarlık ithalatla üçüncü sırada yer aldı. 
     Bursa'da 3.4 milyar dolarlık ithalat yapılırken, İzmir'de rakam 3.3 milyar dolarda kaldı. 
     Türkiye'nin ithalat yapmayan hiçbir ili bulunmazken, ihracatı olmayan Muş da 8 bin dolarlık ithalat yaptı. 

     
</TEXT>
</DOC>
