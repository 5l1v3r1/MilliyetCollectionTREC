<DOC>
<DOCNO> 368833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/spor/spo05.html </URL>
<DATE> 2005/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayran kalacaklar 
</HEADLINE>
<TEXT>


Universiade, Atatürk Stadı'nda yapılacak açılış töreniyle bugün resmen start alacak. 6 bin sporcunun madalya mücadelesi vereceği organizasyonun açılışını Başbakan Erdoğan yapacak 


Aylarca 'tesisler yetişecek mi ' polemikleri yaşanırken beklenen gün geldi - çattı. Rekor katılımın gerçekleşeceği 23. Dünya Üniversiteler Yaz Oyunları Universiade bugün açılış töreniyle resmen başlıyor. 
Atatürk Stadı'nda 19.15'te başlayacak törende, tam bir görsel şölen yaşanacak. Dünyada ilk kez 70 metre eninde, 110 metre boyundaki sahne, aynı zamanda görüntü perdesi olarak kullanılacak. Başbakan Recep Tayyip Erdoğan'ın katılımıyla gerçekleştirilecek törende Devlet Opera ve Bale sanatçılarından oluşan 867 kişi ve 60 koreograf 14 farklı gösteri ile Anadolu'daki medeniyetleri anlatacak. Sahnede 6.5 metrelik 6 heykel, Truva Atı ve Piri Reis'in Gemisi gibi dekorlar da yer alacak. 
Olimpiyat 2.'si Bahri Tanrıku'nun Türk Bayrağı'nı taşıyacağı oyunlarda, meşaleyi, 'Asrın güreşçisi' unvanlı sporcumuz Hamza Yerlikaya yakacak. 147 ülkeden 6 binin üzerinde sporcunun katıldığı dev organizasyonda, Türkiye 298 kişiyle madalya mücadelesi verecek. 

Fas'a tosladık 0-2 

Dev organizasyonda favori olarak gösterilen Erkek Futbol Milli Takımımız, A Grubu'ndaki ilk sınavında Fas önünde hayal kırıklığı yarattı. Alsancak Stadı'ndaki maçın 12. dakikasında Sourai'nin golü soğuk duş etkisi yaşattı. 49'da frikikten topu direkten dönen Hasan Kabze, 56'da net bir fırsatı harcadı. 79'da orta sahadan aldığı topla hareketlenen Kandoussi kaleci İlker'i avladı 0-2. Millilerimiz yarın Brezilya ile kozlarını paylaşacak. 

Maçın karnesi 
HAKEMLER H.Takayama Japon , N.Hossein İran , H.Doğan Türkiye 
TÜRKİYE İlker 3 - Tuna 3 , Ahmet 3 , Can Arat 4 - Kemal 5 , Emirhan 4 Dk.46 Taylan 4 , Serkan İşyapan 3 , Fatih Egedik 3 Dk.80 Veysi 4 , Kazım 3 Dk.36 Mesut 3 - Mehmet Al 4 Dk.75 Tufan 4 , Hasan Kabze 3 
FAS Jalil 5 - Alaoui 6 , Nejmi 6 , Zairi 6 Dk.58 Najmi 5 - Tir 6 Dk.83 Kourail 5 , Bentafrit 6 , Loksairy 6 Dk.76 Marzouk 5 , Laaouni 6 , Amal 6 - Sourai 8 , Mazouz 6 Dk.69 Kandoussi 7 
GOLLER Dk. 12 Sourai, Dk. 79 Kandoussi 
SARI KARTLAR Zairi Fas , Hasan Kabze Türkiye 

Şahin'den yaylım ateş 

Devlet Bakanı ve Başbakan Yardımcısı Mehmet Ali Şahin, faturayı federasyon ile kulüplere kesti. Şahin, "Böyle bir organizasyona daha güçlü gelmeliydik. Bu tablonun birinci derecede sorumlusu federasyondur. Talep edilen bazı oyuncuları göndermeyen kulüpler de en az federasyon kadar suçludur" dedi. 

Bayanlar coştu 72-52 

Bayan Basketbol Milli Takımı, Universiade'daki ilk maçından galibiyetle ayrıldı. A Grubu'nda mücadele eden Ay - Yıldızlı ekibimiz, Atatürk Spor Salonu'nda oynanan karşılaşmada İsveç'i 72-52 mağlup etti. Karşılaşmanın devresini de 40-20 önde kapayan milli takım, grubundaki ikinci maçında bugün 12.45'te Slovenya ile karşılaşacak. 

Maçın karnesi 
HAKEMLER Marco Ganijev Rusya , Rafael Juras Sırbistan-Karadağ 
TÜRKİYE Esra 8 12, Şükran 8 12, Pelin 7 11, Nazlı 6 4, Melis 8 9, Ceyda İşbırakmaz 6 4, Dilek 5 3, Deniz 6 5, Gülçin 5 5, Derya 5 5, İlkay 5 , Ceyda Kozluca 5 2 
İSVEÇ Nasstrom 5 5, Barlin 5 4, Liljestrand 7 11, Kadidja Andersson 6 10, Katerina Andersson 6 6, Hoglund 5 3, Livijn 4 , Delibasic 6 7, Barthold 5 2, Thigwall 5 4 
1. PERİYOT 25-12, DEVRE 40-20 Türkiye lehine , 3. PERİYOT 57-37, MAÇ SKORU 72-52 

Son gülen iyi güler 2-1 

Üniversite Bayan Futbol Takımı, A Grubu'ndaki ilk maçında Y.Zelanda'yı 2-1 yendi. 33'te Hackett misafir ekibi 1-0 öne geçirdi. İlk yarı bu skorla kapanırken, 79'da Gamze'nin plasesiyle skora eşitlik geldi. 86'da Bahar şık kafa vuruşuyla galibiyeti müjdeledi. Millilerimiz yarın saat 18.30'da İrlanda ile karşılaşacak. 

Maçın karnesi 
HAKEMLER Jonas Nhlapo G.Afrika , Murat Avcı, Chen Hsung Tayvan 
TÜRKİYE Meryem 6 - Emine 6 , Nihan 6 , Perihan 5 - Kezban 6 , Derya 6 , Yasemin 6 Dk.56 Gazel 5 , Reyhan 6 , Handan 7 Dk.63 Melise 5 - Gamze 7 Dk.90 Melike , Bahar 8 
Y.ZELANDA Aim 6 - Murphy 6 , Light 5 , Archer 6 - Rangi 6 , O'Neal 5 , McColl 5 Dk.80 Hannay 3 , Kendall 5 - Tiffen 6 , Humphries 5 , Hackett 6 Dk.84 Tegg 3 
GOLLER Dk.33 Hackett, 79 Gamze, 86 Bahar Türkiye 

UNİVERSIADE GÜNLÜĞÜ 

Terör korkusu 
OYUNLARA daha önce katılacağını bildiren birçok ülke, terörü öne sürerek İzmir'e gelmedi. Ülkelerin aldığı bu kararla maçların ve yarışların saatlerini ayarlamakta zorluk çeken Organizasyon Komitesi, dün akşam programı son kez düzenledi. Ayrıca terör korkusu nedeniyle Alanya ve Kemer'e gemilerini yanaştırmayan İsrail'in, oyunlara katılıp katılmayacağı da merak konusu oldu. İsrail'in katılması halinde ise çok özel güvenlik tedbirlerinin alınması bekleniyor. 

1383 madalya sahibini arıyor 
YAZ Oyunları'nda toplam bin 383 madalya dağıtılacak. Erkeklerde 225 altın, 225 gümüş, ve 254 bronz olmak üzere 704 madalyanın sahibini bulacağı organizasyonda, bayanlara ise 219 altın, 219 gümüş ve 241 bronz dağıtılacak. Toplamda ise 444 altın, 444 gümüş ve 495 bronz madalya dereceye girenlere verilecek. 10 gün sürecek oyunları 205'i yabancı 732 basın mensubu takip edecek. 

Piriştina unutulmadı 
23. Dünya Üniversiteler Yaz Oyunları'na İzmir'in ev sahipliği yapmasında büyük rol oynayan İzmir Büyükşehir Belediyesi eski Başkanı Ahmet Piriştina, organizasyon öncesi kabri başında anıldı. Piriştina'nın yağlı boya portresinin ve Universiade bayrağının bulunduğu kabri de çiçeklerle donatıldı. 

Günün programı 
VOLEYBOL 
Karşıyaka S.S. 
11.00 ABD - Lübnan 
13.00 Türkiye - İran 
Gürsel Aksel S.S. 
11.00 S.Karadağ-Hong Kong 
13.00 Danimarka - Polonya 
Gaziemir S.S. 
09.00 Güney Kore - Birleşik A.Cum. 
11.00 Brezilya - Rum Kesimi 
13.00 Almanya - İtalya 
9 Eylül 
11.00 Fransa - Slovakya 
13.00 Çin - Belçika 
Evka 
11.00 Rusya - İsviçre 
13.00 Kanada - Bulgaristan 
BAYAN BASKETBOL 
Celal Atik S.S. 
10.30 G.Afrika - ABD 
12.45 Çek Cum. - Çin 
Ege Üni.S.S. 
10.30 Lübnan - S.Karadağ 
12.45 İngiltere - Taipei 
Atatürk S.S. 
10.30 Tayland - Avustralya 
12.45 Slovenya - Türkiye 
Manisa Atatürk S.S. 
10.30 Japonya-Litvanya 
12.45 İrlanda-Rusya 



</TEXT>
</DOC>
