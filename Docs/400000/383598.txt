<DOC>
<DOCNO> 383598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sonsiy07.html </URL>
<DATE> 2005/10/03/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Gül'den "Türkiye'nin uluslararası stratejisi değişebilir" sinyali... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, AB ile üyelik müzakerelerinin başlamaması halinde Türkiye’nin uluslararası stratejisinin değişebileceği sinyalini verdi. Gül, "Bizim etrafımızaki söylenenleri dinleyeceğiz. Sadece Türkiye’de değil, tüm dünyada, Rusya’dan Filistin’e kadar" dedi. 
     Abdullah Gül, Fransa’nın önde gelen gazetelerinden Le Figaro’ya verdiği demeçte üyelik müzakerelerinin başlamaması halinde Türkiye’nin ne yapacağını değerlendirirken, "Oturup düşüneceğiz" dedi. Gül "Oturup düşüneceğiz ve etrafımızda söylenenleri dinleyeceğiz. Sadece Türkiye’de değil, tüm dünyada, Rusya’dan Filistin’e kadar" dedi. 
     Le Figaro, Abullah Gül’ün sözlerini değerlendirirken Gül’ün açıklamaları için, "Kısacası, bakan Türkiye’nin uluslararası stratejisini tamamen değiştirmekle tehdit ediyor" diye yazdı. 
     Başbakan Recep Tayyip Erdoğan’ın ise ihtiyatlı bir biçimde Avrupa’yı uyardığını kaydeden gazete, Erdoğan’ın "Ya AB siyasi olgunluğunu göstererek dünya çapındaki bir güç, bir oyuncu olma kararını vererek ya da Hristiyan bir klübü olmakla yetinecek" yönündeki sözlerine dikkat çekti. 
     
</TEXT>
</DOC>
