<DOC>
<DOCNO> 389260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sonsiy26.html </URL>
<DATE> 2005/10/24/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
''Siyaset Okulu''nda yeni dönem... 
</HEADLINE>
<TEXT>

     Bahçeşehir Üniversitesi'nin ''Siyaset Okulu'' sertifika programının ikinci dönemi, 19 Kasım 2005 tarihinde başlayacak. 
     Üniversitenin Beşiktaş Yerleşkesi'nde düzenlenen basınla sohbet toplantısında konuşan Bahçeşehir Üniversitesi Sürekli Eğitim Merkezi Direktörü Burak Küntay, amaçlarının siyaseti halka indirmek olduğunu söyledi. 
     Siyaset Okulu'nda, ''Liderlik'', ''Terör'', ''Amerika ile İlişkiler'' ve ''Ortadoğu'' konuları başta olmak üzere çok değişik alanlarda eğitim verileceğini anlatan Küntay, siyasette yetişecek profesyonel kadronun hem teorik hem de pratik yönünü sağlam bir şekilde oturtmaya çalıştıklarını ifade etti. 
     Küntay, geçen yılki programın çok faydalı olduğunu dile getirerek, ''Derse katılan öğrenciler konunun uzmanları tarafından bilgilendirilerek eğitildi. Değişik ülkelerin liderleriyle ilişki içerisindeyiz, onlara da buradaki programda ders vermeleri için çağrıda bulunduk'' dedi. 
     19 Kasım tarihinde başlayacak ve 4 ay sürecek Siyaset Okulu'nda, siyasetçi, gazeteci ve konularında uzman kişiler tarafından, ''Güvenlik Siyaseti ve Stratejisi'', ''Demokratikleşme'', ''Medya ve Siyaset'', ''Kadın'', ''Liderlik'' gibi konularda dersler verilecek. 
     
</TEXT>
</DOC>
