<DOC>
<DOCNO> 377962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/spor/ydemirkol.html </URL>
<DATE> 2005/09/13/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Daum'la olur mu 
</HEADLINE>
<TEXT>


30 milyon Euro'nun üzerinde değerde 4 oyuncu. 11 milyon Euro değerin üzerinde 11 oyuncu. Toplam takribi değer 275 milyon Euro. Real Madrid'den 10 milyon Euro az, Chelsea, Juventus ve Barça'yla birlikte Avrupa'da ilk 6'da. Ve bu değer Fenerbahçe'nin 4 katı kadar. İtalya'nın, Juventus'tan sonra en pahalı takımı. Ronaldinho'dan sonra muhtemel transfer bedeli en yüksek 2 oyuncu Sheva ve Kaka'ya sahip bir takım bu akşam Fenerbahçe'nin karşısına çıkacak olan. AC Milan. 
Geçen yıl şampiyonluğu sondan ikinci hafta kaçırdı Milan. Şampiyonlar Ligi Finali'ni ise uzatmada verdi. Ve bu performans ve takım değerine rağmen Carlo Ancelotti üzerilerindeki baskıyla şunları söylüyor "Biz diğer takımlardan daha geride değiliz. Inter ve Juventus güçlü ama biz de onlarla mücadele edebiliriz". 
Geçen sezonun son üç ayında sürekli puan kaybeden, maç kazanamayan, finali kaybeden takımı bu sezona da iyi başlamamış, yaz boyunca süren, Milan'ın bu kadrosunun artık sona yaklaştığı yönündeki tartışmalar artık iyice artmıştı. Bu hafta kazandılar. Sheva'nın harika oyunuyla. Ancelotti geçen yılın başında takım kazanırken de bu durumun farkındaydı "Sheva muhteşem oynuyor, ama takımın da ona yardım etmesi lazım" diyordu. Yani Ancelotti bunu bir yıldır biliyor, ama çözüm bulamıyor. Tıpkı Daum gibi... Yani Milan iki yıldır takım olarak asla Juventus'un sağlamlığına ulaşamadı. Ama Sheva ve Kaka'yla kazanmayı biliyorlar. Zaten onları dünyanın en iyilerinden biri yapan da bu. Özellikle oyun dengedeyken, Kaka'yla, Sheva'yla, Seedorf ve Pirlo'nun paslarıyla harika çıkıyor. Çapraz koşular ve üstün dripling becerisiyle en iyi savunmaları bile darmadağın ediyorlar. Fenerbahçe'nin bilinen adam kaçırma sorunları göz önüne alındığında k bus gibi bir tablo bu. Daum savunmada çok büyük değişiklikler yapamaz. Bu yüzden savunma önündeki üçlünün ne yapacağı çok önemli. O üçlü normalde olduklarından iki kat hızlı, sağlam ve pas verimliliğiyle oynamalı. Milan baskınlarını önlemenin yegane yolu budur. Bu maçta Appiah, Aurelio ve Selçuk tek pasla oynamalı. Savunma bağlantılarını asla koparmamalı. Bu maç Fenerbahçe için hücumun ileri hatta bırakılacağı, genelin savunma yapacağı bir oyun. Yani özellikle Ümit fazla ileri çıkamayacak. İşte bu yüzden Alex'in önünde süratli ve diriplingli oyunculara ihtiyaç var. Bana kalırsa Nobre'ye değil hızlı bir oyuncuya şans vermek daha doğru bir tercih olacak. Ki bu da Tuncay'dan başkası değil. Geçen yıl Milan'ın PSV'yle oynadığı yarı final maçları Daum için en değerli ipucu. Farfan ve Park'la Milan savunmasını nasıl allak bullak ettiğini hatırlamak yeterli. Tuncay ve Anelka gibi dikine oynamayı seven 2 oyuncu bugün futbolun La Scala'sında her şeyi değiştirebilir. Çünkü Stam, Maldini, Nesta gibi olağanüstü savunmacılara ve önlerindeki Gattuso'ya rağmen Milan savunması bu tip oyunculara karşı sürekli sorun yaşıyor. 
Ancelotti'nin kurduğu 4-1-3-1 4-3-1-2 varyasyonu, muhteşem hücumcularıyla alan karıştıran bir yapı ama üzerine hızlı gelen takımlara karşı bir senedir hep sıkıntıya düşüyor. 
İşte bu zaafları ve güçlü yönleri apaçık ortada olan Milan'ın karşısına Daum ne koyacak hep birlikte göreceğiz. Ankara'ya karşı, ya da geçen yıl Manchester'a karşı olduğu gibi mi, yoksa gerçek bir taktisyen gibi mi 
Yani aslında bugün 2 yıldır Fenerbahçe camiasını en çok meşgul eden soru cevabını bulacak. Daum'la bu iş olur mu 

İnönü'yü kapatmak 

İlgili madde ceza için öyle geniş bir yelpaze sunmuş ki. Para cezasından, saha kapatmaya kadar. Ve karar kapatma için çıkıyor. Para cezası da verilebilecek bir suç için saha kapatılıyor. Ne para cezası verilip Fenerbahçe'ye koz veriliyor, ne seyircisiz oynatıp Beşiktaş'a. Fenerbahçe İnönü'den kurtulduğu için, Beşiktaş hasılattan mahrum kalmadığı için kısmen de olsa memnun. Böyle yargı, böyle adalet olmaz. Bu standartsızlıkla olmaz. Bu saha sadece bir tek sebeple kapatıldı. Kadıköy'ün, Diyarbakır maçında kimsenin anlamadığı cezadan dolayı seyircisiz kalmasından ötürü. Türkiye'de hatalar daha büyük hatalar doğuruyor. Hepsi bu. 

Ukrayna mı Ukranya mı 

Bu milletin dili bazı kelimelere dönmüyor. Misal Ukrayna'ya Ukranya demek konusunda ısrarcıyız. Tıpkı 'Şarj'a şarz dememiz gibi. Madem söyleyemiyoruz, bırakalım kelime söylediğimiz gibi olsun. Zaten öyle de olmuş bunca zaman. Bakın şanzuman denen kelime 'şanjman'dan Changement geliyor. Dil dönmediği için 'j', 'z' olmuş. Ve böyle de girmiş sözlüğe. O zaman bırakın şarj da şarz olsun. Ve tabii Ukrayna da Ukranya. Olmaz mı 

Atmayabilir miydi 

Biliyorum fazla saf bir yaklaşım olarak gelebilir. Hatta fazla da garip. Çok romantik, çok saçma. Zaten benim de hemen aklıma gelmiş değil. Hiç de böyle bir şey beklemedim. Ama dün sabah maçı tekrar seyrederken, acaba dedim, olabilir miydi Hakkı'nın topu elle tutmasının ardından, seyirci ona "aptal, geri zekalı" diye bağırırken Galatasaraylı oyuncular penaltıyı atmak için koşturmak yerine, çaresiz Hakkı'nın yüreğine su serpebilirler miydi Misal Hakan Şükür topu dikip Vedat'a teslim edebilir miydi 100 yılda bir olan, 100 yıl unutulmayacak bu penaltı, bin yıl unutulmayacak bir empati gösterisine dönüştürülebilir miydi Unutulmaz bir olayın baş aktörü olmak bir gol atmaktan çok daha değerli olmaz mıydı Bilmem çok mu saçma Çok mu duygusal bir yaklaşım Ne bileyim yaşlanıyoruz herhalde. 

Gerets'e güvenin 

Necati'yi iyleştiği anda takıma aldı. Eleştirildi de. Gerets, Ümit'le mi başlamalıydı Girince 2 gol birden atınca da karar verildi. Gerets hatalı. Olabilir. Sonuç bu fikri doğruluyor gibi. Ama buradan çıkarılacak başka bir sonuç var. Gerets'in güvenilirliği konusunda. Ümit çok formda ve takımdan kesiliyor. Halbuki Ümit, Gerets'le aynı menajere bağlı bir oyuncu. Her iki Galatasaraylı da Harun Aslan'la çalışıyor. Yani Gerets hata yapıyor olabilir, ama aklında tilkiler yok. Ona güvenmeli. 



</TEXT>
</DOC>
