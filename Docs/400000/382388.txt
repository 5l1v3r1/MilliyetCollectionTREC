<DOC>
<DOCNO> 382388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sontur50.html </URL>
<DATE> 2005/09/28/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Sezer, Romanya Cumhurbaşkanı Basescu onuruna yemek verdi... 
</HEADLINE>
<TEXT>

     Cumhurbaşkanı Ahmet Necdet Sezer, Romanya’nın Türkiye’nin Avrupa Birliği’ne üyelik sürecine verdiği desteğe teşekkür ederek, bu işbirliğinin sürmesi dileğini belirtti. 
     Sezer, Ankara’da temaslarda bulunan Romanya Cumhurbaşkanı Traian Basescu onuruna akşam yemeği verdi. 
     Yemekte yaptığı konuşmada Sezer, Romanya’ya geçen yıl yaptığı ziyaretin güzel anılarının belleğindeki canlılığını koruduğunu söyleyerek, ortak geçmişten kaynaklanan kültürel ve tarihsel kalıtın, iki ülkeyi birbirine daha da yakınlaştırdığını kaydetti. 
     Romanya’nın, Türkiye ile diplomatik ilişki kuran ilk ülkelerden biri olduğunu belirten Sezer, sözlerini şöyle sürdürdü 
     "Ulu Önderimiz Atatürk, Balkan ülkeleriyle yakın ilişkiler geliştirilmesinin önemine içtenlikle inanmıştı. Bu çerçevede, 1923 yılında Bükreş Büyükelçiliğimiz yeniden açılmıştır. Bu yıllarda imzalanan kimi anlaşmalarla da yakın ilişkilerimizin temeli oluşturulmuştur. 1934 yılında Türkiye, Romanya, Yugoslavya ve Yunanistan arasında imzalanan Balkan Paktı, bölge ülkelerinin yakın işbirliğinde bulunma istek ve istencinin ilk somut göstergesini oluşturmuştur." Sezer, bugün iki ülke arasında artık kurumsallaşmış bulunan karşılıklı üst düzey ziyaretlerin, ikili ilişkilere önemli katkıda bulunmanın yanı sıra, diğer bölge ülkelerine de örnek nitelik taşıdığını söyleyerek, Basescu’nun ziyaretinin bu yönden önemli ve zamanlı olduğunu bildirdi. 
     Görüşmelerde ikili ilişkilerin yanı sıra özellikle bölgeyi ilgilendiren uluslararası gelişmelerin ayrıntılı biçimde gözden geçirildiğini kaydeden Sezer, ilişkilere egemen olan karşılıklı güven ve anlayışın, ele alınan çeşitli konulara içtenlik ve açıklıkla yaklaşmaya olanak verdiğini belirtti. 
     Romanya ile ilişkilerin çok iyi bir düzeye ulaştığını söyleyen Sezer, şunları kaydetti 
     "Ülkelerimiz arasında siyasal bir sorun bulunmamakta, bölgesel ve uluslararası konulardaki görüşlerimiz de büyük ölçüde örtüşmektedir. 
     Ülkelerimiz, özellikle son 15 yıllık dönemi çok iyi değerlendirmiş ve bugün içinde bulunduğumuz her yönüyle iyi ilişkiler bütününü yaratabilmiştir. Bu işbirliğimizin yüce kişiliğinizin de katkılarıyla daha da ileri düzeye taşınabileceğine inanıyorum. 
     Ekonomi ve ticaret alanındaki ortaklığımızın boyutunun en üst düzeylere ulaştığını görmekten mutluluk duyuyoruz. Ticaretimiz geçtiğimiz yılın sonunda 3 milyar doları aşmıştır. Romanya’daki Türk yatırımları da artış göstererek 460 milyon dolara ulaşmıştır. Türk işadamlarının Romanya’ya yatırım konusundaki ilgileri artarak sürmektedir. Romanya ile ticaret ve yatırım alanındaki işbirliğimizi daha da ileri götürmeye kararlı olduğumuzu özellikle vurgulamak isterim. Bu istencimizin, Romen tarafınca da paylaşıldığını görüşmelerimiz sırasında mutlulukla gözlemledik. Bu ortak istenç doğrultusunda ticaretimizin bu yıl 4 milyar doları geçeceğini umuyorum." 
     
     TÜRKİYE’NİN AB ÜYELİĞİ 
     Sezer, Türkiye’nin Romanya’nın NATO üyeliğini duraksamaksızın, güçlü biçimde desteklediğini hatırlatarak, Romanya’nın 2007 yılında gerçekleşecek Avrupa Birliği üyeliğini de mutlulukla karşıladığını bildirdi. 
     Romanya’nın Avrupa Atlantik kurumlarıyla hızla bütünleşmesinin ilişkilere yeni bir ivme ve derinlik kazandıracağına inandıklarını söyleyen Sezer, "Dost ve bağlaşık bir komşu ülke olarak, Türkiye’nin Avrupa Birliği’ne üyelik sürecine verdiğiniz desteğe teşekkür ediyor, bu konuda gösterdiğiniz işbirliğinin sürmesini diliyoruz. 
     Ülkelerimizin Avrupa Birliği’yle bütünleşme süreci ikili ilişkilerimiz üzerinde, hiç kuşkusuz genişletici bir işlev görecektir" diye konuştu. 
     Sezer, Türkiye ve Romanya’nın bölgesel işbirliği süreçlerinde gösterdikleri dayanışmanın da, bölgede istikrar, güven ve karşılıklı anlayışın pekiştirilmesine değerli bir katkı oluşturduğunu belirterek, özellikle, Romanya’nın Güneydoğu Avrupa İşbirliği Süreci çerçevesinde son derece başarılı bir dönem başkanlığı gerçekleştirdiğini ifade etti. 
     
     KONUK CUMHURBAŞKANI BASESCU 
     Basescu da konuşmasında, Romanya cumhurbaşkanı olarak Türkiye’ye ilk kez geldiğini söyleyerek, kendilerine gösterilen sıcak konukseverlikten dolayı teşekkür etti. 
     Türkiye ile Romanya’nın NATO bünyesinde istikrarsızlıkların normale dönmesi için ortak çalıştığını hatırlatan Basescu, iki ülkenin aynı zamanda AB yolunda çeşitli reformlar gerçekleştirmekte olduğunu bildirdi. 
     Katılım yolunun zor olduğuna dikkati çeken Basescu, Türk toplumunun bu yolda enerjik olmasının önemini vurguladı. Basescu, "Gelecek hafta AB ile müzakerelere başlayacak olmanızı selamlıyor ve katılım sürecinde önemli bir adım atacak olmanız açısından tebrik ediyorum" dedi. 
     Basescu, iki ülkenin Karadeniz’e kıyıdaş olduğunu hatırlatarak, bu nedenle özel sorumlulukları bulunduğunu, sınırlarda organize suçlarla uyuşturucu ve insan kaçakçılığı gibi suçlarla mücadelenin önemine işaret etti. 
     Yemeğe Cumhurbaşkanı Sezer ve eşi Semra Sezer’in yanı sıra TBMM Başkanı Bülent Arınç, Dışişleri Bakanı ve Başbakan Yardımcısı Abdullah Gül, İçişleri Bakanı Abdülkadir Aksu, Genelkurmay Başkanı Orgeneral Hilmi Özkok ile çok sayıda davetli katıldı. 
     
</TEXT>
</DOC>
