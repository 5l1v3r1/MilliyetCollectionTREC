<DOC>
<DOCNO> 356913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sondun06.html </URL>
<DATE> 2005/06/30/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Bruton Müzakerelerin amacı tam üyelik ancak tüm ülkeler onaylayacak 
</HEADLINE>
<TEXT>

     AB Komisyonu'nun Washington'daki delegasyonunun başkanı John Bruton, Türkiye ile AB arasında Ekim ayında başlayacak müzakerelerin amacının tam üyelik olacağını söyledi. 
     Fiilen AB'nin Washington'daki ''büyükelçisi'' konumunda bulunan Bruton, buna karşılık, müzakereler tamamlandığında, Türkiye'nin tam üyeliğinin gerçekleşmesi için bunun o zamanki tüm üye ülkeler tarafından onaylanması gerektiğini ifade etti. 
     ABD Temsilciler Meclisi Uluslararası İlişkiler Komitesi Avrupa Altkomitesi'nin düzenlediği ''AB anayasası ve AB-ABD ilişkileri'' konulu panelde konuk olarak konuşan Bruton, 20 Haziran'da Beyaz Saray'da ABD Başkanı George W. Bush ile yapılan son AB-ABD zirvesi sırasında ''bir Avrupalı bilimadamının, Başbakan Recep Tayyip Erdoğan'ı, ''gelmiş geçmiş en büyük Türk devlet adamlarından biri'' olarak nitelendirdiğini de belirtti. Bruton, bu kişinin kimliğini açıklamadı. 
     Son AB-ABD zirvesinde AB heyetine, Avrupa Komisyonu Başkanı Jose Manuel Barroso ve AB'nin dönem başkanı Lüksemburg'un Başbakanı Jean-Claude Juncker başkanlık etmişti. 
     John Bruton, Türkiye'nin durumuna ilişkin su görüşleri dile getirdi 
     ''Türkiye ile müzakereler Ekim'de başlayacak. Artık ne zaman olursa bu müzakerelerin bitiminde, o zamanki bütün tam üyelerin, görüşülen esaslar üzerinde Türkiye'nin üyeliğini kabul etmesi gerekli. İnsanlar, bu onayın tek tek bütün üye ülkelerden gelmesi gerektiğini unutuyor. Örneğin İngiltere, 1960'larda AB üyesi olamamıştı, çünkü bir ülke, yani Fransa, o zaman buna karşı çıkıyordu. Dolayısıyla birliğin genişlemesi, otomatik veya kolay bir süreç değil.'' Bruton, ''buna karşılık, Türk hükümetinin gösterdiği çok büyük gayretlerin tamamen bilincindeyiz. Özellikle Başbakan Erdoğan, ülkesindeki reformlardan dolayı, Başkan Bush ile yapılan AB-ABD zirvesinde, Avrupalı bir bilimadamı tarafından, gelmiş geçmiş en büyük Türk devlet adamlarından biri olarak nitelendirildi'' dedi. 
     Bruton, Türkiye'ye ilişkin sözlerini, ''Türkiye konusunda hedef üyelik ve müzakereler Ekim'de bu hedef için başlayacak'' diyerek bitirdi. 
     Panelin bir başka konuğu olan Lüksemburg'un Washington büyükelçisi Arlette Conzemius da, AB'nin Türkiye'ye karşı bazı yükümlülüklerin bulunduğunu belirterek, ''Türkler, reform sürecine bağlı kalsınlar. Çünkü bu, Türklerin ve onların AB üyeliğinin çıkarına olacak'' dedi. 
     Oturumda konuşan AB Temsilciler Meclisi'ndeki Türk-Amerikan dostluk grubunun eşbakanı Demokrat milletvekili Robert Wexler da, AB'nin, üyeliğe yaklaşan Bulgaristan ve Romanya'nın yanı sıra Türkiye ve Hırvatistan'a olan yükümlülüklerini yerine getirmesinin kritik önem taşıyacağını söyledi. 
     
</TEXT>
</DOC>
