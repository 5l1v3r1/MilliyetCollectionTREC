<DOC>
<DOCNO> 374615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/spor/yguven.html </URL>
<DATE> 2005/09/01/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Daha tribüne karar veremedik 
</HEADLINE>
<TEXT>



Danimarka maçına hazır mıyız Hayır. Daha seyirci meselesinde karar veremedik. O seyirci ki, bu milli maç için olmazsa olmazların başında geliyor. Öte yandan, aynı seyirci çok büyük bir potansiyel tehlike yaratıyor. 
Play-off'a kalsak, maçları yabancı sahada oynamak gerekebilir Danimarka maçında ayran şişesi bile atılsa. 
Karmakarışık bir iş... 
Kapıları açıp tribünleri mahşere mi çevirelim. Biletleri minik servet karşılığı verip stadı tiyatroya mı döndürelim 
Bu çok ciddi bir gerilim. Ciddi ve ekstra. Sanki Danimarka'yı yenme zorunluluğumuz yetmiyor. 
Maçı etkileyebilecek saha dışı faktörlerin ilk sırasında geliyor "seyirci tercihi" ve sevgili Federasyonumuz maça iki haneli saatler kala, olayı kamu tartışması boyutunda tutuyor. 
Çıkıp kararlarını açıklayacaklar oysa. Kestirip atacaklar. Doğru veya yanlış hepimiz bileceğiz tribün stratejimizi. Konuyu kapatacağız ve başka şeyler konuşacağız. 
Şimdi diyecekler ki, biz fiyatları açıkladık... Biletler yüz-yüzelli. 
Ama tartışma bitmedi. Son kararınızı bir kez daha söyleyiverin ne kaybedersiniz. 
Gündemin tribünle sınırlı kalması işlerine mi geliyor ne 

Nostaljik milliler 

Çok güzel bir şarkının, çok güzel güftesinden bir mısra 
"Titrerim mecnun gibi, baktıkça istikbalime" .. 
İstikbal iyi görünmüyorsa ne yaparsınız Geçmişe sığınırsınız değil mi 
Biz öyle yaptık. Baktık ki Dünya Kupası üçüncülüğünden sonra futbolda bir arpa boyu gidemiyoruz, geçmişe dönmek istedik 
Sayın Fatih Terim'e sarıldık. 
Peki sayın Terim ne yaptı .. 
Baktı ki istikbal kötü, o da geçmişe sarıldı ve Alpay'la Fatih'i milli takıma aldı. 
Hakan falan mevcut zaten...Keşke Bülent futbolu bırakmasaydı. 
Eleştiri olarak yazmıyorum bunu. 
Koşullar böyle. 
İmkansız operasyonlarda, mütekait vurucu timin göreve davet edildiği ucuz Amerikan filmleri gibi. 
Peki o tür filmlerin milli duyguları ne kadar okşadığını, toplumsal özgüveni ne kadar tırmandırdığını, sokaktaki düşman vatandaşları ne kadar dost ettiğini ölçebilir miyiz 
Ne gerek var... İşe yaramasa Amerikalılar yapmaz ki .. 
İşte Danimarka maçı da bizim için öyle olacak. 
İstikbalimizden ümidi kesmek üzere olduğumuz şu günlerde o kadar ihtiyacımız var ki geçmiş kahramanlarımızla "ortak" bir zafer kazanmaya. 
Aslında o eski "takım"ın bizden çok ihtiyacı var. 
O yüzden ümitliyim ben Danimarka maçından. 

Daum'la kişisel kavgam 

Benim açımdan Daum'la mücadelem iyice kişiselleşti artık .. 
Nasıl olmasın ki onun yüzünden adım Fenerbahçe düşmanına çıktı. 
Bitmedi... Fenerbahçe'ye gelmiş geçmiş en büyük hizmetleri yapan Başkan Aziz Yıldırım'ı sevmeyenler listesinde ilk sıralardayım belki. Neden... Elimde olmayan nedenlerden. 
Çünkü sayın Yıldırım "Beni seven Daum'u da sever" demişti. 
Daum'u sevmeyen ben, sayın Yıldırım'ı da sevmiyor konumundayım şimdi. Sadece hoca yüzünden. 
Kimyamı bozdu sayın Daum. 
Biliyorum benim yazdıklarımı Fenerbahçe tribünündeki herhangi biri de düşünüyor. Üzülüyor. Acıyor kulübün emeklerine. Ama ses etmiyor kör topal yuvarlanan duruma taş koymamak için. 
Benim dramım yazmak mecburiyetimde. 
Yazmayayım diyorum... Rahat durmuyor ki. 
Samsunspor'u 5 -2 yendiği maçtan sonra çıkıyor federasyona sitem ediyor hazret. Oysa öyle bir maç oynamış ki Fenerbahçe, sadece Alex'in golünü anlatmak için üç basın toplantısı yapması gerek. Ama bu onun yöntemi değil... Yani futbolcularını övmek. 
Skoru, golü, tribünlerdeki coşkuyu, her şeyi bir kenara bırakıyor, "Diyarbakır maçımızı seyircisiz oynatan Federasyon rakiplere avantaj sağladı" diyor. 
Bunun adı provokasyondur. Türk Futbolu'nun tekerine çomak sokmaktır. İyileşen yarayı kaşımaktır. 
Sırtında yumurta küfesi yok ki Daum'un. Toplar bavulunu gider, bizi kendi kavgamızla baş başa bırakır. 
Nitekim onu da yaptı ya... Efendim bir milli takımdan teklif almış, düşünmesi lazımmış. 
Hayret ediyorum sayın Yıldırım'a... 
O dominant kişiliği ile nasıl Daum'u pamuklar içinde tutuyor ve tüm yaptıklarına ve yapamadıklarına karşılık nasıl katlanıyor bu minik şantajlara 
Başkan, "Beni seven Daum'u da sever" diyorsa, benim suçum yok. İşi yokuşa sürüyor kendisi. Kabahat başkanda. 

Şike yap okyanusa at 

Zaman zaman ulusal zekamıza haksızlık ediyoruz galiba... Doğru, "aptalca" sorunlar yaratıyoruz ama inanılmaz bir "zekayla" çözmekte üstümüze yok. 
Bakınız "Bahis Skandalı" mahlaslı, "Şike Olayı". 
Sahibi belli arabanın bagajında trilyonlar taşıyıp, mikrofona konuşmak, bir bayiden acayip miktarda bahis oynamak gibi süzme "saflıklarla" ortaya çıkan belgeli şike çarşafa dolanınca, zekamızı konuşturuyoruz yine 
Olay, Arnavut-Arjantin ortak yapımı bir film haline getirildi iyi mi 
Gökdeniz'in eşi Arnavutluk'a telefon etmiş, maçtan önce Sebat'ın Makedon kalecisi Miloşevski, "İşim var" diye İstanbul'a gitmiş, Arjantin'den bahis oynanmış, parayı bir Arnavut almış... 
Dünya'da 5 milyar insan... Bir Amerikalı da bu maça para yatırsa CIA'dan mı şüphelenecektik yani 
Bir damla pislik bir bardak suyu mahveder, okyanusa düşen damla yok olur gider. 
"Yay ve yok et" taktiği. 
Ne yapacağız şimdi Apo'yu yakalayan timi Arnavutluk'a, Arjantin'e yollayıp sanıkları bohçalayacak halimiz yok ya. Kapatacağız olayı. En çok, Türkiye'deki bir iki gariban figürana "sahaya girmemek" gibi bir iki uyduruk ceza... Bir iki delil yetersizliğinden soru işareti... Kurşunlanan Veli Sezgin'e de bir aşk hikayesi uydurduk mu... İşlem tamam. 
Hem de gönül rahatlığıyla... Oh çok şükür, şike ayarlayanlar içimizden değilmiş hiç olmazsa. 
Duy da inanma. 



</TEXT>
</DOC>
