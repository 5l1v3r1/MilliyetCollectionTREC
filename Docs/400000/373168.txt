<DOC>
<DOCNO> 373168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sontur15.html </URL>
<DATE> 2005/08/26/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Leman'dan "don" eylemi 
</HEADLINE>
<TEXT>

     İSTANBUL Milliyet 

      Mizah dergisi Leman, medyadaki "don" tartışmalarını yine donlu bir eylemle protesto edecek. Halkın aşağılanmasının kınanacağı eylemde, okurlar donla denize girmeye çağrılıyor. Leman Dergisi Genel Müdürü Tuncay Akgün ve Git Dergisi editörü Timur Mizahi Danış, medyadaki "don" tartışmalarını yine mizahi bir eylem türüyle hicvedecek. "Leman Don Hareketi"nin, "Donunuza sahip çıkın" sloganıyla pazar günü Caddebostan Plajı önünde yapacağı eylemi değerlendiren Akgün, şunları söyledi "Leman Dergisi'nin son sayısında eylemle ilgiyi bir duyuru yayınladık. Okurları donla denize girmeye çağırdık. Pijamalı piknik benzeri bir etkinlik. Medyadaki 'don tartışması' üzerine böyle bir eylem yapıyoruz. Savunduğumuz elbette donla denize girilmesi değil, öncelikle bu halkın aşağılanmasına bir tepki." Mayo yerine don giymenin bu insanların estetik tercihi olmadığını kaydeden Akgün, bir hafta önce Paris Belediyesi'nin yüzakı Pani Plajı'nda da insanların donla güneşlendiğini gördüğünü ancak Fransa'da böyle bir tartışma olmadığını sözlerine ekledi. Danış da, koli basili, yosun, naylon poşetle uğraşılacağına halkın donuyla uğraşıldığını kaydetti. Danış, "Birileri de 'gerçekleri örtsün' diye halka mayo giydirmeye çalışıyor. 'Halk mayo giydi', diye denizler temiz mi olacak Bırakın donu, gerçeklere bakın. Güneş mayo ile sıvanmaz" diye konuştu. Bu pazar Caddebostan Plajı, Yelken Kulübü önünde donla denize girme eylemi gerçekleştirileceği belirtildi. Leman Dergisi'nin bu haftaki sayısının 3. sahifesinde de "don" konusunun işlendiği karikatür yer aldı. 
     
</TEXT>
</DOC>
