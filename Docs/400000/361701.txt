<DOC>
<DOCNO> 361701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/son/sontur01.html </URL>
<DATE> 2005/07/16/ </DATE>
<TIME> 02.30 </TIME>
<AUTHOR>  </AUTHOR>
<HEADLINE>
Alanya'da tekne battı 4 ölü, 90 yaralı 
</HEADLINE>
<TEXT>

     Sefa KARACAN- Mehmet AL ALANYA Antalya , DHA 

ANTALYA'nın Alanya İlçesi'nde, çoğunluğunu Türklerin oluşturduğu turist kafilesiyle mehtap turu düzenleyen 100 kişilik tur teknesi battı. Fazla yolcu aldığı için battığı iddia edilen teknedeki 4 kişi öldü, 2'si ağır 90 kişi yaralandı. Ayrıca, ikisi bebek ve biri kadın olmak üzere üç kişinin de kayıp olduğu bildirildi. 
     Kaza, Alanya iskelesi yakınlarında gece saat 01.00 sıralarında meydana geldi. Mehtap turu düzenleyen 100 kişilik Parados isimli tur teknesi, saat 24.00'te iskeleden ayrılarak 1 saatlik tura başladı. Açıklarda dolaştıktan sonra saat 01.00 sıralarında iskele yakınına gelen teknenin motorları bir anda durdu. Yan yatan teknenin kaptanı 'İmdat' çağrısı yaptı. Bu arada çevrede bulunan diğer tekneler, batan teknenin yakınına gelerek turistlerin bir kısmını kurtardı. Denize atlayıp yüzerek kayalara tutunanlar ise olay yerine gelen Sahil Güvenlik botları tarafından kıyıya çıkaraldı. Yaralılar, iskelede bekletilen 112 Acil Servis ambulanslarıyla çeşitli hastanelere kaldırıldı. 
     Mehtap turuna çıkan turistlerden Mehtap Ceren, teknede yaklaşık 150 kişi olduğunu öne sürdü. Kendisinin ve kızının yaşamını kurtardığını söyleyen Ceren, kazayı şöyle anlattı 
     Tekne tıklım tıklım doluydu. İskeleye yaklaştığımızda ne olduğunu anlamadan bir anda teknenin motorları durdu. Bize teknenin motorlarının bozulduğunu söylediler. Motorların susmasının ardından ortalık bir anda mahşer yerine döndü. Biz de bir anda kendimizi denize attık. İlk olarak benimle birlikte denize düşen küçük kızımı kurtarıp yakınlarda bulunan başka bir tekneye çıkıp kızımın ve kendimin yaşamını kurtardım. Yüzme bilenler kendini kayalıklara attı. Kurtarma ekipleri bize ancak bir saat içerisinde ulaştılar. Kendimi tekneye attım. Gerisini hatırlamıyorum.'' Olay yerine gelen Alanya Kaymakamı Günhan Sarıkaya ise Teknenin çok yolcu aldığı için battığını düşünüyoruz. Birçok tekne, yaralıları batan tekneden alarak karaya çıkardı. Bu da olası bir faciayı önledi'' dedi. 
     Ölenlerden 3’ünün kimliği belirlenirken, 30 yaşlarındaki bir kadının kimliği tespit edilemedi. Batan teknede ölenlerin Nesrin Aslan 13 , Veli Tuncer ve Yıldız Aktaş 30 olduğu açıklandı. 
     Olayla ilgili olarak 3 kişinin gözaltına alındığı bildirildi. 
     
     TEKNEYİ KULLANAN KİŞİNİN YETERLİLİK BELGESİ OLMADIĞI BİLDİRİLDİ 

     Alanya'da batan ve 4 kişinin boğulmasına yol açan tur teknesini kullanan Hüseyin Ayan'ın yeterlilik belgesine sahip olmadığı bildirildi. 
     Alanya Kaymakamı Günhan Sarıkaya, bu sabah teknenin battığı yerde incelemelerde bulundu. Sarıkaya, burada gazetecilere yaptığı açıklamada, tekneyi balık adamlara incelettiğini ve zemindeki oturuş şeklini de sualtı kameralarıyla görüntüleyerek, tesbit ettirdiğini belirterek, "Teknenin herhangi bir çarpmaya maruz kalmadığı, aşırı yük ve ağırlıktan dolayı miço girişleri ve tahliye deliklerinden su aldığı ve bu nedenle battığı tesbit edildi" dedi. 
     Kaymakam Sarıkaya, Paradise adlı teknenin teknik raporuna göre 72 kişilik olduğunun belirlendiğini, ancak bu rapordan da kuşku duyduğunu, tekneyi tarafsız bir kuruma inceleterek, gerçekten kaç kişilik olduğunun yeniden belirleneceğini söyledi. 
     Tekne battığı sırada kaç yolcu olduğunun kesin olarak bilinemediğini, ancak alınan ifadeler doğrultusunda teknede 100'den fazla insan bulunduğunun sanıldığını ifade eden Kaymakam Sarıkaya, şu bilgileri verdi 
     "Biz bütün bu riskleri biliyorduk ve kendilerini uyarıyorduk. Tur tekneleri hiç bir kural, yasa tanımadan, keyfi yöntemlerle çalışıyorlardı. Bu teknelerin çalışmasıyla ilgili sayfalarca rapor hazırladık. Ancak, bir türlü istenilen şekilde çalışma düzenini benimsetemedik. Bu kaza da, daha öne uyardığımız sebeplerin birinden dolayı meydana geldi. Tek şansımız kazanın mendireğe yakın bir bölgede olması. Eğer 100-200 metre açıkta bu kaza yaşanmış olsaydı, facianın boyutu daha da büyüyebilirdi." Kaymakam Sarıkaya teknenin Dilek Kospınar ve Yücel Mercan'a ait olduğunun belirlendiğini, tekneyi de Hüseyin Ayan'ın kullandığının saptandığını, ancak Hüseyin Ayan'ın olaydan sonra kaçtığını ve henüz yakalanamadığını söyledi. 
     Sarıkaya ilk belirlemelere göre, Hüseyin Ayan'ın tekne kaptanlığı yapabilmesi için yeterlilik belgesinin bulunmadığının tesbit edildiğini, Hüseyin Ayan'ın teknenin aşçısı olduğunun anlaşıldığını açıkladı. Sarıkaya, Hüseyin Ayan'ın kaptanlık belgesi olmamasına rağmen geçen yıl da bir başka tekneyi "kaptan" sıfatıyla kullandığının belirlendiğini açıkladı. Tur teknelerinde genellikle kalitesiz, yetersiz ve bilinçsiz personel çalıştırıldığına da dikkat çeken Sarıkaya, "Bence kazanın en büyük nedeni budur" dedi. 
     Sarıkaya, olayla ilgili olarak, tekne çalışanlarından D.Y.'nin gözaltında olduğunu, Hüseyin Ayan'ın arandığını belirtti. 
     Ölü sayısının 4 olduğunu da vurgulayan Sarıkaya, kayıp yolcularla ilgili belirsizlik bulunduğunu ifade etti. Teknede yolcu listesi ya da bilet sisteminin olmamasının kargaşaya neden olduğuna değinen Sarıkaya, "Tekneye kaç kişinin bindiğini bilen yok ki, kaç kişinin kayıp olduğunu bilelim. Ancak yakınlarının başvurusu, ya da girişimleriyle bu tür belirlemeler yapabiliyoruz" diye konuştu. 
     Sarıkaya, teknecilerle yeni bir toplantı yapacağını ve bu işi disipline etmek için her türlü çalışmayı gerçekleştireceğini sözlerine ekledi. 
     Öte yandan, balıkadamlar teknenin battığı bölgede arama çalışmalarını sürdürüyor. 
     Bu arada, tekne faciasında ölenlerden dördüncü kişinin Gülnaz Aslan olduğu anlaşıldı. 
     
     BALIK ADAMLAR YENİDEN ARAMA ÇALIŞMASI BAŞLATTI 

     Alanya'da tur teknesinin battığı yere yakın bir bölgede ceset görüldüğü haberi üzerine bölgede yeniden arama çalışması başlatıldı. 
     Balık adamların çalışmalarını sona erdirmesinden sonra bazı vatandaşların denizde ceset gördüklerine ilişkin ihbarı üzerine, arama çalışmalarına yeniden başlandı. 
     Alanya Yatçılar Gezi Tekneleri Su Sporları ve Motorlu Taşıyıcılar YAT-SU Kooperatifi Başkanı Ersin Özen, AA muhabirine yaptığı açıklamada, tur tekneleriyle ilgili uzun süredir şikayetler bulunduğunu ve bu aksaklıkları gidermek amacıyla 3 gün önce bir kooperatif kurulduğunu bildirdi. 
     Özen, şunları söyledi 
     "Teknelerle ilgili bu tür aksaklıkları giderebilmek için 13 Temmuz 2005 günü yeni kooperatifi kurduk. Dünya basınında namı kötü olan Alanya Limanı'nın imajını düzeltmek için ağır koşullar içeren bir de tüzük hazırladık. Batan tekne de dün bize üyelik için müracaat etmişti. Ancak, her şey tüzüklerle yasalarla ve denetimle olmuyor. Biraz da otokontrol olması lazım. Batan tekne aşırı kapasiteyle tura çıkmış. 72 kişilik kapasitesi olan teknede, 125 kişi bulunduğu tahmin ediliyor. Hal böyle olunca da tekne yükü taşıyamadı ve battı. Bu da çok üzücü bir durum." Batan teknenin kişi başı 1 YTL karşılığında mehtap turu yaptığını, çocuklardan para alınmadığını belirten Özen, "İnsanlar ucuz diye biniyor, onlar da para kazanabilmek için alabildiği kadar yolcu alıyor. Mehtap turları riskli turlardır. Bizim tüzüğümüze göre bu tekneye mehtap turu izni verilmeyecekti" dedi. 
     
     OLAYDA ÖLEN VE BOĞULMA TEHLİKESİ GEÇİRENLERİN KİMLİKLERİNİ AÇIKLANDI 

     Antalya'nın Alanya İlçesi'nde tur teknesinin batması sonucu ölen ve boğulma tehlikesi geçirenlerin isimleri açıklandı. 
     Alanya Kaymakamlığı'ndan yapılan yazılı açıklamada, Paradise Garden adlı teknenin batması sonucu Yıldız Aktaş, Veli Tuncer, Nesrin Aslan ve Gülnaz Aslan'ın yaşamını yitirdiği bildirildi. 
     Olayda boğulma tehlikesi geçirerek, Alanya'daki çeşitli hastanelerde tedavi altına alınan 14 kişinin isimleri ise şöyle 
     Şengül Balıkçı, Hediye Akış, Hayriye Akış, Sıla Ceren, Mehtap Ceren, Süleyman Depo, Zahide Küçükkeken, Kezban Küçükkeken, Binnaz Aslan, Elif Yaralı, Fatma Uzun, Havva Yaralı, Fatma Yaralı, Mehmet Şaban. 
     
     BAŞARILI KURTARMA OPERASYONU 

     Alanya Kaymakamı Günhan Sarıkaya, teknenin batmasından hemen sonra polis ve sağlık teşkilatının koordineli bir şekilde olaya kısa sürede müdahalede bulunduğunu bildirdi. 
     Sarıkaya, olay haber alınır alınmaz bölgeye 20 civarında ambulans sevk edildiğini, polisin de İskele'ye girişleri yasaklayarak, trafiği rahatlattığını belirtti. Polisin, İskele ve çevresinin en kalabalık olduğu 01.30-02.30 saatlerinde bazı yolları trafiğe kapatarak, yaralıların en kısa sürede çeşitli hastanelere kaldırılmasında başarılı bir çalışma sergilediğini ifade etti. 
     Sarıkaya, kapasitenin üzerinde yolcu alınması sonucu meydana gelen kazayla ilgili soruşturmanın sürdürüldüğünü bildirdi. 
     
     "TEKNELERİN GEÇİCİ BİR SÜRE MEHTAP TURU YAPMASI YASAKLANDI" 

     Antalya'nın Alanya İlçesi Kaymakamı Günhan Sarıkaya, ilçedeki teknelerin geçici bir süre mehtap turu yapmasının yasaklandığını bildirdi. 
     Alanya Kaymakamı Günhan Sarıkaya, AA muhabirine yaptığı açıklamada, mehtap turunun, gündüz turlarından farklı olduğunu belirterek, "Mehtap turuna katılacak teknelerin, bazı kriterlere kesin olarak uyması gerekiyor. Ancak ne yazık ki, tur yapan tekneci arkadaşlar bu kriterlere uyup uymadığına bakmaksızın mehtap turuna çıkıyordu. Dün akşam batan tekne de mehtap turuna elverişli değildi" dedi. 
     Tekne sahipleriyle Pazartesi günü toplantı yapılacağını ve yeni kriterlerin ortaya konulacağını ifade eden Sarıkaya, şöyle konuştu 
     "Teknelerin geçici bir süre saat 20.00'den sonra tura çıkması yasaklandı. Mehtap turu yasağının sürüp sürmeyeceğine de o toplantıda karar verilecek. Yaşanan olay son derece üzücü. Gencecik masum insanlara yazık oldu." Emniyet Müdürü Turgay Çalışkan da, tekneyi kullanan kişiyle tekne sahiplerinin, tüm aramalara rağmen bulunamadığını bildirdi. 

     
</TEXT>
</DOC>
