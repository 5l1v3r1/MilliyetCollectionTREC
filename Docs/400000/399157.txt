<DOC>
<DOCNO> 399157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/spor/axspo01.html </URL>
<DATE> 2005/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Tigana affetmedi 
</HEADLINE>
<TEXT>


Beşiktaş'ın hocası, yönetim tarafından ağır para cezasına çarptırılan Ailton ile Koray'ı Zenit maçında oynatmama kararı aldı. Fransız teknik adam dün iki oyuncuyu yedeklerle çalıştırırdı, Sergen ile Kleberson'a ilk on birde şans tanıdı 

BİLAL MEŞE ÖZEL HABER 


Sivas deplasmanında rakibinin üzerine basarak kırmızı kart gören Ailton ile küfür ettiği gerekçesiyle oyundan atılan Koray bir darbe de Teknik Direktör Tigana'dan yedi. 
Fransız teknik adamın yönetimin ağır para cezası verdiği iki oyuncusuna oldukça kızdığı ve profesyonel davranmadıkları için tepki gösterdiği belirtildi. Tigana dünkü idmanda da bu iki oyuncuyu yedeklerin arasına göndererek, Zenit maçında forma vermeyeceğini gösterdi. 
Beşiktaş'ta sabah saatlerinde yapılan antrenmana tedavileri devam eden Ahmet Dursun, Tayfur ve Tümer katılmazken, sakatlıkları bulunan Pancu, Youla, Gökhan ve Kleberson da takımdan ayrı çalıştı. Kulüp doktoru Ayhan Optur, Tümer'in durumunun bugün netlik kazanacağını söyledi. 
Yaklaşık 1,5 saat süren antrenmanda Teknik Direktör Tigana, ısınma hareketlerinin ardından dört gruba ayırdığı futbolculara üçerli ayak tenisi oynattı. İdmanın ikinci bölümünde dar alanda pas çalışan siyah-beyazlı ekip, duran top organizasyonları deneyerek antrenmanı tamamladı. 
Tigana'nın yarın oynanacak olan Zenit maçında Sergen ve Kleberson'a ilk onbirde yer vereceği öğrenildi. Sergen ve İbrahim Akın ikilisinin forvette görev alması bekleniyor. Bu arada Fransız hoca bugün saat 14.30'da BJK Nevzat Demir Tesisleri'nde bir basın toplantısı düzenleyecek. 

Ankara çıkarması 

CHP Genel Başkanı Deniz Baykal, Beşiktaş'ın sadece sporda değil, toplumsal yaşama kalite ve nitelik katan ciddi bir köşe taşı olduğunu söyledi. 
Beşiktaş Kulübü Başkanı Yıldırım Demirören'i TBMM'de kabul eden Baykal, her takımın sıkıntılı dönemleri olduğunu vurgulayarak, "Fenerbahçe iyi bir süreç geçiriyor. Ama biliyoruz ki bir süre önce büyük sıkıntılar ile karşı karşıyaydı. Aynı güçlükleri Galatasaray ve Trabzonspor da yaşıyor. Beşiktaş da güç günlerden etkilenmemeyi, başarılı olduğu zaman şımarmamayı bilmiştir" şeklinde konuştu. 
Gazetecilerin "Baykal'a, Beşiktaş Belediye başkanı ile ilgili sorunlarınızı aktarmak için mi geldiniz" sorusuna "Hayır" cevabı veren Yıldırım Demirören ise, "Türk sporundaki problemleri anlatmak ve çözüm bulmak amacıyla ziyarete geldik" dedi. Bu arada Baykal'ın dün Beşiktaş Belediye Başkanı İsmail Ünal'ı arayarak Fulya projesi hakkında bilgi aldığı öğrenildi. 

Bilgili'ye destek 

SERDAR SARIDAĞ 

Uzun bir aradan sonra suskunluğunu bozan Beşiktaş'ın eski başkanlarından Serdar Bilgili'ye muhalefet kanadından destek geldi. Fikret Orman, 2004'te kaçırılan şampiyonlukla ilgili komisyon kurulma düşüncesine büyük tepki gösterdi. Orman, "Bilgili'nin bazı tespitlerine katılıyorum. Bir Beşiktaş başkanının maçları sattığının konuşulmasını, bu konuda dedikodu yapılmasını çok ayıp buluyorum. Bunun bir mantığı olamaz. Bilgili, gelirlerin düştüğünü söylüyor, katılıyorum. Borçların dört misli arttığını söylüyor, doğrudur. Mali konularla ilgili bir yıldır konuşuyorum, gelinen tablo da ortada. Bilgili'nin konuşması beni genelde tatmin etti" dedi. 
Affan Keçeci ise, "Doğru, seçim öncesinde bir araya geldik. Kendisi stadın bitirilmesini istedi. Ben yapılmasına olur verdim, ancak zamanlamanın yanlış olduğunu söyledim. Nitekim, benim dediğim doğru çıktı. Stat yapıldı, maçlar deplasmanlarda oynandı, sonuç ortada. Kaybedilen 11 puan olayını daha uzun bir şekilde detaylandırması gerekiyordu" ifadelerini kullandı. 

Nasır'dan büyük tepki 

Serdar Bilgili'nin konuşmasında adı geçen Divan Kurulu Başkanı Şeref Nasır, eski başkana büyük tepki gösterdi. Nasır, "Beşiktaş başkanlığı yapmış bir kimseye bu tür söylemleri yakıştıramadım. Üstelik hakaret ediyor, bu onun terbiyesi. Bu sözlerin karşılığını üyeler kendisine en iyi şekilde verecektir. Kişilerin bırakın o insana, makamına saygı duyması şarttır" dedi. 

Komisyonda geri adım 

Beşiktaş Kulübü Başkanı Yıldırım Demirören'in geçtiğimiz günlerde kısa süren ve tepki yaratan basın toplantısında, "2003-2004 sezonunda kaçırılan şampiyonlukla" ilgili komisyon kurma düşüncesi yönetim kanadında da tepkiye neden oldu. Divan Başkanı Şeref Nasır'ın da sıcak bakmadığı komisyon olayına, Ümraniye'de yapılan toplantıda bazı yöneticilerin, "Bu olayın hukuki alt yapısı yok. Delile dayanmayan bir olayla ilgili komisyon kurmak saçma" yaklaşımında bulundukları öğrenildi. 

BEŞİKTAŞ GÜNLÜĞÜ 
Zenit iddialı 
Beşiktaş ile oynayacağı UEFA Kupası maçı için dün İstanbul'a gelen Rusya'nın Zenit takımının Teknik Direktörü Petrzela iddialı açıklamalar yaptı. Petrzela, "Beşiktaş iyi bir takım. Zor bir maç ama zoru başarmayı planlıyoruz. İstanbul'a galibiyet için geldik. Futbolcularımın hırsından çok memnunum" ifadelerini kullandı. 

İnönü'de Nouma şov 
İnönü Stadı'na giderek namaz kılan Beşiktaş'ın eski futbolcusu Pascal Nouma, "Bu formayı 1 dakika bile giymek için kolumu feda ederim" dedi. Fransız oyuncu, "Hayatım boyunca zaten hep yalnız kaldım. Allah'tan bir kaç arkadaşım beni bırakmıyor. Yoksa çoktan intihar etmiştim. Resimlerimin statta olması, beni görmek isteyenler için çok güzel olurdu" diye konuştu. 

Konferans başlıyor 
Serencebey Gazetesi tarafından düzenlenen "İdeal Beşiktaş" konferanslarının ilki bugün yapılacak. Lütfi Kırdar Uluslararası Kongre ve Sergi Sarayı'nda 3 oturumdan oluşan ideal Beşiktaş'a ulaşma yolunda yürütülmesi gereken çalışmaların gözler önüne serileceği konferansa siyah - beyazlı camianın önde gelen isimleri katılacak. 




</TEXT>
</DOC>
