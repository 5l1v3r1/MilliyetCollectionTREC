<DOC>
<DOCNO> 370856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/sondun26.html </URL>
<DATE> 2005/08/18/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Irak Savaşı karşıtları binden fazla yerde gösteri yaptı 
</HEADLINE>
<TEXT>

     ABD'de Başkan George Bush'un Texas'taki çiftliğinin yakınında kamp kuran acılı asker annesi Cindy Sheehan'a destek amacıyla, Irak savaşı karşıtları, ülke çapında dün gece mumlarla gösteriler düzenledi. 
     Asker oğlu Casey'in Irak'ta öldürülmesinin ardından başlattığı kampanyayla birden bire savaş karşıtı hareketin sembolü haline gelen Sheehan'ın çağrısı üzerine, 50 eyalette toplam binden fazla merkezde düzenlenen gece gösterilerine katılanlar, mumlar yakarak konuşmalar yaptı, şarkılar söyledi ve savaşı lanetledi. 
     Bush'un çiftliğinin yaklaşık bir buçuk kilometre uzağında bulunan Sheehan'ın kampındaki yaklaşık 200 gösterici, bayrağa sarılı bir tabutun etrafında toplanarak saygı duruşunda bulundu ve Amerikan askerlerinin Irak'tan çekilmesini talep etti. 
     Sheehan, burada yaptığı konuşmada, Irak'ta şimdiye kadar 1800'den fazla Amerikan askerinin yaşamını yitirdiğini hatırlatarak, ''Bunların her biri, değerli bir insan yaşamıydı. Kaybettiklerimiz, açgözlülüğe ve güce susamış insanların oyuncağı değil, ailelerinin vazgeçilmez ferdiydi'' diyerek, oğlu Casey için ağladı. 
     Bu arada Sheehan'ın çadır kampının hemen dışında toplanan bir grup karşı gösterici, üzerinde ''Tanrı dünyayı bir diktatörlerden kurtaran askerlerimizi kutsasın'' yazılı bir pankart açtı. 
     Sheehan'ı destekleyen liberal gruplar tarafından ülke çapında düzenlenen mumlu gösterilere, 100 binlerce kişinin katıldığı tahmin ediliyor. 
     Başkent Washington'da da, Bush'un çiftliğinde olmasına karşın yüzlerce kişi Beyaz Saray'ın önünde toplanarak gösteri yaptı. 
     Başkan'ın çiftliği yakınında 12 gün önce eylem başlatan 49 yaşındaki Cindy Sheehan, Bush kendisiyle görüşmeyi kabul edene kadar beklemeyi sürdüreceğini belirtiyor. 
     Görüşme isteğini şimdiye kadar kabul etmeyen Bush ise, Bayan Sheehan'a sempatisi olduğunu, asker ölümlerinden acı duyduğunu, ancak zamanı gelmeden Amerikan askerlerinin Irak'tan çekilmeyeceğini söylemişti. 
     Acılı annenin tek başına başlattığı eylem, kısa sürede liberal ve savaş karşıtı çevrelerden büyük destek toplayarak, ülkenin en önemli gündem maddeleri arasında yer aldı. 
     Bu eyleme karşı çıkan muhafazakar çevreler ise Sheehan'ı, ''oğlunun ölümünü 'sol bir gündem' için istismar etmekle'' suçluyor. 
     Bu arada ABD'de ilgiyle izlenen internet haber sitesi Drudgereport'ta yayımlanan bir haberde, Sheehan'ın, nisan ayında katıldığı bir toplantıda Bush için ''terörist'' dediği ileri sürüldü. 
     Drudgereport, San Francisco Devlet Üniversitesi'nde 27 Nisan'da düzenlenen toplantıda konuşan Sheehan'ın, ''Biz teröre karşı savaşıyoruz. Dünyadaki en büyük terörist de George W. Bush'tur'' dediğini yazdı. 
     Habere göre Sheehan, Bush yönetimi mensuplarını da ''iki yüzlüler sürüsü'' olarak nitelendirdi. 
     
</TEXT>
</DOC>
