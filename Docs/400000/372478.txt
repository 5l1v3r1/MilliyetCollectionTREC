<DOC>
<DOCNO> 372478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/soneko37.html </URL>
<DATE> 2005/08/24/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Telekom'da devir sözleşmesi imzalandı... 
</HEADLINE>
<TEXT>

     Türk Telekom'un yüzde 55'lik bölümünün satışında 6 milyar 550 bin dolar ile en yüksek teklifi veren Oger Telecom Ortak Girişim Grubu ile hisse satış sözleşmesi imzalandı. 
     Özelleştirme İdaresi'ndeki sözleşme imza törenine, Maliye Bakanı Kemal Unakıtan, Ulaştırma Bakanı Binali Yıldırım, Özelleştirme İdaresi Başkanı Metin Kilci ve alıcı firma yetkilileri katıldı. 
     Hisse satış sözleşmesi, imtiyaz sözleşmesinin onayından sonra yürürlüğe girecek. İmtiyaz sözleşmesine Danıştay'dan olumlu görüş gelmesinin ardından ise hissedarlar sözleşmesi imzalanacak. 
     
     UNAKITAN BİR SAFHA DAHA GERİDE BIRAKILDI 

     Maliye Bakanı Kemal Unakıtan, Türk Telekom'un hisse devir sözleşmesinin imzalanması ile Türkiye'nin en büyük özelleştirmesinin bir safhasını daha geride bıraktıklarını kaydetti. 
     Türk Telekom A.Ş'nin yüzde 55 hissesinin, 6 milyar 550 bin dolar ile en yüksek teklifi veren Oger Telecom Ortak Girişim Grubu'na satışına ilişkin, Özelleştirme İdaresi'nde düzenlenen sözleşme imza törenine, Maliye Bakanı Kemal Unakıtan, Ulaştırma Bakanı Binali Yıldırım, Özelleştirme İdaresi Başkanı Metin Kilci ve alıcı firma yetkilileri katıldı. 
     Bakan Unakıtan, imza töreninde yaptığı konuşmada, Türk Telekom'un özelleştirme ihalesi süreci hakkında bilgi verdi. 
     Oger Telecom Ortak Girişim Grubu tarafından ihale şartnamesi uyarınca kurulan, Türkiye'deki yerleşik Oger Telekomünikasyon A.Ş ile hisse satış sözleşmesinin imzalanacağını belirtti. 
     Bakan Unakıtan, Türk Telekom'un özelleştirmesinde bundan sonraki sürece ilişkin olarak da şu bilgileri verdi 
     "Hisse devir sözleşmesinin imzalanmasının ardından imtiyaz sözleşmesi, Telekomünikasyon Kurulu ile Türk Telekom arasında parafe edilerek, Anayasa'nın ilgili maddesi gereğince, görüşü alınmak üzere Danıştay'a gönderilecek. Hisse satış sözleşmesi, imtiyaz sözleşmesine ilişkin süreç tamamlandıktan ve ihale şartnamesi ve hisse satış sözleşmesinde yer alan ön şartların gerçekleştirilmesinden sonra yürürlüğe girecek ve hisse devir işlemi gerçekleştirilmiş olacaktır." 
     
     ULAŞTIRMA BAKANI YILDIRIM 

     Ulaştırma Bakanı Binali Yıldırım da, törende yaptığı konuşmada, Türk Telekom'un yüzde 55 hissesinin blok halinde devri ile ilgili yapılan çalışmalarda yeni bir aşamaya gelindiğini söyledi. Bakan Yıldırım şöyle konuştu 
     "Önemli bir aşamayı daha geride bırakıyoruz. Ülkemizde, dünyada gelişen telekomünikasyon sektörüne paralel olarak yapılan bu hisse devir sözleşmesiyle birlikte Türk Telekom, gerek Türkiye'de gerekse mücavirde bulunan ülkelere çok daha önemli bir açılımı sağlamış olacak. Biz buna inanıyoruz, çünkü Telekom, kamu mevzuatında yapması gereken projeleri istediği hızda gerçekleştiremediğinden ciddi zaman kayıpları söz konusu oluyordu. Hızlı karar verip uygulamak suretiyle çok önemli bir pazar alanına kavuşmuş olacaktır." 

     
</TEXT>
</DOC>
