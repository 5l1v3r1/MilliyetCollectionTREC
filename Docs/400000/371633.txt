<DOC>
<DOCNO> 371633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/yazar/theper.html </URL>
<DATE> 2005/08/21/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Muhasebe defteri tutulmaz 
</HEADLINE>
<TEXT>


Bir emekli vatandaşımız apartmana yönetici olmuş, bu okuyucum apartman defteri tutmaktan yakınıyor. Kendisinin muhasebeci olmadığını, defter tutmaktan da anlamadığını söylüyor. Elbette herkes her şeyi bilemez ki, ancak okuyucumun şik yeti devam ediyor, apartmanlarında muhasebeden anlayan da yokmuş ki defter tutsun. Bu nedenle çaresiz kalmışlar, bir ara dışarıdan muhasebeci tutmayı düşünmüşler ama tutmadan önce bana sormaya karar vermişler, dışarıdan muhasebeci tutulur mu diye.Yok canım o kadar da değil... 
Diyeceğim ve sebebi Kat mülkiyeti yönetimi en basite indirecek şekilde düzenlenmiş bir mevzuattır. Buna rağmen çok ama çok önemli problemler yaşanır. Yıllardır köşemi okuyanlar gördü ki akla hayale gelmedik meseleler çıkıyor. Bunun yanında bir de profesyonel birtakım meslek konuları gündeme gelirse işin içinden hiç çıkılamaz. Oysa kanun yaparken de bilinmektedir ki, yönetim işini amatör üstlenecektir. Bunlar çoğunlukla da emekli olup evde oturan kimselerdir, bu nedenle de yasal ticari defter kat mülkiyeti mevzuatı içinde tutulmaz. 
Kat mülkiyetinde karar defteri vardır, gider makbuz ve faturalarının toplandığı bir dosya vardır, bir de gelir makbuzları vardır. Hesaplar bunlarla incelenir. Ancak gelirler bir sayfaya, giderler bir sayfaya yazılmak suretiyle halk arasında "bakkal defteri" denilen bir defter tutulur ki makbuz ve faturaları inceleme kolaylığı olsun. 
Bunun dışında profesyonel ticari defter tutma mecburiyeti yoktur. Bu nedenle de yöneticinin muhasebeci olması gerekmeyeceği gibi dışarıdan muhasebeci tutma mecburiyeti de yoktur. Ancak muhasebe bilgisi olan bir yönetici, hesapları tetkikinde kolaylık olsun diye bir defter tutuyorsa kimse ona tutma diyemez, ancak ondan sonra gelen yöneticinin bunu devam mecburiyeti yoktur. 



</TEXT>
</DOC>
