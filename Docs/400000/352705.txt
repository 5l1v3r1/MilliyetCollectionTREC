<DOC>
<DOCNO> 352705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sontur48.html </URL>
<DATE> 2005/06/16/ </DATE>
<TIME> 19.35 </TIME>
<AUTHOR>  </AUTHOR>
<HEADLINE>
Antalya'daki kayıp bankacıdan haber alınamıyor... 
</HEADLINE>
<TEXT>

     Antalya’da, yaklaşık 10 gün önce Düden Şelalesi’nden denize düştüğü ihbar edilen, ancak cesedi bulunamayan Songül Yapıcı’nın 35 ağabeyi Nevzat Yapıcı, "Kardeşimin denize atlama nedenleri üzerine yayınlanan asılsız haberlere son verilmesini istiyoruz" dedi. 
     Nevzat Yapıcı, Altınkum Mahallesi’ndeki evinde babası Necat, kardeşi İsmet Yapıcı ve kardeşinin nişanlısı Hüseyin Palaz ile gazetecilere açıklama yaptı. 
     Kardeşinin denizde kaybolması olayıyla ilgili önce nişanlısıyla tartıştığı yönünde haberler yayınlandığını belirten Yapıcı, şöyle konuştu 
     "Kardeşim Songül, olaydan birkaç gün önce mobilya almak için nişanlısıyla birlikte Ankara’ya gitmişti. Olayın olduğu gün, eniştemle düğün hazırlıklarını görüşmek üzere Sea Life Otel’e gittik. Otelden fiyat listemizi alıp döndük. Döndükten sonra Songül’ü arayıp ona yerimizi belirttik. İsterse gelebileceğini söyledik. Kendisi bize bankada işlerinin yoğun olduğunu ve geç çıkabileceğini söyledi." Nevzat Yapıcı, bu görüşmeden sonra Songül’ün nişanlısına saat 21.43’de "Senden çok özür diliyorum. Biliyorum mutlu bir yuvamız 
     olacaktı. Seni her daim sevdim. Hakkını helal et yüreğim. Ararsanız gençlik parkından veda ediyorum" şeklinde mesaj gönderdiğini ifade etti. Mesaj üzerine olay yerine gittiklerini bildiren Yapıcı, şöyle devam etti "Kardeşimin mesajda belirttiği yerde arabayı bulduk. Arabada da çantasını bulduk. Aradan geçen zamana ve tüm arama çalışmalarına rağmen kardeşimi bulamadık. Kardeşimin kaçırılmış veya öldürülmüş olmasından şüpheleniyoruz. Kardeşim öldüyse, cesedinin bulunması için Gençlik Parkı civarında ve Akdeniz Sahili’nde arama çalışmalarının yapılmasını, bu konuda Sahil Güvenlik botlarının görevlendirilmesini istiyoruz." Kardeşinin olay günü bankaya gelen A.K isimli bir kişiyle tartıştığını öğrendiklerini ifade eden Yapıcı, "Bu kişinin tefeci olduğunu öğrendik. Songül olay günü bu kişiyle bir münakaşa yaşamış. Ama bu tamamen bankacı müşteri ilişkisinin sonucunda yaşanan bir tartışmaymış. Ama şahsın hakarete varan davranışları olmuş. Kardeşimizi ölü veya diri bulduğumuz zaman bu şahıs hakkında yasal işlem başlatmayı düşünüyoruz" diye konuştu. Yapıcı, kardeşinin kaybolmasının ardından bankada yapılan soruşturmalarda, Songül Yapıcı’nın yaptığı işlemlerde en küçük bir açık ya da usulsüzlüğe rastlanmadığını da sözlerine ekledi. 
     
</TEXT>
</DOC>
