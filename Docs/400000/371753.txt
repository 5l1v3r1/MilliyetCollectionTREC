<DOC>
<DOCNO> 371753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/siyaset/siy01.html </URL>
<DATE> 2005/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Asker'den PKK dosyası 
</HEADLINE>
<TEXT>


MGK'da PKK dosyası sunacak olan askeri kanat, olaya da 'Kürt sorunu' değil, 'terör sorunu' diyecek 

ANKARA Milliyet 


Devletin zirvesi, içte, "son zamanlarda yükselen terör olaylarıyla çözüm tartışmalarını, dışta da İran'da seçimlerle şekillenen yeni dönemi masaya yatıracak. 
Milli Güvenlik Kurulu'nun MGK yarınki toplantısında, "Kürt sorunu konusunda geçmişte hata yapıldı. Maalesef ayrımcılık yapıldı" açıklamalarıyla tartışma yaratan Başbakan Recep Tayyip Erdoğan ile terörle mücadele için daha fazla yetki isteyen Türk Silahlı Kuvvetleri'nin TSK komuta kademesi bir araya gelecek. 
Etraflı bir PKK dosyasını masaya koymaya hazırlanan MGK'nın askeri kanadının, olayı "Kürt sorunu" olarak değil bir "terör sorunu" olarak tanımlamanın gereğine dikkat çekmesi bekleniyor. 
PKK'nın eylemleri, iç ve dış destekleri konusunda MGK'nın sivil kanadını bilgilendirmeye hazırlanan askeri kanadın, yetki kısıtlamalarına vurgu yapabileceği, devletin ilgili birimleriyle koordine edilmeden yapılan açıklamaların mücadeleye zarar verebileceğini dile getirebileceği belirtiliyor. 

İran da tartışılacak 
MGK'da, İran'da Mahmud Ahmedinecad'ın Cumhurbaşkanlığı dönemi ve büyükelçilik yaptığı dönemde Ankara'dan olaylı ayrılmak zorunda kalan yeni Dışişleri Bakanı Manuçehr Mottaki'nin Türk-İran ilişkilerine olası etkileri de değerlendirilecek. 


</TEXT>
</DOC>
