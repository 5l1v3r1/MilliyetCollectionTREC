<DOC>
<DOCNO> 374477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sonspo56.html </URL>
<DATE> 2005/08/31/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Gaziantepli ihracatçılara ödül... 
</HEADLINE>
<TEXT>

     AK Parti Gaziantep Milletvekili Ahmet Uzer, ihracatçıların teşvik edilmesi gerektiğini belirterek, "Esas ödülü güçlü bir devletin ihracatçıya vermesi lazım’ dedi. 
     Uzer, Gaziantep Ticaret Odası’nın GTO "Türkiye’nin 1000 büyük ihracatçısı" listesinde yer alan Gaziantepli 34 firmanın ödül töreninde yaptığı konuşmada, son 3-4 yıldır ihracat rakamının yükselişinden çok mutlu olduklarını belirterek, "Gelinen noktayı, Türkiye’nin 71 milyar dolar ihracatını yeterli görmüyorum" diye konuştu. 
     İhracatçıların çok olumsuz şartlara rağmen bu rakamlara ulaşmasının takdire şayan olduğunu vurgulayan Uzer, döviz kurundaki seviyenin ve maliyet enflasyonunun ihracatçının en büyük sıkıntılarından olduğunu kaydetti. 
     Uzer, bunları gidermenin devlete düştüğünü belirterek, şöyle konuştu 
     "Ama, maalesef devletimiz 3 yıldan beri kendi yaralarını sarmakla meşgul. Çünkü, çok zor günlerden bugünlere geldik. Elbette bu plaketlerin manevi değeri çok yüksektir. Ama, esas ödülü güçlü bir devletin ihracatçıya vermesi lazım. Navlun teşviği, kur teşviği ne isim altında olursa olsun ihracatçılarımızın bir şekilde teşvik edilmesi gerekir. Hepinizde taktir edersiniz ki, bu bir kaynak meselesi. Şu anda sıkıntısı çekilen en büyük şey de kaynak. 
     Bu ülkeye kaynak transfer etmenin en şerefli yolu ihracattır. 
     İthalat rakamına bakınca ihracattaki şevkimiz kırılıyor, ama maalesef ülke olarak dışardan gelen malları daha çok seviyoruz. Bizim çalışmaktan başka çaremiz yok. Ama, kimse lüksünden ödün vermiyor." 
     
     "GAZİANTEP 5 MİLYAR DOLAR İHRACAT GERÇEKLEŞTİREBİLİR" 
     GTO Yönetim Kurulu Başkanı Mehmet Aslan da, Türkiye’de ve özellikle Gaziantep’te ihracat yapmanın artan uluslararası rekabette maharet istediğini belirterek, "İhracatçılarımız eli öpülecek insanlar" dedi. 
     Yüksek girdi maliyetlerine ve hammadde pazarlarına uzak olmasına rağmen yüzde 70’i Gaziantep’ten olmak üzere Güneydoğu Anadolu bölgesinden toplam 1.4 milyar dolarlık ihracat gerçekleştirildiğine dikkati çeken Aslan, komşu ülkelerle ticaretin yüzde 50’lere çıkarılması gerektiğini kaydetti. 
     Aslan, Gaziantep’in Irak’a 1 milyar doların üzerinde ihracat yapma potansiyeli olduğunu ifade ederken, özellikle son aylarda gereken tedbirlerin çok süratli alınmamasından dolayı Irak pazarında kaybediş söz konusu olduğunu belirtti. 
     Aslan, "Eğer bu şartlar biraz iyileştirilebilse, Gaziantep çok kısa sürede sadece 5 milyar dolar ihracatı tek başına gerçekleştirebilecek potansiyele, altyapıya, sanayi tesislerine sahip" dedi. 
     İhracatçıların bu ihracat rakamlarına düşük kurla ulaşmasının büyük başarı olduğunu vurgulayan Aslan, ihracatçının önünün açılması için yolundaki taşların temizlenmesi gerektiğini belirtti. Aslan, şöyle dedi 
     "Biraz da sistemden sıkıntı çekiyoruz. Bizim gibi kuruluşlar Türkiye’de belli bir demokratikleşme paketi içinde daha yetkili hale getirilmeli. İhracata teşvik verilmesi gerekirse, ticaret odası, ihracatçılar birliği, sanayi odası bu konuda yetkili, söz söyleyen ve söylediği yere düşmeyen hale getirilmeli. Aksi taktirde, bakanlarla başbakanla, diğer yetkilerle oturuyoruz. Taleplerimizi söylüyoruz. İyi bir gelişme oldu, şimdi bizi dinliyorlar. Daha önce dinlemiyorlardı. 
     Şimdi dinliyorlar, ama çok büyük oranda kendi bildiklerini yapıyorlar. 
     Handikabımız burada." 
     
     "O ELLERİ ÖPMEK LAZIM" 
     Gaziantep Valisi Lütfullah Bilgin de konuşmasında, bir ülkenin kalkınmışlığının en önemli göstergesinin ihracat olduğunu belirtti. 
     Türkiye’nin ihracatının 70 milyar doları geçtiğine işaret eden Bilgin, "Gaziantep üretim, kalite ve ihracatta Anadolu’ya örnek bir il oluşturuyor. Bu şehrin valisi olmaktan gurur duyuyorum" diye konuştu. 
     Gaziantep Büyükşehir Belediye Başkanı Asım Güzelbey de ihracatçılarla iftihar ettiğini belirterek, "Dişinizle, tırnağınızla çalışıp belli noktaya geldiniz. Sizi kutlamak, alkışlamak, daha da fazlası o elleri öpmek lazım" dedi. 
     Törende daha sonra, AK Parti Gaziantep Milletvekilleri Ahmet Uzer ve Nurettin Aktaş ile Gaziantep Valisi Lütfullah Bilgin, Büyükşehir Belediye Başkanı Asım Güzelbey, GTO Başkanı Mehmet Aslan, Gaziantep Sanayi Odası Meclis Başkanı Abdülkadir Konukoğlu ve Suriye’nin Gaziantep Başkonsolosu Bahjat Dougman tarafından başarılı ihracatçıları ödülleri dağıtıldı. 
     
</TEXT>
</DOC>
