<DOC>
<DOCNO> 356930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sondun23.html </URL>
<DATE> 2005/06/30/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
İsrail, Gazze'deki Yahudi yerleşkelerini 'yasak bölge' ilan etti 
</HEADLINE>
<TEXT>

     İsrail'in, ağustos ayı ortasında başlayacağı Gazze Şeridi'ndeki Yahudi yerleşimlerinin boşaltılması uygulamasından önce, bölgede yerleşimcilerin çıkardığı son olaylar üzerine Gazze Şeridi "askeri yasak bölge" ilan edildi. 
     Bu uygulamayla aşırı sağcı Yahudilerin bölgedeki yerleşimcilere destek vermek amacıyla Gazze'ye akın etmesi engellenecek, Gazze Şeridi'ne girişler sınırlandırılacak ve bölge sakinleri dışındakilerin bölgeye girişinin yasaklanması sağlanacak. 
     Yerleşimciler, Şirat Hayam yerleşiminde dün Filistinlilere ait terk edilmiş bir evi, yerleşimlerin boşaltılmasını önlemek amacıyla üs olarak kullanmak için işgal etmiş, Filistinlilerle ve kendilerini evden çıkarmaya uğraşan İsrail askerleriyle çatışmıştı. 
     İsrail Savunma Bakanı Şaul Mofaz, aşırı sağcı eylemcilerin şiddet olaylarının dozunu artırması üzerine, üst düzey güvenlik yetkilileriyle bir araya geldi. 
     Toplantıdan sonra, İsrail Ordusu Güney Komutanı Dah Harel, bölgeyi geçici olarak askeri yasak bölge ilan etti. Böylece, Gazze Şeridi'nde sadece 21 Yahudi yerleşiminde ikamet edenlerin bölgeye giriş-çıkışlarına izin verilecek. 
     Gazze Şeridi'ndeki en büyük Yahudi yerleşimi Guş Katif'te İsrail askerlerinin, yollara barikatlar kurarak, bölge sakinleri dışındakilerin giriş-çıkışlarına izin vermediği belirtiliyor. 
     Bu arada, aşırı sağcı eylemci İtamar Ben Gvir'in bölge dışına çıkartılması kararı alındı. Ben Gvir, İsrail'de sağcı bir partinin sözcülüğünü yapıyor ve Arapların İsrail'den kovulmasını isteyen görüşleriyle bilinen haham Meir Kahane'nin, yasadışı Kah Hareketi'nin önde gelen liderlerinden biri olarak tanınıyor. Ben Gvir, Bati Şeria'daki Filistin kentlerinden El Halil'deki birkaç Yahudi yerleşiminden biri olan Kiryat Arba'da yaşıyor. 
     
</TEXT>
</DOC>
