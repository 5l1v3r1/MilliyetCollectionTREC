<DOC>
<DOCNO> 376497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sontur09.html </URL>
<DATE> 2005/09/07/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
78'lilerin ''Öcalan'' sıkıntısı 
</HEADLINE>
<TEXT>

     78’liler Girişimi Vakfı İstanbul Şube Başkanı 
     Celalettin Can, 25’inci yıldönümü nedeniyle 12 Eylül’de düzenleyecekleri "Darbeciler Yargılansın" mitingi öncesinde Kürt çevreleriyle aralarında Abdullah Öcalan gerginliği yaşandığını kaydetti. 
     Celalettin Can, ANKA’ya yaptığı açıklamada, Kürtlerin ısrarla 12 Eylül müdahalesinin 25’inci yıldönümünde "Abdullah Öcalan üzerindeki tecrite dikkat çekmek" istediklerini ve bunun kendileri için sıkıntı yarattığını belirtti. 12 Eylül askeri darbesinin Kürt sorununu ortaya çıkardığını savunan Can, "Bizler 12 Eylül kanunlarının demokrasi üzerindeki etkisine dikkat çekmek istiyoruz. 
     Ancak, Kürt çevresi Öcalan’ın durumunu ön plana çıkarmak istiyor. Bu duruma karşı, biz miting içerisinde konuya değinmeyi düşünürken, Kürtler, kürsüde bunu dile getirme talebinde bulundu" dedi. 
     
     KÜRTLER, TÜRK SOL HAREKETİ ÜZERİNDEN ÖRGÜTLENDİ 

     Mitingde Kürt sorununa "insan hak ihlalleri" çerçevesinde değineceklerini kaydeden Can, 12 Eylül darbesiyle Kürtlerin ve Türklerin yoğun hak ihlalleri yaşadığını kaydeti. Can, darbenin Kürtler ve Türkler ortak mücadele birliğini böldüğünü belirterek, "12 Eylül darbesi temelde Türk sol hareketine göre şekillendi. Darbeyle Türk sol hareketinin önüne büyük engeller çıkarıldı ve Kürtler bunun üzerinden büyük bir örgütlenmeye gitti" diye konuştu. 
     
     SOL HAREKETİN DİRENİŞİ KIRILDI 

     Can, 1990’dan sonra Türk Sol hareketinin yeniden oluştuğunu ve o dönemde Kürtlerin barış ve demokrasi talebini dile getirdiğini söyledi. 90’lı yıllardan sonra Sol hareketin kendine gelemediğini kaydeden Can, bunun nedenini Sol hareketin yenilgisine bağladı. 12 Eylül darbesinden önce toplumun sol hareketi dikkate aldığını ifade ederken, bu dönemde sol hareketin direnişinin kırıldığını ve artık kendini aşacak bir yol bulamadığını söyledi. 
     
</TEXT>
</DOC>
