<DOC>
<DOCNO> 352530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sondun51.html </URL>
<DATE> 2005/06/16/ </DATE>
<TIME> 19.50 </TIME>
<AUTHOR>  </AUTHOR>
<HEADLINE>
ABD'de 4 milletvekili Bush'tan geri çekilme planı istedi... 
</HEADLINE>
<TEXT>

     ABD’de 4 Temsilciler meclisi üyesi Başkan Bush’un yıl sonuna kadar Irak’tan çekilme planı açıklamasını isteyen bir yasa teklifi sundu. 
     ABD’de Irak savaşının başlamasından bu yana ilk kez böyle bir teklif sunuldu. 
     2 Cumhuriyetçi ve 2 Demokrat Parti üyesi milletvekili tarafından 
     hazırlanan yasa teklifinin kabul edilmesi durumunda Bush, bu yıl sonuna kadar Irak’taki Amerikan askerlerini çekmek için bir plan sunacak ve Ekim 2006’dan itibaren askerleri çekmeye başlayacak. Teklifin yasalaşması için Temsilciler Meclisi ve Senato’da kabul edilmesi gerekiyor. Bu durumda bile Başkan Bush yasayı veto edebiliyor. Teklifi sunan Cumhuriyetçi Parti milletvekillerinden Walter Jones, daha önce Irak’ta savaşın lehinde oy kullanmıştı. Jones, "ABD’nin Irak’ta yapabileceğini yaptığını ve savaşın nedeni diye gösterilen devrik Irak Devlet Başkanı Saddam Hüseyin’in kitle imha silahlarına sahip olduğu iddiasının yanlış çıktığını" söyledi. Jones, "Bin 700 ölüden, 12 binden fazla yaralıdan ve 200 milyar dolarlık harcamadan sonra, bunları tartışmak ve bu teklif üzerinde konuşmak gerektiğine inanıyoruz" dedi. Teklifi Cumhuriyetçi Parti’den Ron Paul, Demokrat Parti’den ise Dennis Kucinich ve Neil Abercrombie imzaladı. 
     
</TEXT>
</DOC>
