<DOC>
<DOCNO> 352570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/soneko33.html </URL>
<DATE> 2005/06/16/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
OECD Ekonomi Bölümü Başkanı Türkiye için endişe etmiyoruz 
</HEADLINE>
<TEXT>

     OECD Ekonomi Bölümü Başkanı Jean-Philippe Cotis, Yeni Türk Lirası'nın değer kazanmasının ekonominin sağlıklı olduğunu gösterdiğini ve endişe etmediklerini söyledi. 
     Cotis, OECD Sanayi ve İş Dünyası İstişare Komitesi'nin BIAC Genel Kurulu kapsamında düzenlenen basın toplantısında soruları yanıtladı. 
     Türkiye'nin geçen yıl yüzde 9.9 büyüme yakaladığının, son 3 yıllık büyüme oranının da toplam yüzde 25 olduğunun anımsatılması üzerine Cotis, yüzde 10'lar düzeyindeki büyümenin her yıl sağlanamayabileceğini belirterek, ''Hatta Türkiye bile sürdüremeyebilir'' dedi. 
     Yakalanan yüksek büyüme oranında, geçmişteki negatif büyümelerin de etkisi olduğunu belirten Cotis, yüzde 6'lık bir büyüme oranı için ''Gerçekçi ve sürdürülebilir'' ifadesini kullandı. Cotis, ''Bizim senaryomuz yavaş iniş ve sürdürülebilir büyüme'' dedi. 
     Cotis, kurlarla ilgili bir soru üzerine de, mevcut dalgalı kur rejiminin iyi bir rejim olduğunu, amacına hizmet ettiğini söyledi. 
     Cotis, ''TL'nin değer kazanması ekonominin sağlıklı olduğunu gösteriyor, endişe etmiyoruz'' diye konuştu. 
     
     OECD GENEL SEKRETERİ 
     OECD Genel Sekreteri Donald Johnston da, Türkiye için yıllarca potansiyelinden bahsedildiğini, doğru politikalar uygulanırsa ne kadar önemli bir ülke olacağının söylendiğini kaydetti. 
     Türkiye'de yapılan reformlara değinen Johnston, ''Türkiye çok önemli bir şekilde ileri gidiyor, yeter ki hız devam etsin'' dedi. 
     
</TEXT>
</DOC>
