<DOC>
<DOCNO> 391938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/son/sondun14.html </URL>
<DATE> 2005/11/03/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
ABD'nin Doğu Avrupa'da gizli cezaevleri var mı 
</HEADLINE>
<TEXT>

     Washington Post gazetesinin CIA'in El Kaide terör örgütünden bazı önemli şüphelileri Doğu Avrupa’da Sovyet dönemine ait gizli bir hapishanede tuttuğu ve sorguladığı haberi gizemini koruyor. ABD'den bugün 'gizli cezaevleri olsa bile buralarda işkence yapılmaz' açıklaması gelirken, Romanya, Slovakya ve Macaristan haberi yalanladı. 
     ABD Ulusal Güvenlik Danışmanı Stephen Hadley, Amerikan Haberalma Teşkilatı’nın CIA , El Kaide terör örgütünden bazı önemli şüphelileri Doğu Avrupa’da Sovyet dönemine ait gizli merkezlerde tuttuğu iddialarıyla ilgili, "Gizli cezaevleri olsa bile buralarda işkenceye hoşgörü gösterileceği anlamı çıkmaz" dedi. 
     Hadley, Başkan George Bush’un, gizli cezaevlerinde olsa bile terör şüphelileri dahil tüm tutuklulara işkence uygulanmasını yasaklayan talimatı olduğunu söyledi. 
     Hadley, gizli cezaevleri iddiasıyla ilgili olarak da böyle cezaevleri olsa bile buralarda işkenceye hoşgörü gösterileceği anlamı çıkmayacağını ifade etti. 
     
     Romanya, Slovakya ve Macaristan'dan tepkiler 

     Romanya Başbakanı Calin Tariceanu, ülkesinde Amerikan Haberalma Teşkilatı'na CIA ait üs bulunmadığını söyledi. 
     Tariceanu, Rumen gazetecilere yaptığı açıklamada, Washington Post gazetesinin iddialarına yanıt verdi. Tariceanu, "Romanya'da CIA üssü yoktur" diye konuştu. 
     Slovakya ve Macaristan yönetimleri, bu ülkelerde ABD’ye ait gizli cezaevleri bulunmadığını açıkladı. 
     Slovakya ve Macaristan yetkilileri, Washington Post gazetesinin iddialarına yanıt verdi. 
     Slovakya Adalet Bakanlığı sözcüsü, CTK ajansına yaptığı açıklamada, "Slovakya’da bu tür cezaevleri bulunmamaktadır" dedi. 
     Slovakya İstihbarat Servisi sözcüsü Vladimir Simko da konuyla ilgili açıklamasında, "Slovakya CIA ile işbirliği yapsa bile, Slovak istihbarat servisi bu konuda basına bilgi vermez" dedi. 
     Macaristan Gizli Servisi Başkanı Andras Toth da AFP’ye yaptığı açıklamada, Amerikalı yetkililerin kendileriyle bu konuda hiç temasa geçmediğini söyledi. 
     Washington Post’un haberini "saçma" olarak nitelendiren Toth, "Böyle bir olaydan haberim yok. Böyle bir şey olsaydı benim haberim olurdu" dedi. 
     
     Gazete ne yazmıştı 

     Washington Post gazetesi, Amerikan Haberalma Teşkilatı’nın CIA , El Kaide terör örgütünden bazı önemli şüphelileri Doğu Avrupa’da Sovyet dönemine ait gizli bir merkezde tuttuğunu ve sorguladığını yazmıştı. 
     CIA’in bu tür merkezleri yurtdışında kullandığını, çünkü ABD’de tutukluları böyle tecritte tutmanın yasadışı olduğunu yazan gazete, üst düzey Amerikalı yetkililerin isteği üzerine bu programa dahil Doğu Avrupa ülkelerinin isimlerini, misillemelere karşı hedef olabilecekleri gerekçesiyle yayımlamadığını bildirmişti. 
     
</TEXT>
</DOC>
