<DOC>
<DOCNO> 388005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sonspo07.html </URL>
<DATE> 2005/10/19/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
İtalyan haber ajansı ANSA Belçika milli takımı, Gerets'e talip... 
</HEADLINE>
<TEXT>

     Lütfullah Göktaş bildiriyor 

Belçika Milli Futbol Takımı’nın, Galatasaray Teknik Direktörü Eric Gerets’e talip olduğu öne sürüldü. 
     İtalyan haber ajansı ANSA’nın Brüksel çıkışlı haberine göre, Aime Anthuenis ile 31 Aralık’ta yollarını ayırmaya karar veren Belçika Milli Takımı’nda gözler, Gerets’e çevrildi. 
     ANSA, Belçika Futbol Federasyonu’nun Anthuenis’den boşalacak teknik direktörlük koltuğunu, AC Milan’ın eski savunma oyuncusu ve Galatasaray’ın şu anki çalıştırıcısı Gerets ile doldurma yoluna başvurabileceğini ileri sürdü. 
     Gerets dışında olası adaylar arasında, AC Milan’ın eski kaptanı Marc Wilmots ile Rene Vandereycken’in adı geçiyor. 
     Haberde, Belçika Futbol Federasyonu’nun, sözleşmesi Temmuz 2006’da sona erecek Authuenis’i görevinden alma kararında, A Milli Takım’ın, 2006 Dünya Kupası’na katılamayacak olmasının rol oynadığı kaydedildi. 
     Federasyon yetkililerinin, yeni teknik direktörü belirleme konusunda zaman kazanma eğiliminde oldukları ve Belçika A Milli Takımı’nın, gelecek yıla kadar dostluk maçı yapmayabileceği de belirtiliyor. 
     
</TEXT>
</DOC>
