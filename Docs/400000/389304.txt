<DOC>
<DOCNO> 389304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sontur11.html </URL>
<DATE> 2005/10/24/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Yeni haftada yaz mevsimi... Hava sıcaklıkları artıyor... 
</HEADLINE>
<TEXT>

     Yazdan kalma bir hafta sonu yaşayan Türkiye'de pastırma yazı yeni haftada da devam ediyor. Perşembeye kadar yalnızca Karadeniz ve Marmara'nın doğusunda yağış bekleniyor. Yurdun kuzeyinde gökyüzü parçalı bulutlu, güneyde ise güneşli günler sürüyor. İstanbul yarın sağanak yağışlı... 
     Hava sıcaklığı artmaya devam ediyor. Sıcaklıklar İstanbul'da 19, Trabzon'da 20, Ankara'da 21, Diyarbakır'da 24, İzmir'de 26, Antalya'da 27 ve Adana'da 28 dereceye kadar çıkarken, kış mevsimini erken yaşamaya başlayan Erzurum'da gece sıcaklıkları -8 dereceye kadar iniyor. 
     YARIN Marmara'nın doğusu ve Karadeniz'de sağanak yağış görülecek. Akdeniz güneşli, İç Anadolu ve Doğu Anadolu'nun güneyi ile Güneydoğu Anadolu az bulutlu ve açık, diğer yerler parçalı bulutlu. 
     ÇARŞAMBA günü yalnızca Rize çevresinde yağış var. Ege, İç Anadolu, Güneydoğu Anadolu ve Doğu Anadolu'nun güneyi açık, Akdeniz güneşli, diğer bölgeler parçalı bulutlu bir gün geçirecek. 
     PERŞEMBE günü ise Karadeniz'in kıyısı yağışlı, Marmara, Karadeniz'in iç kesimleri ve Doğu Anadolu'nun kuzeyi parçalı bulutlu. Akdeniz, Muğla çevresi ve Güneydoğu Anadolu güneşli, diğer yerler açık... 
     
     Antalya'da yaz bitmedi 
     TÜRKİYE'nin başta Erzurum olmak üzere Doğu illeri soğuk ve karla mücadele ederken, turizm kenti Antalya hala yazdan kalma günler yaşıyor. 
     Antalya'da bulunan yabancı tatilciler 25 derece sıcaklıkta sahil ve plajlarda güneşlenip denize giriyor. Dünyaca ünlü Konyaaltı Sahili'ndeki plajlarda güneşlenip denize giren turistler, Antalya'da bu mevsimde denize girdiğimiz için şanslı tatilcileriz. Dünyanın en güzel ülkesinde bulunmaktan çok mutluyuz'' dedi. 
     Plajlarda denize giren ve güneşlenen tatilciler, zaman zaman dergi, gazete ve kitap okurken, zaman zaman da su sporları yapıp güneşin keyfini çıkardı. Meteoroloji uzmanları, sıcaklıkların mevsim normallerinde seyrettiğini bugün hava sıcaklığının 23- 25 derece, deniz suyu sıcaklığının ise 22 derece olduğunu bildirdi. 
     
</TEXT>
</DOC>
