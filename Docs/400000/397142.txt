<DOC>
<DOCNO> 397142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/dunya/dun01.html </URL>
<DATE> 2005/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Çırpındıkça batıyor 
</HEADLINE>
<TEXT>


Bush yönetiminin savaşa gitmek için Irak istihbaratını çarpıttığını söyleyenleri ağır dille suçlayan ABD Başkan Yardımcısı, halk nezdindeki desteğini hızla yitiriyor 

YASEMİN ÇONGAR Washington 


ABD'de Irak Savaşı'na ilişkin siyasi tartışma giderek kızışırken, Bush yönetimi adına en sert açıklamalar Başkan Yardımcısı Dick Cheney'den geliyor. 
Cheney, bir hafta içinde ikinci kez savaşı eleştirenleri hedef alarak, "Birkaç siyasetçi, cesur erkek ve kadınlarımızın kasıtlı bir yanıltmaca yoluyla savaşa gönderildiğini iddia ediyor. Bu, revizyonizmin en adaba aykırı, en arsız şeklidir" dedi. 
"American Enterprise Institute" adlı muhafazak r fikir kuruluşundaki konuşmasında, Demokratik Partililerin savaşa ilişkin eleştirilerini "kendi kendisine zarar veren bir kötümserlik" ve "dürüstlükten uzak, ayıplanacak bir tutum" diye niteleyen Cheney, "Savaş öncesi enformasyonun ülkenin lideri tarafından çarpıtıldığı, abartıldığı, uydurulduğu yönündeki herhangi bir iddia tümden yanlıştır" dedi. 
Irak'tan bu aşamada topyek n çekilmenin hata olacağını savunan Cheney'nin açıklamaları, kamuoyundaki desteğinin en alt düzeyine indiği bir döneme rastlıyor. 

Olumsuz düşünceler 
Newsweek dergisinin anketine göre, Cheney'yi "dürüst ve ahlaklı" sayan ABD seçmenlerinin oranı yüzde 29. Bu oran, sadece Demokratların değil, her dört Cumhuriyetçi'den en az birinin Cheney'nin kişiliği konusunda olumsuz görüş taşıdığını yansıtıyor. 

CNN'den çarpı 

Internet haber sitesi Drudge Report, Cheney'nin konuşmasını canlı yayımlayan CNN televizyonunun, Başkan Yardımcısı'nın görüntüsü üzerine "çarpı" işareti yansıttığını duyurdu. Site, "Çarpı işareti birkaç kez ve her seferinde saniyenin 15'te biri kadar yansıtıldı" derken, CNN ise olayın teknik bir arızadan kaynaklandığını bildirdi. 


</TEXT>
</DOC>
