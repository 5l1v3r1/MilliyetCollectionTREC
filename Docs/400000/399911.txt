<DOC>
<DOCNO> 399911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sondun30.html </URL>
<DATE> 2005/12/02/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Irak'ta kaçırılan Alman kadın için Berlin'deki bazı camilerde dua edildi 
</HEADLINE>
<TEXT>

     Irak’ta kaçırılan Alman kadın arkeolog Susanne Osthoff’un serbest bırakılması için bugün Almanya’nın başkenti Berlin’deki bazı camilerde dua edildi. 
     Diyanet İşleri Türk İslam Birliği’ne DİTİB bağlı Şehitlik Camii’nde Cuma namazıyla birlikte yapılan duaya Berlin Eyaleti İçişleri Bakanı Ehrhart Körting de katıldı. 
     Körting, daha sonra DİTİB Yönetim Kurulu üyesi ve Şehitlik Camii Derneği Başkanı Hüseyin Mıdık ve Genel Sekreteri Ali Gülçek ile düzenlediği basın toplantısında, bugün dünyada terörü kınamak amacıyla diğer bazı camilerde de dua edileceğini belirterek, "Farklı dinlere sahip olabiliriz, ancak hepimiz dünyadaki teröre karşıyız" dedi. 
     Terörü kınamak amacıyla DİTİB’in başlattığı girişimi takdir ettiğini belirten ve kendisini davet ettiği için DİTİB’e teşekkür eden Körting, "Bir insanı öldüren tüm insanlığı öldürür" şeklinde Kuran-ı Kerim’de yer alan sözün İncil’de de bulunduğunu kaydetti. 
     Camide cemaatle namaz kılan Körting, bundan böyle cuma namazlarını adet haline getirip getirmeyeceği sorusu üzerine, ilk kez bir cuma namazına katıldığını, ancak Müslümanlarla diyalog kapsamında düzenli aralıklarla cami ziyaretlerinde bulunduğunu ifade etti. 
     DİTİB Genel Başkanı Rıdvan Çakır’ın, Osthoff’un kaçırılmasıyla ilgili yayınladığı basın açıklamasını okuyan Mıdık ise sebebi ne olursa olsun bir kadının kaçırılmasının dini bir nedeni olamayacağını, Osthoff’u kaçıranların Müslümanlığı hiç bilmediklerini gösterdiklerini söyledi. 
     Çakır, açıklamasında, İslamiyet’in savaşlarda bile kadınlara ve çocuklara, masum insanlara dokunulmamasını emrettiğini hatırlatarak, Osthoff’un bir an önce serbest kalması umudunu dile getirdi. 
     Gülçek de, Osthoff’un serbest bırakılmasına bir katkı sağlamak istediklerini, bu nedenle terörü kınayarak Osthoff’un serbest bırakılması için dua ettiklerini söyledi. 
     Körting’in basın toplantısına, Berlin’de bulunan ve cuma namazı için Şehitlik Camii’ne gelen Giresun’un Görele İlçesi Belediye Başkanı Ertuğrul Melikoğlu ve Çanakçı İlçesi Belediye Başkanı Sebahattin Şenel de katıldı. 
     Bakan Körting, daha sonra, Schöneberg semtinde bulunan İslam Federasyonu’na İF bağlı bir camiyi ziyaret etti. 
     
</TEXT>
</DOC>
