<DOC>
<DOCNO> 361072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sonsiy18.html </URL>
<DATE> 2005/07/14/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Başbakan Erdoğan, BBC ve Reuters'ı kınadı... 
</HEADLINE>
<TEXT>

     Başbakan Recep Tayyip Erdoğan, ''Dünyadaki iki önemli televizyon veya medya grubu BBC ve Reuters'in Türkiye'de PKK terör örgütünü bir milis olarak ilan etmesini kınıyorum ve lanetliyorum'' dedi. 
     Ankara Sanayi Odası'nın ASO meslek komiteleri 2. toplantısına katılan Başbakan Erdoğan, burada meslek komitesi üyeleriyle birlikte Londra'daki terör saldırısında ölenler için saygı duruşunda bulundu. Saygı duruşu, AB üyesi ve AB'ye aday diğer ülkelerle eşzamanlı olarak yapıldı. 
     Saygı duruşu sonrası yaptığı konuşmada, öncelikle gerek Londra'da, gerek son terör eyleminde, gerekse Türkiye'de bugüne kadar teröre kurban verilen vatandaşlar, gerekse tüm dünyada teröre kurban edilmiş insanlar için 2 dakikalık saygı duruşunda bulunduklarını bildiren Erdoğan, şunları söyledi 
     ''İnanıyorum ki terör uluslararası ortak bir mücadelenin verilmesi suretiyle hakkından gelinebilecek bir insanlık dışı olay. Bu konuda bir dayanışma, bir ortak mücadele şart. Aksi takdirde görüldüğü gibi son zamanlarda özellikle benim terörüm iyi senin teröristin kötü mantığı oluşturulmaya başlandı. Bu çok ciddi bir tehlike ve insanlığı tehdit eden, bana göre çok ciddi bir olumsuz gelişme. Bu konuda özellikle insani duygusallıktan uzak ama olgun bir şekilde bir dayanışma ruhunu geliştirmek zorundayız. Kaldı ki bizler 1978'den bu yana bu işin bedelini ödemiş bir ülkeyiz. Ve 40 bine yakın insanımızı teröre kurban vermiş bir ülkeyiz. Dünyada bunun bir başka benzeri yok. Dolayısıyla son zamanlardaki gelişmeleri yine hep birlikte izliyoruz. Ama geri adım atmak gibi niyetimiz de asla söz konusu değildir.'' 
     
     TERÖRLE MÜCADELEYİ ŞARTLAR NEYİ GEREKTİRİYORSA YAPMAK... 

     Terörle mücadeleyi şartlar neyi gerektiriyorsa ona göre yapmak suretiyle bu yola devam etmek durumunda olduklarını belirten Başbakan Erdoğan, şunları kaydetti 
     ''Aksi takdirde teröre mahkum olmuş, kurban olmuş ki son zamanlarda burada onu da açıklıyorum şimdi, dünyadaki iki önemli televizyon veya medya grubu BBC ve Reuters, her ikisinin Türkiye'deki PKK terör örgütünü bir milis olarak ilan etmesini kınıyorum ve lanetliyorum. Ve özellikle dünya medyasını bu noktada objektif bir bakış sergilemeye davet ediyorum. Eğer bu anlayış, bu şekilde devam ederse, bunu bilsinler ki bugün Türkiye'yi, bu ülkenin evladını vuran bu terör, yarın onları da vuracaktır. Ve onları da acıtacaktır. Bunu böyle bilsinler.'' 
     
     Erdoğan'ın eleştirisi üzerine BBC'den açıklama geldi... 

     Başbakan Recep Tayyip Erdoğan’ın, "Türkiye’de PKK terör örgütünü bir milis olarak ilan etmesi" nedeniyle Reuters ile birlikte eleştirdiği BBC’den açıklama yapıldı. 
     BBC Dünya Servisi Genel Müdürü Nigel Chapman ve BBC Türkçe Servisi Müdürü Hüseyin Sükan’ın açıklamaları, BBC’nin internet sitesinde yayımlandı. 
     Chapman, açıklamasında, "Londra’daki bombalı eylemler sonrasında, BBC’nin terörist kelimesini nasıl kullandığı konusunda hem İngiltere basınının, hem de bazı uluslararası gözlemci ve yorumcuların yanlış anlamaları olduğunu" belirtti. 
     "Terörist kelimesinin kullanımının BBC’de yasak olmadığını, ancak BBC’nin objektif kalmak amacıyla bu kelimeyi çok dikkatli kullandığını" kaydeden Chapman, "habere konu olanların kimliği hakkında dinleyicilerin ve izleyicilerin kendilerinin karar vermesini hedeflediklerini" ifade etti. 
     BBC’nin Londra bombalamaları ve benzeri olayları aktarışını izleyen hiçkimsenin, bu tür suçları bütün dehşetiyle yansıttıklarından kuşku duyamayacağını belirten Chapman, "BBC’nin dünyanın dört bir yanında siyasi, kültürel ve dini olarak çok farklı görüş ve geleneklere sahip dinleyici ve izleyicileri var. Bu durum, BBC’nin omuzlarına uluslararası bir yayıncı olmanın sorumluluğunu da yüklüyor. 
     Dolayısıyla, ne kadar sarsıcı ve korkunç olsa da bütün olayları objektif bir tarzda yansıtmayı hedefliyoruz" ifadelerini kullandı. 
     BBC Türkçe Servisi Müdürü Hüseyin Sükan da, açıklamasında, "herhangi bir kişiyi ya da örgütü terörist ya da milis ilan etmenin BBC’nin işi olmadığını" belirterek, "Bu yapılmışsa bence yanlıştır. 
     BBC’nin resmi açıklamasında da söylendiği gibi terörist, milis türünden kelimeleri dikkatli kullanmak gerekir. Biz Türkçe yayınlarda bu tür tanımlamalardan uzak duruyoruz" dedi. 
     Sükan, "milis kelimesinin de, eğer siyasi bir yüklemi içeriyorsa, kullanımında çok dikkatli olunması gerektiğini, kelimelerin bir dilden bir dile çevrildiğinde ya da değişik toplumlarda farklı anlamlar içerebildiğini" kaydetti. 
     "Terörist" kelimesinin BBC yayın kurallarına göre mümkün olduğunca kullanılmasından kaçınılması tavsiye edilen bir kelime olduğunu kaydeden Sükan, örneğin İngiltere’de yıllarca bombalı saldırılar yapan İrlanda Cumhuriyetçi Ordusu IRA için "terörist örgüt" ifadesinin benimsenmediğini belirtti. 
     Başbakan Erdoğan, bugün Ankara Sanayi Odası’nın ASO meslek komiteleri 2. toplantısında yaptığı konuşmada, "Dünyadaki iki önemli televizyon veya medya grubu BBC ve Reuters’in Türkiye’de PKK terör örgütünü bir milis olarak ilan etmesini kınıyorum ve lanetliyorum" demişti. 
     
</TEXT>
</DOC>
