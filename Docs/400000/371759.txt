<DOC>
<DOCNO> 371759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/spor/axspo02.html </URL>
<DATE> 2005/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Düğüm çözüldü 1-2 
</HEADLINE>
<TEXT>


Sarı-Lacivertli takım, birçok pozisyonu cömertçe harcadığı ilk yarıda Okan'ın yarattığı, hakemin aldandığı penaltıyla şok yaşadı. Nobre elle düzletip, ağları salladı. Semih, üç puanlık vuruşu yaptı 


90 dakika 

MEHMET DEMİRKOL 

Son derece gevşek geçen maç sonrası rejenerasyon antrenmanları topla yapılıyor olsa ve Fenerbahçe, PAF takımıyla oynuyor olsa, bu kadar kolay rakip kaleye inebilir miydi bilmiyorum Geçen yıl Hagi'yle çalışan ve ligin başarılı savunmalarından birinin nasıl yapıldığını en yakından gören, belki bunda katkısı olan Metin Yıldız'ın, bu savunmayı nasıl kurduğu, üzerinde düşünülmesi gereken bir konu. Fenerbahçe'nin ilk yarıda, 2'si Volkan'ın paslarıyla olmak üzere - 8'i net - çok sayıda pozisyonunun nasıl oluşabildiğini açıklamak zor. Hem de yerden oynamayı seven konuk ekibin ideal takımından üç oyuncunun olmaması ve rezalet zemin gerçeği ortada dururken. 

Şaşırtıcı durum 
Bu şaşırtıcı durumu Daum'un sistemde yaptığı keskin değişiklikle açıklayabilir miyiz Ofansif bir 4-2-3-1'den iki santrforlu 4-3-1-2'ye dönüş Rizespor'un çok adam adamalı oyununu bozmuş olabilir. Ama 11. dakikada Semih'in boş kaleye topu yuvarlamak yerine sert bir vuruşla topu üstten auta yolladığı pozisyonu nasıl açıklarız bilmiyorum. İki deparı olmayan santrfor Semih ve Nobre'nin kolkola Zdravkov'la karşı karşıya kalışı modern futbolu savunma ideolojisinde nasıl açıklanabilir ki Doğrusu ya pek acayipti. Ama asıl acayiplik, bu sonsuz pozisyon fırtınasının Rizespor'un bir penaltı golüyle kapanışı oldu. 47'de Okan'ın başından sonuna kendi yaratımı olan ve Metin Tokat'ın da kandığı penaltıyla 1-0 önde girdiler soyunma odasına. 
Fenerbahçe 13'te önce Appiah sonra Luciano, 20'de Nobre, 33'te Alex, 40'ta Aurelio ve 45'te yine Alex'le golle burun buruna gelmişti, ama devreyi 1-0 yenik kapattılar. İşte buna futbol denir. Metin Yıldız'ın maçı kazanma planı ise aslında Fenerbahçe'ye karşı bulunabilecek kadar şans yaratmıştı. 19'da Fahri ve 32'de Okan'la sonlanan kontrataklar golük şanslar olarak notlara yazıldı. 2. devrenin başında ise Okan'la benzer bir şanstan gol çıkmadı. Ancak bu kadar ham bir defanstan Fenerbahçe'nin gol çıkaramaması bir mucize olabilirdi ancak. Devreyle birlikte kanatları çiftleyerek, savunmayı ileri çıkararak yüklendiler ve korkunç bir savunma hatasından Appiah'ın pası ve Nobre'nin kale önü şutuyla beraberliği 50'de yakaladılar. Metin Tokat ve yardımcısı burada da Nobre'nin topu elle düzeltmesini yakalayamadı. 

Okan kaçırdı 
Abluka bitmedi. Çünkü Rize savunması her türlü riski almanıza prim veren bir madendi. 56'da Okan kaptırdı, Aurelio'da Semih'e golü attırdı 1-2 
Fenerbahçe oyun başından bu yana rahat olduğu maçta golleri de bulunca iyice yumuşadı. Ablukayı gevşettiler, ama geri dönmekte de yavaş kaldılar. Pozisyon verdiler böylece. Okan çok çalışkan ve akıllıydı. Ama 64'te karşı karşıyada topu inanılmaz şekilde auta attı. 
Metin Yıldız'ın sonraki ofansif hamleleri zaten savunma sorunları olan Rizespor'u iyice zor durumlara sokabilirdi, ama Daum bunları değerlendirmek yerine savunmaya döndü. Deniz'i oyuna aldı, Selçuk'u geri çekti ve yine de oyuna hakim olamadı. 8 milyon Euro'ya çapa satın alan dünyanın en pahalı Alman Teknik Direktörü için ne yazık 

MAÇIN HAKEMİ 
Kolay kandı 
Görebildiğimiz kadarıyla Okan'ın, Volkan'la temasa girmeden kendisini atışına Metin Tokat ve yardımcısı tereddütsüz penaltı çaldı. Çok kolay kandı, kanmaya hazırdı. Nobre'nin attığı golde topu eliyle önüne alışında ise onun açısı bunu görmesine izin vermiyordu. Ancak kıdemli yardımcı hakemin pozisyonu çözmesi o kadar da zor olmasa gerek. 

MAÇIN YILDIZI 
Appiah 
Zdravkov ilk yarı çok iyiydi ama skoru tutamadı. Semih çok çalışkandı ve galibiyet golünü buldu ama çok kaçırdı. Alex oyunda yoktu, ama bu Ünal'ın markajından değil. Bana kalırsa sahadaki adı Süper Lig maçının süpere yakın tek oyuncusu h l Juventuslu izleri taşıyan Appiah'tı. 

Anelka'ya ultimatom 

Yönetim, Fransız yıldıza kesin kararını vermesi için bu akşama kadar süre tanıdı. Anelka'ya, "Gitmek istiyorsan söyle. Ona göre tavır takınacağız" dedi 

YUSUF KOBAL 

Newcastle United'ın ısrarla istediği Anelka'nın durumu bugün çözüme kavuşacak. Fenerbahçe Yönetimi, Fransız futbolcu ile yaptığı görüşmede, "Bize pazartesi akşamına kadar nerede oynamak istediğini bildir. Eğer burada bir sıkıntın varsa söyle. Düşüncelerini öğrenelim ki biz de tavrımızı belirleyelim. Gideceksen transfer çalışmalarını hızlandıracağız" denildi. 
Teknik Direktör Daum da Rize maçı sonrası, "Forvet sıkıntısı konusunda herhangi bir serzenişte bulunmadım, bulunmam da. Şu bir gerçek ki, elimizdeki imkanlarla herşeyin en iyisini yapmalıyız. Anelka konusu pazartesi günü bugün netlik kazanır. Çünkü Anelka'ya verilmiş bir ultimatom var. Bugün Anelka konusu da benim üzerime yıkılıyor. Oysa benim Anelka ile ne bir tartışmam ne de görüş ayrılığım var. Kendisini 6 aylığına transfer etmediğimizi, önüne hedefler koyduğumuzu, birlikte başarıyı yakalayacağımızı, onun yeniden Fransa Milli Takımı'na seçilerek hedefine ulaşması gerektiğini söyledim. Yaklaşık 1 sene önce Hooijdonk konusunda sakatlığına inanıp inanmamam yönünde bir soru gelmişti. Şimdi aynı soru Anelka için soruluyor. Ben onun sakat olduğuna inanıyorum. Hooijdonk'a da inanmıştım. Her zaman oyuncunun yanındayım. Onları korurum çünkü biz bir aileyiz" diye konuştu. 
Alman hoca, maçla ilgili olarak da "Galibiyeti hak ettik. 5-1 bile sonuçlanabilirdi. İyi bir alan dağılımı söz konusuydu. Oyuncularımı bu kötü zemin şartlarında verdikleri mücadeleden dolayı kutluyorum. Sezona iyi girmedik ve üzerimizde büyük baskı oluştu. Sanırım bunu atlattık" dedi. 

'Nasıl olsa kazandınız' 

KALECİ Volkan, hakem Metin Tokat'ın yanına giderek Okan'ın düşmesinin penaltı olmadığını söylediğini belirtti. Genç kaleci, "Yan hakem de 'Evet hocam penaltı değildi' deyince Tokat, 'Oğlum nasıl olsa kazandınız' yanıtını verdi" diye konuştu. 

Yağmur korkusu 

TEKNİK Direktör Daum dün Rize'deki sağnak yağış nedeniyle maç öncesi tedirginlik yaşadı. Alman hoca, karşılaşmanın oynanacağı stada hemen bir görevli göndererek zemin hakkında bilgi sahibi olmaya çalıştı. 

Semih sürprizi 

SARI - Lacivertli ekibin genç golcüsü uzun bir aradan sonra ilk on birde şans buldu. Teknik Direktör Daum, Tuncay ve Anelka'nın yokluğunda Semih'e formayı verirken, genç yıldız attığı kritik golle galibiyete imzasını koydu. 

Son atak Umut için 

YÖNETİM Ankaragücü'nün genç golcüsü Umut'a da talip oldu. Ancak başkent ekibinin Semih, Mahmut Hanefi ve artı para isteği üzerine geri adım atıldığı bildirildi. Tarafların yeniden görüşeceği öğrenildi. 

Yıldız ümitli 

RİZESPOR Teknik Direktörü Metin Yıldız, gelecek haftalar için umutlu olduğunu söyledi. Yıldız, "Çok iyi bir futbol oynuyoruz. Ama maalesef bunu sonuca yansıtamıyoruz. Eğer başaramazsak ben üzerime düşeni yaparım" diye konuştu. 


</TEXT>
</DOC>
