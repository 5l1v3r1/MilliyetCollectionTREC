<DOC>
<DOCNO> 368194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/guncel/gun02.html </URL>
<DATE> 2005/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Aile hekimi kazanacak 
</HEADLINE>
<TEXT>


Aile hekimlerinin sabit maaşı 1500 YTL olacak. 1000'in üzerindeki her hasta için ek ücret verilecek. Muayenehane giderleri ve diğer giderler ile birlikte ücret 5880 YTL'yi bulabilecek 

YILDIZ YAZICIOĞLU Ankara 

Sağlık Bakanlığı'nın, pilot il seçilen Düzce'de aile hekimliği sistemine geçmek için hazırladığı ödemelerle ilgili yönetmeliğine göre, aile hekimleri tavan ücret olarak aylık 5880 YTL alacak. 
Bakanlığın Başbakanlık'a gönderdiği taslak yönetmeliğe göre, aile hekimine, kayıtlı hasta sayısına bakılmaksızın sabit maaş olarak 1500 YTL verilecek. 
1000 kişi üzerindeki her kayıtlı hasta için 1 YTL ödenecek aile hekimlerine, hasta sayısı 4000'i geçse bile en fazla 4000 YTL tavan ücret ödenecek. 

En fazla 5880 YTL 
Bunun yanı sıra aile hekimi olarak hizmet sunacak uzman veya pratisyen hekimlere, her yıl Bakanlar Kurulu'nca belirlenen sözleşmeli personel aylık tavan ücreti, muayenehane giderlerini karşılaması için verilecek. 
Aile hekimine, bu yıl elektrik, kira, telefon ve tıbbi sarf malzemeleri gibi giderler için Bakanlar Kurulu'nun belirlediği 1880 YTL ödenecek. Böylece her aile hekimine en fazla toplam 5880 YTL ödeme yapılacak. 
Gönüllü olmayan, bakanlığın seçimiyle aile hekimi olarak tayin edilecek uzman veya pratisyen hekimlere, hizmeti sağlık ocaklarında yürütecekleri için 1880 YTL'lik muayenehane giderleri ödemesi yapılmayacak. 
Aile hekimi, hastanelere aylık sevk oranını yüzde 15'den az tutabilirse gelir kaybına uğramayacak. Ancak kayıtlı hasta sayısı esas alınarak yapılacak hesaplamaya göre, aylık sevk oranı yüzde 25'i aşarsa, tavan ücrete bağlı olarak yüzde 5'lik kesinti uygulanacak. 
Bakanlık, koruyucu sağlık hizmetleri olan aşı, gebelik, bebek-çocuk takibi oranlarını yüzde 80'in altına düşüren aile hekimi ile sözleşmesini feshedecek. 

Profesöre 2500 YTL 
Döner sermaye gelirleri hariç tıp fakültelerinde "profesör" unvanına sahip hekimler, devletten ortalama 2500 YTL maaş alıyor. Döner sermaye gelirleriyle rakam ortalama 5500 YTL'ye yükseliyor. 
Sağlık Bakanlığı bünyesinde görev yapan uzman hekimler, döner sermaye gelirleri hariç ortalama 1100, pratisyen hekimler de 850 YTL maaş alıyor. 


</TEXT>
</DOC>
