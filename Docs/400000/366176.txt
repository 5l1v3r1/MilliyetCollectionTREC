<DOC>
<DOCNO> 366176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/sontur27.html </URL>
<DATE> 2005/08/01/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
İstanbul'da tabelalarla mücadele başlıyor... Tabelalar zemine inecek 
</HEADLINE>
<TEXT>

     İstanbul Büyükşehir Belediyesi Reklam İlan ve Tanıtım Yönetmeliği, İstanbul Büyükşehir Belediye Meclisi’nin kararı ile kabul edilerek yürürlüğe girdi. 
     İstanbul Büyükşehir Belediyesi mücavir alanları içerisinde ilan reklam ve tanıtım amacıyla konulan panoların tanıtıcı levhaların ve benzerlerinin yol açtığı görüntü kirliliğini ortadan kaldırmayı, reklam asma ve ticari tabelaların kullanımını düzenlemeyi öngören "İstanbul Büyükşehir Belediyesi Reklam İlan ve Tanıtım Yönetmeliği" İstanbul Büyükşehir Belediye Meclisi’nin kararı ile kabul edilerek yürürlüğe girdi. 
     Yeni yönetmelik uygulanırsa, bina dış cephelerinde bulunan reklam ve tanıtım panoları ile klimalar ve pis su borularının yeniden düzenlenmesi ve çirkin görüntülerin ortadan kaldırılmasını sağlayacak. 
     
     TABELA VE İLANLAR ZEMİN KATA İNECEK 

     Zemin kat haricinde, bina ön cephelerindeki görüntü kirliliği yaratan tabelalar kaldırılacak. Yeni Reklam, İlan ve Tanıtım Yönetmeliği’nin 11. Maddesine göre, zemin katta ticaret birimi veya birimleri olan yapılarda her bir birimin tanıtıcı levhası derinliği 0.30 metreyi aşmamak şartıyla en fazla 0.70 metre yüksekliğinde ve yerden en az 2.50 metre yükseklikte cephe boyunca konulabilecek. 
     
     CAMLARA DA YAZI YAZILAMAYACAK 

     Zemin katın haricindeki üst katlardaki büro ve benzeri işyerleri dış cephelerine tanıtım ve reklam tabelası asamayacak. Cam yüzeylerine yazı yazamazlar veya cam arkalarına tanıtıcı levha koyamayacak. Bu işyerleri bina cephesinde giriş kapısının yanında uygun olan yerlere veya bina giriş holüne, binadaki işyerlerinin kat sırasına göre, her işyerine yer ayrılmak suretiyle düzenlenen toplu ticari tanıtım tabelası koyabilecekler. 
     
     ÇALIŞMALAR BAŞLADI 

     Yönetmelik, İstanbul’un taşıdığı kültürel, doğal değerlere sahip çıkılarak kültürel kimliği ile özdeşleşen bir dünya kenti haline getirilmesi amacıyla ilan, reklam ve tanıtım panolarının kullanımını düzenliyor. Yönetmelikle İstanbul sınırları içerisinde bina çatı ve cephelerine konulan her türlü ilan, reklam ve tanıtım elemanları ve benzerlerinin yol açtığı görüntü kirliliğinin ortadan kaldırılması, kent estetiğine katkıda bulunulması, reklam asma ve ticari tabela kullanımının düzenlenmesi amaçlanıyor. 
     Yönetmelik kapsamında ise, Kentsel Tasarım Müdürlüğü çalışmalara başladı. 

ANKA 

     
</TEXT>
</DOC>
