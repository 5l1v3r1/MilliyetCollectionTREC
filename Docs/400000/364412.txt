<DOC>
<DOCNO> 364412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sonsiy19.html </URL>
<DATE> 2005/07/26/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Şener Meclis'i olağanüstü toplantıya çağırma düşüncemiz yok 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Meclis açıldıktan sonra Bankacılık Yasası'nın tekrar görüşüleceğini bildirdi. 
     Şener, Koç Holding Yönetim Kurulu Başkanı Mustafa Koç'un nezaket ziyaretinin ardından gazetecilerin çeşitli konulardaki sorularını yanıtladı. 
     Bankacılık Yasası'nın veto edilen bazı maddeleri ile ilgili bir soru üzerine Bankacılık Yasası'nın görüşmek için Meclis'i olağanüstü bir toplantıya çağırma gibi bir düşünceleri olmadığını belirten Şener, ''Ama herhangi bir nedenle Meclis toplanırsa Bankacılık Yasası da görüşülür'' dedi. 
     Gazetecilerin, Bankacılık Yasası'nın bazı maddelerinin iadesiyle ilgili olarak nasıl bir yol izleneceğinin sorulması üzerine Şener, Cumhurbaşkanı Ahmet Necdet Sezer'in Bankacılık Yasası'nın 92, 121. ve geçici 23. maddelerini tekrar görüşülmek üzere Meclis'e iade ettiğini hatırlattı. 
     Şener, bu maddelerden 92. ve 121. maddenin BDDK ve TMSF'nin istihdam edeceği personelin nitelikleriyle ilgili olduğunu kaydederek, iade gerekçesi olarak ise Anayasa'da kamu görevlilerinin niteliklerinin kanunla belirleneceğiyle ilgili hükmün gösterildiğini söyledi. 
     BDDK ve TMSF personelinde aranacak niteliklerin, kanunun değişik maddelerinde yer aldığını ifade eden Şener, şöyle devam etti 
     "Tahsil veya tahsil alanlarıyla ilgili, konuyla ilgili bir yorum var. Bunu da şöyle değerlendirmek mümkün. Zaten 657 sayılı Devlet Memurları Kanunu, kamu personelinin mesleğe alımında hangi şartları taşımaları gerektiğiyle ilgili ayrıntılı düzenleme yapmaktadır. Hiçbir meslek grubuna, her bir unvana kamuda alım yapılırken hangi nitelikleri taşıması gerektiği, ayrıca özel olarak mezun olduğu okulların hangisi olduğuyla ilgili yasal çerçeveler yoktur. Başvuru şartlarına göre yapılan başvurular arasından, yasalara uygun olarak alım yapılmaktadır." Her bir kamu personelinin ayrıntılı olarak mezun olduğu okullara varıncaya kadar nerelerden girebilecekleriyle ilgili bir yasal düzenleme biçiminin zaten mevcut hukuk düzeni içinde bulunmadığına işaret eden Şener, "Ama Anayasa'daki, kamu görevlilerinin niteliklerinin kanunla belirleneceği maddesi de elbette hassasiyetle uyulması gereken bir husustur, zaten uyulmaktadır" diye konuştu. 
     Şener, kimin kamu görevlisi olabileceğinin her şeyden önce 657 sayılı kanunda ayrıntılı şekilde düzenlendiğini hatırlatarak, "Bunun ötesinde ben bu noktada herhangi bir Anayasa'ya aykırılık düşüncesinde olmadığımı belirtmek isterim" dedi. 
     
     "TÜM BANKALARIN SANDIKLARINI İLGİLENDİRİYOR" 

     Şener, sandıklar konusunun tüm bankaların düzenleme beklediği bir konu olduğunu da belirterek, konuyla ilgili sandıkları olan tüm bankaların görüş ve değerlendirmelerinin alındığını söyledi. 
     Herhangi bir bankanın böyle bir düzenlemeye itirazının da olmadığını ifade eden Şener, şunları kaydetti 
     "Genel bir mutabakat içinde değerlendirilmiştir ve yasal düzenleme ona göre yapılmıştır. Dolayısıyla konuyu biz zaten değerlendirdik. Bu çerçeve içinde Meclis açıldıktan sonra tekrar Bankacılık Yasası Meclis'te görüşülecektir ve bu 3 madde tekrar Meclis'ten geçirilecektir. Hükümetin düşüncesi budur, eğilimi budur. Ama yasama yetkisi TBMM'ye aittir." Bununla ilgili olağanüstü bir toplantının söz konusu olup olmadığına ilişkin bir soruya da Şener, Meclis'in Temmuz ayının başında tatile girdiğini, ancak RTÜK üyelerinin seçimi nedeniyle Meclis'in olağanüstü toplantı yaptığını hatırlatarak, bundan sonraki süre içinde de 1 Ekim tarihine kadar herhangi bir gerekçeyle Meclis'in her an toplanabileceğini söyledi. 
     Bankacılık Yasası'nı görüşmek üzere Meclis'i toplantıya çağırma diye bir düşünceleri bulunmadığının altını çizen Şener, ancak herhangi bir nedenle Meclis'in toplanması halinde, bu arada Bankacılık Yasası'nın da görüşülebileceğini söyledi. 
     Şener, bir başka soruyu yanıtlarken de, konunun sadece Yapı Kredi Bankası konusu olmadığını, sandığı bulunan tüm bankaları ilgilendirdiğini belirterek, "Dolayısıyla olaya özel değil, genel bakmak lazım" dedi. 
     Koç'ların herhangi bir talepleri ya da önerileri bulunup bulunmadığıyla ilgili bir soru üzerine Şener, "Herhangi bir talep ve önerileri yok. Hükümetin bakış açısının ne olduğunu bilmek istediler. Biz de olaya bakış tarzımızı belirttik" diye konuştu. 
     
</TEXT>
</DOC>
