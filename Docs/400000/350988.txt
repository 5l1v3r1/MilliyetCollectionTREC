<DOC>
<DOCNO> 350988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/sondun11.html </URL>
<DATE> 2005/06/11/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
İngiltere'de FBI tarzında kurulan güvenlik teşkilatı için eleman aranıyor 
</HEADLINE>
<TEXT>

     İngiltere'de kurulan, ancak gelecek yıl nisan ayında faaliyete geçmesi beklenen, Amerikan Federal Soruşturma Bürosu FBI tarzı güvenlik teşkilatı için eleman arandığı açıklandı. 
     Halen İngiltere'nin çeşitli güvenlik birimlerinde çalışan polis ve ajanların yeni yapılanmada yer almak için istekli olmamaları üzerine zor durumda kaldığı açıklanan Ağır Suçlarla Mücadele Ajansı'nın SOCA yöneticilerinin, güvenlik elemanlarını kendilerine çekebilmek için çeşitli yöntemlere başvurdukları belirtiliyor. 
     4500 eleman çalıştırması öngörülen SOCA'nın halen 1000 eleman açığı bulunduğuna dikkat çeken SOCA yöneticisi Bill Hughes, BBC'ye yaptığı açıklamada, İngiliz güvenlik birimlerinin elemanlarının köklü buldukları teşkilatlarını bırakıp, yeni kurulmuş bir teşkilata gitmek konusunda karar vermekte güçlük çektiklerini söyledi. 
     Ancak SOCA gibi bir yapılanma olmadıkça organize suçlara karşı verilen savaşı kazanmanın güç olacağına işaret eden Hughes, kurumunun uyuşturucu ticaretinden kredi kartı yolsuzluklarına, insan kaçakçılığından fuhşa kadar çeşitli suçlarla mücadele edeceğine dikkat çekti. Gelecek yılın nisan ayından itibaren faaliyetlerine başlayacak SOCA, İngiltere'de halen faaliyet gösteren Polise bağlı Ulusal Suçla Mücadele Birimi, Ulusal İstihbarat Birimi, Gümrük polisi ve Göçmen polisinin yerine geçecek ve tümünün görevlerini üstlenecek. 
     
</TEXT>
</DOC>
