<DOC>
<DOCNO> 370868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/soneko02.html </URL>
<DATE> 2005/08/18/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Borsada yeni gündem maddesi yok 
</HEADLINE>
<TEXT>

     Dün 27 bin 600'lü seviyelere kadar geriledikten sonra kapanışı 27 bin 900'ün üzerinden gerçekleştiren borsada yeni bir gündem maddesi gözükmüyor. 
     Yurtdışı borsalar ve özellikle içeride de dolardaki hareketlerin izleneceği borsada tepki hareketinin gelmesi durumunda endeksin ilk hedefi olarak 28 bin 100 seviyesi gösteriliyor. 
     
     Borsada dün 
     Yurtdışı piyasalardaki olumsuz havanın yanında dolardaki yükseliş, ABD'de yüksek çıkan enflasyon ve Fitch'in Türkiye raporu borsada dün düşüş yaşanmasına neden oldu. 
     Borsa günü yüzde 1.24 kayıpla 27 bin 906 puandan tamamlarken, Mali Endeks yüzde 1.47, Sanayi Endeksi yüzde 1.35 değer yitirdi. Hizmet Endeksi ise yüzde 0.11 artış kaydetti. 
     İşlem gören 313 hissenin 225'i önceki günün altında, 55'i üzerinde, 33'ü ise aynı seviyede kapandı. 
     
     Tepki gelebilir 
     Bugüne bakıldığında borsada yeni bir gündem maddesinin olmadığı görülüyor. Yurtdışı piyasalardaki hareketlerin izleneceğini belirten uzmanlar, dün Wall Street'deki yüksek kapanışın açılışta borsaya alım getirebileceğini kaydediyorlar. 
     New York Borsası'nda, Dow Jones ve Nasdaq endeksleri günü yükselişle kapattı. Borsanın temel göstergesi Dow Jones, 37.26 puanlık yükselişle 10 bin 550 puana, teknoloji endeksi Nasdaq da 8.09 puan artışla 2 bin 145 puana çıktı. 
     Uzmanlar, tepki alımlarının gelmesi halinde ilk hedef olarak 28 bin 100 direncini gösteriyorlar. Bu bölgenin de aşılması halinde ise gözler 28 bin 400'e çevrilecek. 
     
     Düşüşün nedenleri 
     Piyasada tepki alımlarının gelme ihtimaline karşın borsanın kuvvetli bir görüntüsü olmadığını ve tercihlerin satış olarak kullanıldığını vurgulayan uzmanlara göre son günlerdeki düşüşün başlıca nedenleri de şöyle 
     Haftaya çarşamba yapılacak olan AB Daimi Temsilciler Toplantısı ve bu toplantıda Türkiye'nin deklerasyonuna karşı bir hamle yapılıp yapılmayacağına yönelik tedirginlik Türkiye'nin AB üyeliğine karşı bazı ülkelerden gelen yüksek sesler. 
     Dolardaki hareketlenme. 
     Yurtdışı piyasalardaki kar realizasyonu. 
     Dolardaki yükseliş. 
     Fitch'in Türkiye raporu. 
     
</TEXT>
</DOC>
