<DOC>
<DOCNO> 398970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/soneko36.html </URL>
<DATE> 2005/11/29/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Bill Gates, 2006 başında Türkiye'ye gelecek... 
</HEADLINE>
<TEXT>

     Microsoft Türkiye Genel Müdürü Çağlayan Arkan, Microsoft Yöneticiler Zirvesi'nin, 2006 yılında kurucusu ve başkanı olan Bill Gates'in evsahipliğinde 150 yöneticinin katılımıyla Türkiye'de yapılacağını bildirdi. 
     Arkan, diğer yöneticilerin katılımıyla düzenlediği basın toplantısında yaptığı konuşmada, ''2 yıl önce 90 kişiyle yola çıktık. Bugün 130 kişiyiz. Türkiye bilişim sektörü olarak hedeflediğimiz yüzde 20'lik büyüme oranını aştık'' dedi. 
     Türkiye'de 5 milyon bilgisayar kullanıcısı, 8 milyon internet kullanıcısı olduğuna işaret eden Arkan, büyük çoğunluğu 25 yaşın altında olan 70 milyon nüfusu ve 20 milyon öğrencisi bulunan bir ülke için bu rakamların övünülecek rakamlar olmadığını söyledi. 
     Çağlayan Arkan, Microsoft'un dünyada bilgisayar kullanıcısı sayısını 2 milyara çıkarmayı hedeflediğine değinerek, ''Biz de Türkiye'de bu rakamı 20, 30, 40 milyonlara hatta İskandinav ülkelerindeki gibi yüzde 100'lere çıkarmayı istiyoruz'' diye konuştu. 
     Bu fotoğrafın süratle değiştirilmesi gerektiğini, bu yıl 2 milyon civarında bilgisayar satışı gerçekleştirilerek bu alanda yüzde 20'lik büyüme yaşandığını belirten Arkan, ''Hızlanan özelleştirmeler, ekonomik istikrar, artan yabancı sermaye ile çok daha iyi rakamlara gebeyiz'' dedi. 
     Arkan, Milli Eğitim Bakanlığı ile gerçekleştirdikleri ''eğitimde işbirliği anlaşması'' çerçevesinde öğretmenlerin temel bilgisayar eğitimi aldıklarını ve Microsoft Öğretmen Eğitimi Akademisi'ni başlattıklarını kaydederek, bugüne kadar 50 bin öğretmenin bu projeyle eğitildiğini ve sertifikalandırıldığını ifade etti. 
     
     GATES BİR YIL İÇİNDE 3. KEZ TÜRKİYE'DE 
     Çağlayan Arkan, Microsoft'un Ocak ayında Davos'ta gerçekleştirdiği toplantının ardından Microsoft Yöneticiler Zirvesi düzenlediğini hatırlatarak, şöyle devam etti 
     ''Burada önemli olan Bill Gates'in bu toplantılara evsahipliği yapması ve konuşmacı olarak katılması. Gates'in geçtiğimiz Ocak ayında gerçekleşen toplantı ertesinde duyduğu heyecan, bu yıl yaz tatiliyle pekişen Türkiye sevgisi ve hayranlığı sonucunda toplantının Türkiye'ye getirilme kararı alındı. Söz konusu toplantı şimdiye kadar Londra, Paris, Prag ve Viyana'da yapıldı. Microsoft Yöneticiler Zirvesi, Bill Gates'in evsahipliğinde Ortadoğu, Afrika ve Avrupa bölgelerindeki 150 yöneticinin katılımıyla Ocak ayı sonunda Türkiye'de yapılacak.'' Arkan, bu toplantı sayesinde Türkiye'nin bir yıl içinde Bill Gates'i 3 kez ağırlamış olacağını, basına kapalı olarak gerçekleştirilecek toplantı sonrasında Gates'in basın mensuplarıyla bir araya getirilmesinin planlandığını bildirdi. 
     
     ''KORSAN YAZILIM KULLANIMI ARTIYOR'' 
     Soruları da yanıtlayan Arkan, ''Bize göre Türkiye bilişimde 1 milyar doları bulmayan bir dönüşüm projesiyle 2 yıl içinde bundan çok daha fazla para kazanmış olacak'' dedi. 
     Çağlayan Arkan, bilişim sektöründe sağlanan başarıların korsan yazılımların gölgesinde kaldığına dikkati çekerek, korsan yazılım kullanım oranının düşeceğine yüzde 58'lerden yüzde 66'ya yükseldiğini ve sektörün sadece geçen yıl 182 milyon dolarlık bir kayba uğradığını söyledi. 
     Türkiye'de 3.5 milyar dolarlık bilişim sektörü bulunduğuna işaret eden Arkan, ''Türkiye eğer donanımda yüzde 6-7'lerde bir kullanım oranına sahipse, aslında bilişime hiç para harcamıyor demektir'' diye konuştu. 
     
     ''FAREYİ KULLANMAYI BİLE BİLMEYENLERE TÜRKÇE VERSİYON'' 
     Arkan, Microsoft'un ilk defa bilgisayarla tanışacak kişilere yönelik geliştirdiği ''Windosws XP Starter Edition''ın Türkçe versiyonunu Ocak ayında pazara sunacağını, bu sayede bilgisayar kullanımının ve okur yazarlığının artmasına büyük katkıda bulunacaklarını söyledi. 
     Sistemin bilgisayarla ilk defa tanışacak kişiler için büyük kolaylık sağladığını kaydeden Arkan, ''Tamamen Türkçe olan sistem fareyi kullanmayı bile bilmeyenler için'' dedi. 
     Microsoft Türkiye'de kamu sektöründen sorumlu Genel Müdür Yardımcısı Özalp Harut ise, Milli Eğitim Bakanlığı ile yaptıkları protokol gereği, bilgisayar kullanımına yönelik her türlü ayrıntıya yer verilen karar destek sistemiyle ilgili bir Türkiye haritası oluşturduklarını kaydetti. 
     Harut, şu ana kadar 44 ilde bu altyapının çalışır durumda olduğunu, 25 ili daha bu operasyona dahil etmeyi hedeflediklerini ifade etti. 
     Eğitimde işbirliği programı çerçevesinde de 33 bin 789 okul, 465 bin 924 kayıtlı kullanıcı ve 48 bin 243 aktif kullanıcıya ulaştıklarını, 190 bin 336 kurs açıldığını, programa her gün 500 öğretmenin katıldığını kaydeden Harut, bilgiye erişim portalının ise 9 ilde toplam 120 okulda devrede olduğunu bildirdi. 
     
</TEXT>
</DOC>
