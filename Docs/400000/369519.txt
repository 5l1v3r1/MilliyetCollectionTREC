<DOC>
<DOCNO> 369519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/son/soneko11.html </URL>
<DATE> 2005/08/13/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Hisarcıklıoğlu İşsizlik sorunu çözülmeden terör sorunu çözülemez 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rıfat Hisarcıklıoğlu, ''İşsizlik sorunu çözülmeden terör sorunu çözülemez'' dedi. 
     Erzurum Ticaret ve Sanayi Odası'nda düzenlenen ''TOBB Doğu Anadolu Bölge Toplantı''sına katılan Hisarcıklıoğlu, toplantı sonrasında gazetecilere yaptığı açıklamada, Türkiye'de işsizlik sorununun çözülmemesi durumunda sosyal sıkıntıların yaşanmaya devam edeceğini ifade ettti. 
     Tüm Türkiye'nin olduğu gibi Doğu'nun da esas sorununun işsizlik olduğunu belirten Hisarcıklıoğlu, şunları kaydetti 
     ''Toplantımızda, bir kez daha gördük ki, Doğu'nun sorunun Türkiye'nin genel sorunlarından hiçbir farkı yok. Buradaki sorun da işsizlik meselesi. Bugün 5 milyon insanımız işsiz ve her yıl da 700 bin kişiye iş bulmamız gerekiyor. Bunun için tek çözüm, yatırım ve üretim ortamının önünü açmaktır. Eğer yatırım ve üretim ortamının önü açılırsa, bu ülkenin sosyal sorunları, buna bağlı olarak terör sorunu çözülür. Yani işsizlik sorunu çözülmeden terör sorunu çözülemez.'' Hisarcıklıoğlu, 1999'dan sonra dağa çıkma oranının yüzde 40 olduğunu, bunun altında yatan temel nedenin ise işsizlik olduğunu belirterek, ''Türkiye'nin asıl sorunu iş, aş sorundur. Millet aç. İşsizlik sorunu çözülmeden hiçbir sorun çözülemez'' diye konuştu. 
     Erzurum Ticaret ve Sanayi Odası Başkanı Muammer Cindilli ise, Türkiye'de israf kültürünün hakim olduğunu belirterek, bunun hem toplumsal barışa darbe hem de terörü tetikleyen en önemli sebep olduğunu ifade etti. 
     Ülkede ortak akıl kadar, ortak vicdana da ihtiyaç duyulduğunu dile getiren Cindilli, şöyle dedi 
     ''Sanayicimiz, kazanabildiği kadar kazanacak ama harcarken Türkiye gerçeklerini, işsizliği, fukarayı gözardı etmeyecek. Özel hayatlardaki çarpıklıklar, televole kültürü ve toplumun televizyonlar yoluyla paylaştığı israf kültürü hem toplumsal barışa darbe hem de terörü tetikleyen çok önemli bir sebeptir.'' 
     
</TEXT>
</DOC>
