<DOC>
<DOCNO> 395619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/guncel/axgun01.html </URL>
<DATE> 2005/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakk ri'de de çatışma 
</HEADLINE>
<TEXT>


Şemdinli ve Yüksekova ilçelerinin ardından, Hakk ri kent merkezi de savaş alanına döndü. İzinsiz gösteri yapan gruba güvenlik güçleri müdahale etti. Olaylarda, beşi polis 20 kişi yaralandı 

HAKK Rİ, DİYARBAKIR DHA 

Hakk ri, güne Şemdinli ve Yüksekova'daki olayları protesto eden esnafın kepenk kapatmasıyla başladı. Atatürk Anıtı önünde toplanan yaklaşık 200 kişi, Hakkari Belediyesi'ne yürüdü. Burada sayıları 500'e ulaşan göstericiler, Öcalan lehine sloganlar attı. 
DEHAP il yöneticileri ile Belediye Başkan Vekili Bişar Mavigöz, "Katil JİTEM hesap verecek", "Vali istifa" sloganları atan göstericileri yatıştırmaya çalıştı. Protestoculardan yaklaşık 150'si dağılırken, diğerleri caddeye çıkarak yürüyüşe geçti. Polis de izinsiz yürüyüş yapan gruba engel olmak istedi. Uyarılara rağmen yürümeyi sürdüren gruba polis müdahale edince arbede çıktı. 

Polisten uyarı ateşi 
Polis biber gazı kullanırken, protestocular taş ve sopalarla karşılık verdi. Güvenlik güçleri bu kez havaya uyarı ateşi açarken, çatışma ara sokaklarda sürdü. Yer yer silah sesleri duyuldu. Olaylarda beşi polis, 20 kişi yaralandı. Ayhan İnci adlı kişinin önce öldüğü açıklandı, ancak daha sonra ise ağır yaralı olduğu belirtildi. Yüksekova'da da önceki gün 3 kişinin öldüğü, 16 kişinin yaralandığı olaylar nedeniyle gerginlik yaşandı. Öğrencilerin çoğu olay çıkabileceği endişesiyle evlerine gönderilirken, işyerleri de açılmadı. 

Otopsi raporu 8-15 metreden vuruldular 

Yüksekova'daki çatışmada yaşamını yitirenlerden Abdulhalik Geylani'nin cenazesi Hakk ri'deki otopsinin ardından ilçeye getirilirken, toprağa verilmesi için, Engin Mengeç ve İsmail Bartın'ın Diyarbakır Adli Tıp Kurumu'na gönderilen cenazelerinin beklenmesi kararlaştırıldı. 
Otopsi raporunda, Mengeç ile Bartın'a, yaklaşık 8 - 15 metreden açılan ateş sonucu uzun ve kısa namlulu silahlardan çıkan kurşunların isabet ettiği belirtildi. İkisinin de göğüs ve kalp bölgesinde mermi çekirdeğinden kaynaklanan parçalanmaya bağlı olarak öldüğü kaydedildi. 
Hacı Übeyit Camii önünde cenazeleri bekleyen kalabalığa seslenen eski Yüksekova Belediye Başkanı Ethem İke, "Yetkililerin olaya el koymasını istiyoruz. Tepkilerimizi demokratik yollarla ortaya koyacağız" dedi. Bartın ile Mengeç'in cenazelerinin gece yarısı Yüksekova'ya ulaşacağını kaydeden DEHAP İlçe Başkanı Şahabettin Timur ise, "Bu nedenle yarın bugün toprağa vereceğiz" diye konuştu. 



</TEXT>
</DOC>
