<DOC>
<DOCNO> 361135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sontur13.html </URL>
<DATE> 2005/07/14/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Türkiye'ye gelen beş turistten biri Alman 
</HEADLINE>
<TEXT>

     Türkiye’ye gelen turistler arasında Almanlar yüzde 20.5’lik payla ilk sırada yer alıyor. Türkiye’ye gelen her 5 turisten birini Almanlar oluşturuyor. 
     Kültür ve Turizm Bakanlığı’ndan edinilen verilere göre, ocak-haziran döneminde Türkiye’ye gelen yabancı ziyaretçilerin sayısı 8 milyon 558 bin 834 olarak gerçekleşti. Turist sayısı, geçen yılın aynı dönemine göre yüzde 27.2 oranında arttı. Türkiye’ye gelen yabancı ziyaretçilerin sayısı 6 milyon 727 bin 490 olarak gerçekleşmişti. 
     
     ALMANLAR İLK SIRADA 
     Türkiye’nin en önemli ticari partneri olan Almanya turizm alanında da Türkiye’ye olan ilgisini gösteriyor. 
     Yılın ilk altı ayında Almanya’dan gelenlerin sayısı, geçen yıla göre yüzde 17 oranında artarak artarak 1 milyon 755 bin 689’a yükseldi. Almanya’nın toplamdaki payı yüzde 20.5 
     olarak gerçekleşti. 
     Almanya’yı 754 bin 747 kişiyle Bulgaristan izledi. 
     Bulgaristan’dan gelen turistlerin sayısı geçen yılın aynı dönemine göre yüzde 22 oranında arttı. Bulgar turistlerin toplam içindeki payı ise 8.7 olarak tespit edildi. Rusya ise 722 bin 443 kişiyle üçüncü sırada yer aldı. Rus turistlerin 
     sayısının ise geçen yılın aynı dönemine göre yüzde 13 oranında arttığı belirlendi. İngiltere’den gelen turistlerin sayısı yüzde 33.9 oranında artarak 615 bin 644, Hollanda’dan gelenlerin sayısı yüzde 8.6 artarak 501 bin 511’e, İran’dan gelenlerin sayısı yüzde 88.8 oranında artarak 390 bin 840’a, Fransa’dan gelenlerin sayısı yüzde 47.5 oranında artarak 292 bin 925’e yükseldi. Ocak-haziran döneminde Türkiye’ye Yunanistan’dan 269 bin 780, Azerbaycan’dan 191 bin 304, ABD’den 185 bin 25, yabancı ziyaretçi geldi. 
     
     EN AZ ZİYARETÇİ GÖNDERENLER 
     Yılın ilk altı ayında Türkiye’ye en az turisti dünyanın öbür ucunda yer alan Okyanusya kıtası gönderdi. Türkiye’ye Okyanusya’dan 189 turist geldi. Okyanusya’dan gelen turist sayısında geçen yılın aynı dönemine göre yüzde 5’lik artış gözlendi. 
     En az turist gönderen ülkeler sıralamasında Okyanusya’yı 340 kişiyle Katar ve 366 kişiyle Umman ve 878 kişiyle de Bahreyn izledi. 
     
     YÜZDE 60’A YAKINI OECD ÜLKELERİNDEN 
     Ülke gruplarına göre dağılımında ise OECD ülkeleri ilk sırada yer aldı. İlk altı ayda OECD ülkelerinden gelenlerin sayısı yüzde 27.2 artarak 5 milyon 78 bin 528 kişiye ulaştı ve toplamda yüzde 59.3’lük pay aldı. Bunun 4 milyon 699 bin 369’unu oluşturan Avrupa Birliği ülkelerinden gelenlerin 
     sayısı yüzde 26.1 oranında arttı. 
     Doğu Avrupa ülkelerinden gelen turistlerin sayısı yüzde 21.5 artarak 2 milyon 451 bin 15’e yükseldi. Türkiye’ye 
     gelen yabancıların yüzde 28.6’sının Doğu Avrupa ülkelerinden geldiği belirlendi. Afrika ülkelerinden gelenlerin sayısı yüzde 13.6 oranında artarak 104 bin 244, asya ülkelerinden gelenlerin sayısı da yüzde 47.6 oranında artarak 892 bin 914 kişiye ulaştı. Amerika’dan gelen turistlerin sayısı da geçen yılın aynı dönemine göre yüzde 77.63 oranında arttı. Yılın ilk altı ayında Amerika’dan Türkiye’ye 23 bin 14 kişinin geldiği belirlendi. 
     
</TEXT>
</DOC>
