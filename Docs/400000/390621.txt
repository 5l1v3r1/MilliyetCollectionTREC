<DOC>
<DOCNO> 390621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/29/spor/spo04.html </URL>
<DATE> 2005/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon ayıldı 0-1 
</HEADLINE>
<TEXT>


Denizlispor'a konuk olan krizdeki Karadeniz ekibi, üç puanı tek golle aldı, ligde 47 gün sonra kazandı. Halilhodziç yönetiminde ilk galibiyetini elde eden Bordo - Mavili takımın sayısını Kürşat attı 


Trabzonspor, beş hafta aradan sonra Denizlispor deplasmanında üç puanla buluştu, ligdeki kötü gidişini durdurdu. 
İki takımın da etkisiz bir futbol sergilediği karşılaşmanın ilk yarısı pozisyonsuz ve golsüz sonuçlandı. 
İkinci yarıya hızlı başlayan Trabzonspor 48. dakikada aradığı golü buldu. Yattara'nın ortasında, penaltı noktası üzerinde topla buluşan Kürşat kafa vuruşu ile meşin yuvarlağı ağlara gönderdi. Bordo-Mavililer maçın kalan bölümünde oyunu kendi yarı alanında kabul ederek karşılaşmayı üstünlükle tamamladı. Denizlispor çok önemli fırsatları değerlendiremezken zaman zaman Trabzonspor da kontrataklarla pozisyon buldu. Ancak maçta başka gol olmayınca gülen taraf Karadeniz ekibi oldu. Trabzonspor, 11 Eylül'de sahasında Gaziantep'i 2-0 yendiği maçtan 47 gün sonra zafere ulaştı. 
Geçen hafta Galatasaray'dan 1 puan koparan Denizlispor ise ligin başında bu yana sahasında yine galibiyeti bulamadı. 

Nihayet galibiyet 

ERGUN ATA KRİTİK 

İlk yarı boyunca kalecilerde kalan Hüseyin'in cılız kafa vuruşu ile Adem'in savunmaya çarparak yön değiştiren şutu dışında, futbolun izleninirliğini keyifsiz kılan bir golün oluşumunu sağlayacak bir akın dahi gerçekleşmedi. Kötü iki takımın bu mücadelesini izleyen herkesin aklına gelen şey şu oldu "Bu maç 90 değil, 180 dakika da oynansa gol olma şansı yok." 
Tribünlerin kafasında bu görüş daha da kuvvetlenmeye başlarken o ana kadar hiçbir topu istediği gibi kullanamayan Yattara'nın köşe vuruşunda penaltı noktasına süzülerek inen meşin yuvarlağı Denizlispor savunması garip bir şekilde sadece izledi. Kürşat hiç yükselmeden göstere göstere kafayı vurup topu köşeden filelere gönderdi ve "Yargınız yanlış böyle bir maçta da gol olur" dedi. 
Trabzonspor'a şu kriz döneminde büyük moral sağlayacak bu golün haftalar sonra getirdiği üç puanın alındığı maçta Halilhodziç, eksiği ve formsuzu bol bu kadrodan alternatifler üretmeye çalıştı. Savunmanın merkezine Kürşat-Tayfun ikilisini yerleştirirken, göbekte Hüseyin'in yanına Eller'i monte etti. Adem'i sağa çekti. Yattara'yı da Mehmet Yılmaz'ın yanına gönderdi. İki ağır Eller ve Hüseyin ile iki de formsuz Lee ve Adem'li orta alanda Trabzonspor'un bu zaafından ev sahibi ekip yararlanmayı bir türlü beceremedi. Bu kötü dörtlünün içinden Eller skor avantajı yakalandıktan sonra Hasan'la değiştirilerek ikinci bölgeye dinamizm kazandırma düşüncesi de son yarım saatte gerçekleşmedi. Çok zor kazanılıp, çok kolay kaybedilen toplar sürekli Trabzonspor kalesinde tehlikeli oldu. Hele birinde Serhat'ın altı pastan vuruşunda topu çelen Jefferson Trabzonspor'a geldiğinden beri en yararlı işini yaptı. 
Bülent Demirlek iyi maç yönetti. Ama Hüseyin'in bir sarı kartı varken topu bilerek ve isteyerek eli ile önüne taşımasına hentbol cezası verdi ama Ömer Rıza'ya aynı suçtan çıkardığı kartını gösteremedi. Dk.60 - Denizli 10 kişi kalabilirdi 

Maçın karnesi 
HAKEMLER Bülent Demirlek, Ali Saygın Öger, Volkan Narinç 
DENİZLİSPOR Souleymanou 5 - Miikka 5 , İhsan 4 , Kratochvil 4 , Mustafa Keçeli 5 - Tomas 5 İbrahim Dk.90 , Serhat 5 , Fatih 4 Eyüp Dk.79 4 , Yusuf 5 - Ömer Rıza 4 Bülent Dk.64 4 , Hüseyin 4 
YEDEKLER Süleyman, Serdal, İbrahim Taylan, Ender 
TRABZONSPOR Jefferson 7 - Emrah 4 , Kürşat 5 , Tayfun 5 , Celaleddin 5 - Adem 5 , Hüseyin 5 , Eller 5 Hasan Dk.64 5 , Lee 5 Özgür Dk.82 - Yattara 5 Jun Dk.89 , Mehmet Yılmaz 5 
YEDEKLER Hasan Sönmez, Volkan, Özgür, Ufukhan, Feridun 
GOL Kürşat Dk.48 
SARI KARTLAR Hüseyin, Ömer Rıza Denizlispor , Jefferson Trabzonspor 

Galibiyete oruç 

Trabzon'un maçtan galibiyetle ayrılması Teknik Direktör Vahid Halilhodziç'e rahat bir nefes aldırdı. Boşnak hoca, "Psikolojik açıdan bizim için zor bir maçtı. İlk yarıda gol yememeyi düşünüp, ikinci yarıda gol için yüklendik ve hedefimize ulaştık. Üç puanı hak ettiğimize inanıyorum. Farkı açabilirdik ancak bunu başaramadık. Normale dönmek için birkaç galibiyete daha ihtiyacımız var. Sakatlarımız düzelince daha iyi bir duruma geleceğiz" dedi. Maçtan önce kazanmaları halinde 1 gün oruç tutacağını açıklayan Halilhodziç bu sözü yerine getireceğini de ifade etti. 

PAF'lar berabere 

Denizlispor ve Trabzonspor PAF takımlarının maçları 1-1 berabere sonuçlandı. Zafer Katrancı Tesisleri'nde oynanan karşılaşmanın ilk yarısı golsüz kapandı. Denizlispor 43. dakikada Serdar'ın attığı golle 1-0 öne geçti. Ancak 73. dakikada sahneye çıkan Emrah, yeşil-siyahlı fileleri havalandırarak maçın skorunu belirledi. 


</TEXT>
</DOC>
