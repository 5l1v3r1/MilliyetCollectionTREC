<DOC>
<DOCNO> 354865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sontur41.html </URL>
<DATE> 2005/06/23/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Kocaeli Üniversitesi davasında tutuklu sanığa tahliye çıktı 
</HEADLINE>
<TEXT>

     Kocaeli Üniversitesi'nin bahar şenlikleri sırasında, Umuttepe Yerleşkesi'nde meydana gelen ve bir askerin ölümüyle sonuçlanan olaylarla ilgili 1'i asker, 32'si öğrenci 33 kişinin yargılanmasına başlandı. 
     Kocaeli 4. Asliye Ceza Mahkemesi'ndeki duruşmada, tutuklu sanık Çağlayan Bozacı, hakkında gıyabi tutuklama kararı bulunan Kuzey Boy ile tutuksuz yargılanan öğrencilerden 18'i ile 14 avukat hazır bulundu. Hakkında gıyabi tutuklama kararı bulunan Özcan İlter, tutuksuz yargılanan 11 öğrenci ve olayda ölen erin yaralanmasına neden olan asker duruşmaya katılmadı. 
     Çağlayan Bozacı, olaylarda kendisinin de yaralanıp mağdur duruma düştüğünü, ancak buna rağmen tutuklandığını savundu. Suçsuz olduğunu ve yaklaşık 1.5 aydır cezaevinde tutulduğunu belirten Bozacı, tahliyesini talep etti. 
     Diğer sanıklar da ifadelerinde suçsuz olduklarını belirttiler. 
     Mahkeme, tutuklu sanık Çağlayan Bozacı'nın tahliyesine, Kuzey Boy ve Özcan İlter hakkındaki tutuklama kararlarının da kaldırılmasına karar verdi. 
     Duruşma, diğer sanıkların ifadelerinin alınması için ertelendi. 
     İddianamede, 32 öğrenci hakkında, ''Görevli memura mukavemet ve izinsiz afiş asmak'' suçlarından 5 yıla kadar ağır hapis cezası isteniyor. 
     Olayda yaralanan ve tedavi gördüğü hastanede hayatını kaybeden er Levent Çebelli'yi yaralayan er O.K'nın ise 'dikkatsizlik ve tedbirsizlik sonucu yaralamaya neden olmak' suçuyla 3 aydan 20 aya kadar hapsi isteniyor. 
     
     OLAY 
     Deniz Gezmiş, Yusuf Arslan ve Hüseyin İnan'ın ölümlerinin 33. yılı dolayısıyla 6 Mayıs 2005 tarihinde, Kocaeli Üniversitesi'ne KOÜ pankart asmak isteyen öğrencilerle kendilerine müdahale eden jandarma arasında tartışma çıkmıştı. 
     Öğrencilerin, jandarmaya taş ve sopayla karşılık vermesi üzerine, bu kişilere dipçikle müdahale eden O.K'nın tüfeğinin ateş almasıyla, öğrenci Çağlayan Bozacı'yı sıyıran kurşun, er Levent Çebelli'ye isabet etmişti. Çebelli, tedavi gördüğü Derince Asker Hastanesi'nde olaydan 15 gün sonra hayatını kaybetmişti. 
     
</TEXT>
</DOC>
