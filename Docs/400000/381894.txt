<DOC>
<DOCNO> 381894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/soneko18.html </URL>
<DATE> 2005/09/27/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Unakıtan Eskiden kredi yoktu ki geri dönüş olsun 
</HEADLINE>
<TEXT>

     Maliye Bakanı Kemal Unakıtan, bankaların batık kredi kartı alacaklarındaki artışı değerlendirirken, "Eskiden kredi yoktu ki geri dönüş olsun oğlum" dedi. 
     Uluslararası İslami Finans Forumu’nun IIFF 2’nci gününe katılan Maliye Bakanı Kemal Unakıtan, konuşmasının ardından gazetecilerin sorularını yanıtladı. 
     Zamanında ödenmeyen kredi kartı borçlarındaki artışa ilişkin bir soru üzerine Unakıtan, vatandaşlardan borçlarını ödemelerini istedi. Soruyu soran gazeteciye "Eskiden kredi yoktu ki geri dönüş olsun oğlum" diyen Bakan Unakıtan, iktidara gelmeden önce 40 milyar YTL’ye kadar düşen kredilerin, 2.5-3 sene içerisinde 125 milyar YTL’yi aştığını belirtti. Unakıtan, bu alanda yüksek bir gelişmenin söz konusu olduğuna işaret ederek, "Krediler artarken içerisinde bazıları geri dönmeyebilir. İcabına bankalar bakar" dedi. Unakıtan, Erdemir ihalesine beklenenden az sayıda teklif gelmesinin de normal olduğunu, en iyi fiyatı bulma gayreti içerisinde olduklarını belirterek, "Biz satıcıyız" değerlendirmesini yaptı. 
     Bir gazetecinin CHP’nin gensorusunu anımsatması üzerine de Kemal Unakıtan, "Onlar kendileri düşünsün. Onlar boş işlerle uğraşıyorlar" değerlendirmesini yaptı. 
     
     DOĞRU BULDUĞUMUZU YAPMAYA DEVAM EDECEĞİZ 

     Gazetecilerin, sorularının ardından OASİS Grubu’ndan Fatih Kahraman "Türkiye bizim cazibe merkezimiz. Milyar dolarlık yatırım yapmayı planlıyoruz" diyerek, el emeğiyle yapılmış hediyesini Unakıtan’a sundu. Unakıtan da "Hemen sizinle görüşeceğim. Gördüğünüz gibi yabancı yatırımcılarla her halukarda görüşüyoruz. Üstelik otel odasında da bu yatırımcılarla görüşeceğiz. Doğru bildiğimizi yapmaya devam edeceğiz" dedi. 
     
     "STAR TV İHALESİNDEN MEMNUNUZ" 

     Unakıtan, Star TV’yi yerli bir şirketi almasının tekelleşmeyi arttırıp arttırmayacağına ilişkin kararı da Rekabet Kurulu’nun vereceğini kaydetti. İhaleden memnun olduklarını ifade eden Unakıtan, mayınlı bölgelerin temizlenmesi ihalesine çıkılması için teknik çalışmaların tamamlandığını ihalenin ekim ayında yapılabileceğini söyledi. 
     
     "BÜTÇEDE PROBLEM YOK" 

     IMF’nin bütçede ödenekler arasında 2 milyar YTL’lik bir aktarma yapılmasını istediğine ilişkin bir soru üzerine, Unakıtan bir yerden bir yere aktarılacak bir hususun söz konusu olmadığını belirterek, rakamların, ağustos sonu itibariyle tahminlerin de altında bir bütçe açığının söz konusu olduğunu ortaya koyduğunu bildirdi. Unakıtan, "Tahminimizin üstünde faiz dışı fazla söz konusu. Ama bizim hedefimiz yıl sonudur. Yıl sonu itibariyle biz bütçemizde hedeflerimiz açısından bir problem görmüyoruz. Hedeflerimize çok rahat biçimde ulaşacağımızı tahmin ediyoruz" dedi. 

     
</TEXT>
</DOC>
