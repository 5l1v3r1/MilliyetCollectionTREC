<DOC>
<DOCNO> 358858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/yasam/yas04.html </URL>
<DATE> 2005/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'80 sonrası Ankara'da bir kent deneyimi 
</HEADLINE>
<TEXT>


laboratuar adlı proje laboratuvarı, "Şehr-i Evlad'üz Ziyan Kayıp Çocuklar Kenti" ile bugün saat 21.00'de CRR Konser Salonu'nda... 

SEMA ASLAN 

laboratuar adlı performans sanatları araştırma ve proje laboratuvarı, sahne sanatları ve görsel sanatlar alanlarında araştırmalar yürüten, projeler geliştiren bir ekip. 14 kişilik bir çekirdek kadro ile bu kadroya proje bazlı eklemlenen 'partnerler'den oluşan laboratuar , şimdiye kadar yurtiçindeki etkinlik ve festivallerin yanı sıra, Belçika ve İtalya'da da temsiller gerçekleştirdi. "Şehr-i Evlad'üz Ziyan Kayıp Çocuklar Kenti", ekibin '80 sonrası Ankara'yı algılayışları üzerine gerçekleştirdikleri disiplinlerarası bir çalışma. laboratuar 'dan Melike Sümertaş, sorularımızı yanıtladı. 

Mimarlık Kongresi kapsamında sunacağınız gösterinin içeriği nedir 
Mimarlık Kongresi'nde ilk sahnelenmesini gerçekleştireceğimiz eser "Şehrü Evlad'üz-Ziyan Kayıp Çocuklar Kenti", bizim aslında laboratuar adı altında bir araya gelişimizi tetikleyen proje. "Şehrü Evlad'üz-Ziyan" sesin, ışığın, kostümün, videonun, setin de en az beden performansları kadar ön planda olduğu yaklaşık bir saatlik bir sahne performansı. Temelde Ankara kentine, kent deneyimine odaklanıyor. Bir öykü anlatmak değil derdimiz. Geçmiş bir zamana öykünmek de değil. Sadece yaşadığımız hissi, içinde olduğumuz durumu aktarmak. 

'80 sonrası kuşağın Ankara'yı algılayışı ve yorumlayışı olarak tanımladığınız projenin adındaki 'kayıp' göndermesinden söz eder misiniz 
Yaptığımız düzenli toplantılarda, projemiz için temel olan tüm kavramlar tartışıldı. Bazen bazı noktalarda uzlaşıldı, bazılarında tam bir netlik yerine herkes kendi görüşünü korumayı tercih etti. Aslında bu kayıplık meselesi de bu noktalardan biri. Yani 'kayıplık' teması bu tartışmalarda farklı farklı ele alındı. 

Göndermeleriniz olumlu muydu, olumsuz mu 
Kimi kayıplığı geçmişten kopmuş olmak üzerinden okurken, kimi de aslında kent deneyiminin barındırdığı potansiyelin açığa çıkma yollarından biri olduğunu söyledi. Bu tabii ki kayıplığı olumlayan bir tavır. Yine kent deneyimi uzerinden ama daha olumsuz bir bakış ise, kayıplığın kentin kentlisinin kendisiyle temas kurmasına, onu dönüştürmesine izin vermediği noktada ortaya çıktığından söz etti. 





</TEXT>
</DOC>
