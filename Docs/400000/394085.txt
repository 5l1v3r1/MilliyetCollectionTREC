<DOC>
<DOCNO> 394085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/soneko39.html </URL>
<DATE> 2005/11/11/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Ulusal Marker ihalesini, Global Fluids İnternational şirketi kazandı... 
</HEADLINE>
<TEXT>

     Enerji Piyasası Düzenleme Kurumu EPDK tarafından düzenlenen ''Ulusal Marker'' ihalesini, İsrailli firma Global Fluids İnternational GFİ şirketi kazandı. 
     Söz konusu şirket, litrede 0.00084 avro brim ulusal marker bedeli ile ihaleyi aldı. 
     EPDK tarafından ''Ulusal Marker Temini ve Teşviği ile Yükümlü Yüklenici Seçimine'' ilişkin ihale, Kurum'un Petrol Dairesi Başkanı Mustafa Ergin başkanlığında yapıldı. 
     İhaleye yeterlilik alan 6 firmadan 4'ü katıldı, 2 firma ise teşekkür mektubu sunarak ihaleleye katılmayacağını bildirdi. 
     İhalede Anadolu Petrolleri Petrol Dağıtım ve Dış Ticaret A.Ş.-Authentix Ltd. İngiltere Ortaklığı ile GFİ yarışırken, ihaleyi litrede 0.00084 avro ulusal marker bedeliyle en düşük teklifi veren GFİ şirketi aldı. 
     Söz konusu rakam ton başına 1.35 YTL'ye, litre başına ise bin 352 TL'ye tekabül ediyor. 
     
     ULUSAL MARKER NEDİR 

     Bir tür ''işaretleyici-renklendirici'' olan Ulusal marker uygulaması kapsamında, Türkiye piyasasında dolaşıma giren benzin, motorin türleri ve biyodizele, yüksek teknoloji ürünü, çıplak gözle görülmeyen, taklit edilemeyen, formülü gizli nitelikte ve yakıtın niteliğini bozmayacak bir kimyasal madde marker enjekte edilecek. 
     Yapılan denetimlerde, akaryakıtta ulusal marker bulunmaması halinde, kanunda belirtilen ağır cezalar uygulanacak. Böylece ülke sathında yasadışı yollardan akaryakıt satışı engellenerek, yıllık 3 milyar dolara yakın vergi kaybına yol açan akaryakıt kaçakçılığının önlenmesi amaçlanıyor. 
     
     İHALEYİ EN DÜŞÜK TEKLİFİ VEREN İSRAİLLİ GFI ŞİRKETİ KAZANDI 

     Türkiye petrol piyasasında dolaşımda olan akaryakıtın kaynağının tespit edilerek kaçak ve standart dışı ürün satışının önlenmesi açısından önem taşıyan ulusal marker ihalesini, en düşük teklifi veren İsrailli Global Fluids İnternational GFI şirketi kazandı. 
     İhale, ton başına 1,352 YTL birim ulusal marker bedeli ile GFI şirketinde kaldı. 
     Enerji Piyasası Düzenleme Kurumu EPDK tarafından "kapalı zarf usulü ile teklif alma ve açık eksiltme yoluyla" gerçekleştirilen ulusal marker ihalesine, yeterlilik alan 6 firmadan 4'ü katıldı. 
     İhalenin ilk aşamasında teklif zarfları açılırken, ihaleye katılan MTM Güvenlik ve Holografik Kart Sistemleri A. Ş.-InkSure Technologies Inc. ABD ortaklığı ile Sel-Tan İnş. Tic. ve San. A. Ş.- Johnson Matthey Plc. İngiltere ortaklığı teşekkür mektubu sunarak, ihaleye katılmayacaklarını açıkladı. 
     İhalenin kapalı zarf tekliflerinin açıldığı bölümünde, litrede 0.00099 avro birim ulusal marker bedeli teklifi veren Anadolu Petrolleri Petrol Dağıtım ve Dış Ticaret A.Ş.-Authentix Ltd. İngiltere grubu ile litrede 0.00166 avro birim ulusal marker bedeli teklif eden Global Fluids International GFI S.A. İsrail yarıştı. 
     İhalenin ilk turunda Anadolu-Authendix grubunun verdiği 0.00099 avro litre ulusal marker bedelinin altına inip inmeyeceği sorulan GFI şirketi 10 dakikalık ara istedikten sonra, tekliflerini 0.00098 avro litreye çekerken, Anadolu-Authendix grubu 0.00095 avro litre ulusal marker bedeli teklif etti. 
     İhalenin ikinci turunda GFI şirketi 0.00094 avro litre teklif verirken, Anadolu Grubu 0.00091 avro litre teklif sundu. 
     İhalenin üçüncü turuna tekrardan ara isteyerek başlayan GFI şirketi tekliflerini 0.00090 avro litreye, Anadolu Grubu da 0.00088 avro litreye düşürdü. 
     
     GFI'DEN LİTREDE 0.00001 AVROLUK JEST 

     İhalenin dördüncü turunda bu sefer ara isteyen Anadolu grubu olurken, GFI şirketi 0.00085 avro litre birim ulusal marker bedeli teklifi sundu. 
     Bunun üzerine Anadolu Petrolleri Petrol Dağıtım ve Dış Ticaret A.Ş.-Authentix Ltd. İngiltere grubu söz konusu rakamın altına inmeyeceğini belirterek, ihaleden çekildi. 
     İsrailli GFI şirketi ise tekliflerini litrede 0.00084 avro birim ulusal marker bedeline indirdiklerini açıklarken, litrede 0.00001 avroluk jest yapmış oldu. 
     
     EPDK BAŞKANI GÜNAY 

     İhalenin ardından GFI şirketinin CEO'su Gadi Gannen açıklama yapmaktan kaçınırken, şirketin İsrailli olarak nitelenmesi yerine "çok ortaklı şirket" olarak tanımlanması gerektiğini söyledi. 
     EPDK Başkanı Yusuf Günay da, gazetecilere ihaleyi değerlendirerek, akaryakıt piyasasının denetimi amacıyla geniş kapsamlı bir protokol imzaladıklarını hatırlattı. 
     Bu kapsamda Türkiye'de 13 bin bayiyi denetlediklerini, bunun 2 bin tanesini mühürlediklerini, bin tanesinin de zaten kapalı durumda olduğunu belirten Günay, bu aşamadan sonra petrol piyasasındaki diğer denetimlerin bine yakın personelle bütün Türkiye sathında devam ettireceklerini bildirdi. 
     EPDK Başkanı, bugün gerçekleştirilen ulusal marker ihalesi sonucunda bu denetim programının en etkin ayağı olan marker uygulamasının başlamış olacağını söyledi. 
     Uygulamanın 1 Şubat tarihinde başlayacağını ve 2 yıl süreceğini belirten Günay, bine yakın personelin ilgili şirket tarafından eğitileceğini ve denetimlerin bu kapsamda yürütüleceğini kaydetti. 
     Günay, Türkiye petrol piyasanın denetiminin belli bir standarta kavuşturulması ve kaçak akaryakıt ticaretinin önlenmesi açısından çok önemli bir adım attıklarını vurguladı. 
     
     ÖNCEKİ İHALENİN YARISINA YAKIN BEDEL 

     Bir gazetecinin, daha önce gerçekleştirilen ulusal marker ihalesine göre "teklifin neredeyse yarıya inmesini" nasıl değerlendirdiğini sorması üzerine Günay, daha önceki ihalede litrede 2 bin 900 lira civarında bir fiyat teklif edildiğini hatırlattı. 
     Şimdiki rakamın ise litrede bin 352 liraya tekabül ettiğine dikkati çeken Günay, bunun, rekabetin sonucu olduğunu kaydetti. Günay, şöyle devam etti 
     "Daha önce bir şirket vardı, Şimdi iki şirket yarıştılar. Rekabet sonuçta tüketiciye yansıyor. Litrede bin 350 lira gibi rakam hiç hissedilebilir bir rakam değil, bir yük oluşturabilecek bir rakam değil. 
     Kamuoyunda çoğunlukla ifade edilen milyarca dolarlık bir kaçakçılığın önlenmesi ülkemiz açısından çok önemlidir. Ekonomik açıdan çok önemli bir gelişmenin başlangıcını oluşturacak." 
     
     İHALENİN BÜYÜKLÜĞÜ 21 MİLYON YTL 

     Daha önce yapılan ulusal marker ihalesini PHS Petrol Ürünleri Markerleme Kontrol Eğitim İthalat Sanayi ve Ticaret A.Ş şirketi kazanmış, ancak ihale söz konusu şirketin taahhütnamesinde belirtilen 200 adet ulusal marker kontrol cihazını, 21 Haziran tarihine kadar kuruma teslim etmeyerek yükümlülüklerine yerine getirmemesi nedeniyle feshedilmişti. 
     Yeni ihaleyi kazanan GFI şirketi ise 1 ton akaryakıtın içerisine ulusal marker ilave etmek ve personel eğitiminden taşımaya kadar diğer bütün hizmetler için, ton başına 1.35 YTL'lik bir fiyat teklif etmiş oluyor. 
     İhalenin ekonomik büyüklüğü ise yaklaşık yıllık 21 milyon YTL'ye denk geliyor. Buna göre, 2006 yılında piyasada 15 milyon ton civarında akaryakıta GFI şirketi tarafından rafineri çıkışında ve gümrük girişinde depolarda ulusal marker ilave ettirilecek. Firma marker bedelini dağıtım şirketlerinden tahsil edecek. 
     EPDK için özel olarak üretilecek ve patentli olacak markerin, taklidi, çalınması ve amaç dışı kullanımlarına karşı üretimden çıkıp akaryakıtlara enjekte edildiği zamana kadar bütün evrelerde en üst seviyede güvenlik önlemi alınacak. 
     İhaleyi kazanan firma, EPDK'ya marker kontrolünü ve ölçümünü yerinde ve en fazla 3 dakikada yapacak 235 tane kontrol cihazı teslim edecek. 
     
</TEXT>
</DOC>
