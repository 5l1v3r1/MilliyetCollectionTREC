<DOC>
<DOCNO> 358176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/dunya/adun.html </URL>
<DATE> 2005/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye düşmanları Mora'da buluşuyor 
</HEADLINE>
<TEXT>


Avrupalı ırkçılar, eylülde Yunanistan'ın Mora Yarımadası'nda 'Türkiye, Avrupa'dan dışarı' sloganı ile kamp kuracak. Hükümet, 'Barışçıl oldukça bu toplantı engellenemez' diyor 

Nevsal Elevli - Londra 


Avrupa'nın dört bir yanındaki aşırı sağcı, ırkçı parti ve organizasyonların 16 - 18 Eylül'de Yunanistan'ın Mora Yarımadası'ndaki Meligala kasabası yakınlarında kampa girmeye hazırlanması, Yunanistan'da büyük tepkiye neden oldu. Ana sloganının "Türkiye, Avrupa'dan dışarı" olması beklenen 3 günlük kampın, gençleri aşırı sağ ve ırkçı oluşumların saflarına katmak için bir platform işlevi görmesinden korkuluyor. 

Her köşeden... 
İngiliz The Guardian gazetesinin haberine göre, Avrupa'nın önde gelen Neo Nazi örgütleri tarafından organize edilen ve resmi duyurusu "Kahramanların ülkesine, Yunanistan'a bir kamp gezisi" başlığı altında yapılan buluşmaya, Almanya'dan Ulusal Demokratik Parti, İtalya'dan Forza Nuova Yeni Güç , İspanya'dan La Falange, Romanya'dan Noua Dreapta Yeni Sağ , Yunanistan'dan Chryssi Avgi Altın Şafak gibi aşırı sağcı organizasyonlar katılıyor. 
Organizasyonun internet sitesinde, "milli kimlik üzerine benzersiz bir buluşma" olarak nitelenen organizasyon sırasında denizde de spor aktivitelerinin düzenleneceği bilgisi yer alıyor. 

'Bu toplantıyı yasaklayın' 
Büyük bir öfke dalgasının doğduğu Yunanistan'da ise yerel yetkililer ve solcu örgütler kampın düzenlenmesini engellemek için ellerinden geleni yapacaklarını duyurdu. Kampın düzenleneceği Atina'nın yaklaşık 230 km güneybatısındaki Meligala kasabası belediye meclisi, aşırıların kasabaya gelmesini engellemek için mümkün olan her şeyi yapacaklarını bildirdi. Belediye Başkanı Eleni Aliferi, "Onları burada istemiyoruz" dedi. 
Yunanistan'da yaşayan Yahudiler de organizasyona büyük tepki gösterdi. Ülkedeki 8 bin Yahudi'nin liderlerinden Moses Constantinides, "Hükümetten toplantıyı yasaklamasını istiyoruz" diye konuştu. 
Irkçılık karşıtı örgütlerle Yunan siyasi parti liderlerinin bu hafta bir toplantı düzenleyerek kampın engellenmesi için neler yapabileceklerini tartışmaları bekleniyor. 
Ancak Yunan hükümetinin kampı yasaklaması beklenmiyor. Toplum Düzeni Bakanlığı Sözcüsü Leftearis Economou, "Diğer tüm AB üyeleri gibi, barışçı ve silahsız olduğu sürece bir toplantıyı durduramayız" dedi. 

Neo Naziler de birleşiyor 

Arşiv fotoğrafında, çeşitli Avrupa ülkelerinden gelerek 11 Haziran'da Doğu Almanya'nın Jena kentinde "Milletler Bayramı" adı altında düzenlenen toplantıya katılan aşırı sağcı gruplardan biri gösteri yaparken görülüyor. 


</TEXT>
</DOC>
