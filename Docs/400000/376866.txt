<DOC>
<DOCNO> 376866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sontur55.html </URL>
<DATE> 2005/09/08/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
Başbakan Erdoğan, Kanal D Haber'e katıldı 
</HEADLINE>
<TEXT>

     Başbakan Recep Tayyip Erdoğan, "Kürt kökenli vatandaşların terör odaklarının aracı haline gelmesini, onların kayba uğramasını istemediğini" belirterek, "Çünkü terör örgütleri, bu mantıkla, anlayışla hem Kürt kökenli vatandaşlarımıza hem de ülkemize zarar veriyorlar" dedi. 
     Erdoğan, Kanal D Ana Haber Bülteni’nde Mehmet Ali Birand’ın sorularını yanıtladı. 
     Birand’ın son günlerde yaşanan terör olaylarını hatırlatarak yönelttiği "Aldığınız koku nedir " sorusu üzerine Erdoğan, "Bizim bu açıklamamızdan sonra özellikle gerek Türkiye içinde gerekse Türkiye dışında çok ciddi gelişmeler oldu" diyerek şöyle devam etti 
     "Bir defa bu tezimizi, tespitimizi paylaşanlar arasında olumlu yaklaşanlar oldu. Ama bu tezimizi paylaşmayanlar, aynı bildikleri istikamette devam ediyorlar. Bu arada hedef olarak terör örgütünden çok Kürt kökenli vatandaşımı alıyorum, benim için o önemli. Kürt kökenli vatandaşımın terör odaklarının aracı haline gelmesini istemiyorum, onların kayba uğramasını istemiyorum. Çünkü terör örgütleri bu mantıkla, anlayışla hem Kürt kökenli vatandaşlarımıza hem de ülkemize zarar veriyorlar. Neticesinde kendileri bedel ödemek durumunda kalıyorlar." 
     
     "AB’YE GİRİŞİ ENGELLEMEYE YÖNELİK..." 
     Başbakan Erdoğan, "Bu konular sizi kaygılandırıyor mu " sorusunu cevaplandırırken, bunların, her ülkenin yaşamı içerisindeki olaylar olduğunu ifade ederek, "Türkiye açısından son 30 yıldır, terör artık bizim ülkenin adeta maalesef yaşamı içerisine girmiş hadiselerdir. Son 5 yıldır bir sükunet vardı, tekrar bir hareketlenme başladı. Dikkat 
     ederseniz bu hareketlenme özellikle Avrupa Birliği sürecini yakaladığımız bir anda oldu" değerlendirmesinde bulundu. Erdoğan, "Onun için mi oldu " sorusuna karşılık, "Bunları, Avrupa’ya giriş sürecini engellemeye yönelik adımlar olarak ve ülkemizin dışa yönelik görüntülerini, maalesef negatif gösterme gayretleri olarak görüyoruz. Bir de kendi içlerindeki dağılmayı durdurabilmeye yönelik adımlar olarak görüyoruz" dedi. Söz konusu eylemlerde polisin çok soğukkanlı davrandığının belirtilmesi ve bunun belli bir yaklaşım olup olmadığının sorulması üzerine de Erdoğan, şunları kaydetti "Gerek polisimiz, gerek askerimiz de zaten özellikle terörü kontrol altına almada, halkı özellikle bu konuda yanımıza çekebilmek ve halkın terör gruplarının adeta oyuncağı durumuna getirilmemesini sağlamak için... Ama tabii o güvenli duruşunu, görüntüsünü halka vermek durumundadır." 
     
     "GÜVENLİK GÜÇLERİ DOZUNU AYARLAYACAK" 
     Başbakan Erdoğan, "Böyle giderse artacak mı " sorusuna karşılık da şunları söyledi 
     "Bu eylemler bu şekilde devam ettiği sürece tabi ki güvenlik güçlerimiz de dozunu ona göre ayarlayacaktır. Biz burada özellikle gerek Kürt kökenli, gerekse vatandaşlarımıza ve halkımıza şu ana kadar uygulamış olduğum, o olaya gerçekten ferasetle, olgunluk içinde yaklaşmalarını bundan sonraki süreçte de aynen devam ettirmelerini istiyoruz ki bu ülke hepimizin, 780 bin kilometre karelik bu coğrafyamızı asla böldürmeden, birlik, beraberlik içerisinde, Diyarbakır’da da ifade ettiğim gibi, tek vatan, tek bayrak, tek millet olarak yola devam edeceğiz." 
     
</TEXT>
</DOC>
