<DOC>
<DOCNO> 368069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/sonsiy12.html </URL>
<DATE> 2005/08/08/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Çiçek Terörü önlemek için her tedbiri alırız 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, hükümet olarak, terörün önlenmesi noktasında gereken neyse onu yapmakta, alınacak her türlü tedbiri almakta kararlı olduklarını bildirdi. 
     Çiçek, Bakanlar Kurulu toplantısına ilişkin yaptığı açıklamada, MİT Müsteşarı’nın görev alanlarıyla ilgili Bakanlar Kurulu’na çok kapsamlı, detaylı bilgi sunduklarını ve değerlendirme yaptıklarını kaydetti. 
     Bakanlar Kurulu üyelerinin terör, asayiş ve güvenlik konusunda değerlendirme yaptığını kaydeden Çiçek, İçişleri Bakanı Abdülkadir Aksu’nun da aynı konuda bir değerlendirmesinin olduğunu ifade etti. 
     Çiçek, Dışişleri Bakanı Abdullah Gül’ün de ABD’de gerçekleştirilen 3’lü toplantıyla ilgili bilgi verdiğini belirtti. 
     Kendisinin de Adalet Bakanlığı’nın üzerinde çalıştığı Terörle Mücadele Yasa Taslağı’yla ilgili çalışmalarda gelinen noktayla ilgili Bakanlar Kurulu’nu bilgilendirdiğini belirten Çiçek, şöyle konuştu 
     "Tabiatıyla en güncel konu terör konusudur. Aslında terör konusu hiçbir zaman devletin de hükümetlerin de milletin de gündeminden düşmemiştir. MGK kurulduğu günden bugüne kadar dış ve iç güvenlik sorunları zaten bu kurulun değişmez gündem maddesidir. Bu toplantılarda bir önceki toplantıya nazaran aradan geçen süre içerisinde asayiş ve güvenlik konularıyla ilgili değerlendirmeler bu kurulda yapılmakta, tavsiyeler söz konusu olduğunda hükümete bildirilmekte, hükümet de benimsediğinde yasal düzenleme haline getirmektedir. 
     Terör her zaman devletin ve hükümetlerin gündemindedir. Bu konular sanki belli olaylardan sonra hükümetlerin gündemine giriyor, üzerinde duruyormuşçasına bir yanlış algılama var, bunun üzerinden de siyaset yapanlar var. Herkes şunu bilmelidir ki asayiş ve güvenlik konusu bu coğrafyada yaşadığımız sürece en önemli ve öncelikli meseledir. Bu bazen kamuoyunda tartışılan bir meseledir, bazen yapılan toplantılardan herkesin haberi olmaktadır, bazen de rutin bir işlem olarak ilgililerin değerlendirdiği bir konudur." 
     
     TOPYEKÜN MÜCADELE 
     Cemil Çiçek, terörle mücadelenin topyekün bir mücadele olduğunu vurgulayarak, şöyle devam etti 
     "Toplum olarak belli konularda belli görevlilerin görevli olduğunu kabul ederek, sanki bize hiçbir görev düşmüyormuşçasına bir olumsuz tavrın içerisinde olduğumuz konular vardır. Terör konusu sadece güvenlik güçlerinin meselesi ve devletin bazı organlarının üzerine düşen bir olay değildir. Bu noktada mahalle muhtarından apartman yöneticisine kadar, sade vatandaş olarak hepimize düşen görevler vardır. Birçok olaylarda biz bunu görüyoruz. 
     Güvenlik güçlerimizin aydınlatmaya çalıştığı pek çok olayda görülmektedirki bir apartman yöneticisi apartmana giren çıkan kişiyi zamanında bildirebilse, Kimlik Bildirme Kanunu’na yeteri kadar uyabilsek, güvenlik güçlerine bilgiyi zamanında verebilsek, belki pek çok üzücü olayı önceden tespit etme ve güvenlik güçlerinin bununla ilgili gerekli tedbirleri almasına yardımcı olabiliriz. O nedenle herkese düşen bir görev olduğu kanaatini taşıyoruz ve topyekün bir mücadelenin terörün ortadan kaldırılmasında, üzücü olayların önlenmesinde önemli bir tedbir olduğunu ifade etmek istiyorum." 
     
     TERÖR VE DIŞ DESTEK 
     Hiçbir terör örgütünün dış destek olmadan varlığını sürdürmesinin mümkün olmadığını belirten Çiçek, şunları kaydetti 
     "İster radikal, ister etnik, ister ideolojik terör, hangisi olursa olsun bunların uluslararası destek olmadan, himaye olmadan varlıklarını uzun süre sürdürmeleri mümkün değildir. Onun için terörü sadece bir ceza hukuku meselesi olarak algılamak, cezaları artırmayı ya da azaltmayı bu konuda önleyici bir tedbir gibi algılamak doğru olmaz. 
     Türkiye Cumhuriyeti devleti ve hükümeti olarak uluslararası camianın bu örgütlere desteğinin azaltılması, desteğin kesilmesi noktasında bugüne kadar çok ciddi çabalar sarfedilmiştir, biz de bu çabaları sürdürüyoruz. ABD’de yapılan toplantı da bu anlamda bir toplantıdır. Pek çok uluslararası toplantıda bu desteğin kesilmesi yönünde çağrılarımız olmuştur. Ama halen bu konuda gerekli desteği Türkiye olarak görmediğimizi, göremediğimizi de ifade etmek istiyorum." 
     
     "HER TÜRLÜ TEDBİRİ ALMAYA KARARLIYIZ" 
     Terörün tanımı noktasında uluslararası camiada bir beraberliğin söz konusu olmadığını dile getiren Çiçek, şöyle konuştu 
     "Bizim terörist dediğimizi, bir başkası özgürlük savaşçısı olarak kabul edebilmekte, bir örgütü kendi mevzuatları açısından terör örgütü olarak kabul etmekle birlikte, yasal görüntülü pek çok faaliyetlerine o ülkelerde devam edebilmektedir, yardım toplayabilmekte, ticari faaliyetlerde bulunabilmektedirler. Ama uluslararası camiayı ikna edebilme noktasında her türlü çabayı gösterdik ve göstermeye devam ediyoruz. 
     Terörün önlenmesinde en büyük güç halkımızın ve devletimizin gücüdür, bu noktadaki desteğidir. Biz, bunun üstesinden bugüne kadar geldik. Bundan sonra de geliriz. Terörün önlenmesi noktasında gereken neyse onu yapmakta kararlıyız, alınacak her türlü tedbiri de almaya kararlıyız. Bu kararlılık içerisinde bugünkü Bakanlar Kurulu toplantısını tamamlamış olduk." 
     
</TEXT>
</DOC>
