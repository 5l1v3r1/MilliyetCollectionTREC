<DOC>
<DOCNO> 371089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/yasam/axyas02.html </URL>
<DATE> 2005/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İlhan Berk'ten gizli sevgiliye mektuplar 
</HEADLINE>
<TEXT>


İlhan Berk'in bilinmeyen bir sevgiliye yazılmış mektup ve şiirlerinden oluşan kitabı "Lettera Amorosa", Hayykitap Yayınları'ndan çıktı. Berk, kitabı için "Büyük bir senfonik şiir bu" diyor 

Sema Aslan 

İlhan Berk, bilinmeyen ve ulaşılamayacak bir sevgiliye yıllar içinde yazdığı mektupları kitaplaştırdı. Tasarımını Hakkı Mısırlıoğlu'nun yaptığı "Lettera Amorosa" Aşk Mektupları , şairin 1980'li yıllarda Halikarnassos'ta, '90'lı yıllarda da Lizbon'da yazdığı aşk mektupları ile 2005 tarihli aşk şiirlerinden oluşuyor. Kitabın son bölümü, şairin el yazılarına ve daktilosundan çıkan notlarına ayrılmış. 
Kitabın tamamı esasında bir şiir olarak okunabilir İlhan Berk de aynı şeyi söylüyor "Nesir şiir, mektup değil aslında. 1980'de ilk beş parçayı yazdım. Daha önce yayımlandı o bölüm. Fakat o kadının yokluğu beni çok ilgilendirdi... '97'de Lizbon'a gittim beni tekrar kavradı. Sanki onunla dolaşıyormuşum gibi. Sonra da kitabın son bölümünde yazdığım ve henüz çok yeni olan 'İkona' şiiri geldi. İlk kez yayımlanıyor o. Bu olay beni 'Leyla ile Mecnun' gibi müdemadiyen ilgilendirdi. Büyük bir senfonik şiir bu." 

Aşk ve ölüm teması 
Kitabın ilk bölümünde aşk, ölüm temasıyla birlikte yer alıyor. Lizbon'da yazılan ikinci bölümde başka kentler ve başka yaşamlar konusu ele alınmış ağırlıklı olarak. Dünyanın neresine giderseniz gidin, sizinle birlikte gelecek olan 'özlem'den söz etmiş şair. Mektupların bilinmeyen birine yazıldığı söylense de, bu aslında 'Berk'in bilinmesini istemediği biri' olarak okunmalı. Çünkü Berk, mektupların elbette bir muhatabının olduğunu ama ismini vermek istemediğini söylüyor. Ki, kitabın yazıldığı meçhul kadın, ilk beş bölümün kendisine yazıldığını da vaktiyle öğrenmiş 
"Artık yaşamıyor o. Tanınan birisiydi. Bende büyük bir yara bıraktı ve devam etti belki bundan sonra da sürebilir. Onun dokunulmazlığı çok önemliydi. Ben Greta Garbo'dan da çok etkilenirim mesela. Çünkü Garbo soğuk bir kadındır ve soğuğun dokunulmazlığı vardır." 

İlhan Berk kimdir 
1918'de Manisa'da doğan İlhan Berk'in ilk şiirleri, Manisa Halkevi dergisi, Uyanış, Varlık, Çığır gibi yayınlarda çıktı. 1944 yılında Ankara Gazi Eğitim Enstitüsü'nün Fransızca Bölümü'nü bitiren Berk, 1950'li yıllara dek gerçekçi bir şair görüntüsü veriyordu. Giderek İkinci Yeni şiir akımının savunucularından biri oldu. Şiirlerinde cinsellik ve tarih ana temalar olarak belirdi. İlhan Berk, şiirin yanı sıra resim sanatıyla da ilgileniyor. 


</TEXT>
</DOC>
