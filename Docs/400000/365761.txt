<DOC>
<DOCNO> 365761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/dunya/dun01.html </URL>
<DATE> 2005/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Özbekistan, ABD üssünü kapatıyor 
</HEADLINE>
<TEXT>


CENK BAŞLAMIŞ Moskova 


Özbekistan, ülkesindeki üssü kapatması için ABD'ye 6 ay süre verdi. 
İnterfaks Ajansı'nın haberine göre, Özbekistan Dışişleri Bakanlığı, kapatma kararını Karşı Hanabad'daki Amerikan üssüne kuryeyle gönderdi. Gerekçesi açıklanmayan kararda, üste bulunan askeri personelle malzemenin çekilmesi için Amerikan tarafına 6 ay süre tanındığı bildirildi. ABD, Afganistan'daki operasyon için 2001 yılında kurulan üssü savaş uçakları yakıt ikmali için kullanıyor. 
Üssün kapatma kararının perde arkasında Özbek-Amerikan ilişkilerinin gerginleşmesinin yattığı sanılıyor. ABD, Andican'daki muhalefet isyanının ordu birlikleri tarafından bastırılmasına sert tepki göstermişti. 

Rusya da karşı 
Özbekistan, Afganistan operasyonu döneminde Rusya ile ilişkilerinin bozulması üzerine ABD'ye yakınlaşma denemesinde bulunmuş, ancak özellikle insan hakları ihlalleri iki ülke arasında sorun yaratmıştı. Orta Asya'daki Amerikan askeri varlığından Rusya'nın da rahatsız olduğu biliniyor. 


</TEXT>
</DOC>
