<DOC>
<DOCNO> 363562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/siyaset/siy04.html </URL>
<DATE> 2005/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Maalesef seçemedik' 
</HEADLINE>
<TEXT>


ANKARA Milliyet 


Anayasa Mahkemesi, geride kalan 54 turda yeni başkanını seçemedi. Başkanlık yarışında önceki turlarda en çok oyu Fulya Kantarcıoğlu alırken, dünkü 14 turda 4 oy alabilen tek isim, Sezer'in cumhurbaşkanı olmasının ardından yerine getirdiği Ahmet Akyalçın oldu. Pazartesi yapılacak seçimlerden de sonuç alınamazsa, yeni başkan eylülde belli olacak. 
Anayasa Mahkemesi Başkan Vekili Haşim Kılıç, Mustafa Bumin'in emekliye ayrılmasının ardından dün yapılan 14 tur oylamada da sonuç alınamadığını söyledi. Adaylardan, kendisinin de aralarında bulunduğu Akyalçın, Tülay Tuğcu, Kantarcıoğlu ve Mehmet Erten'in seçilebilmek için yeterli olan 6 oya ulaşamadığını belirten Kılıç, "Size yine bir sonuç söyleyememenin üzüntüsü içindeyim. Maalesef bir arkadaş yeterli çoğunluğu alamadı" dedi. 

Oylar Akyalçın'a 
Kılıç, oy dağılımının yapılan 40 turdaki sonuçlara benzediğini, bazı turlarda Akyalçın'ın 4 oya kadar çıktığını söyledi. Kılıç, 53. turda adaylardan Akyalçın ve Tuğcu'ya 3'er, kendisi ve Erten'e 2'şer, Kantarcıoğlu'na da 1 oy çıktığını söyledi. 
Başkanlık yarışında, daha önce 4 oya ulaşan Kantarcıoğlu'nun oylarının düşmesi, Sezer'in Köşk'e çıkmasının ardından kendi yerine atadığı Akyalçın'ın oylarının da yükselmesi dikkati çekti. 
Kılıç, pazartesi yapılacak turlardan da sonuç alınamaması durumunda seçimlerin, yeni üyeler Şevket Apalak, Serruh Kaleli ve Osman Alifeyyaz Paksüt'ün yemin töreninin ardından eylülde süreceğini söyledi. 


</TEXT>
</DOC>
