<DOC>
<DOCNO> 393494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sonspo30.html </URL>
<DATE> 2005/11/09/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Vestel Manisaspor, Fenerbahçe maçına hazırlanıyor... 
</HEADLINE>
<TEXT>

     Fenerbahçe maçının hazırlıklarını sürdüren Vestel Manisaspor'da teknik direktör Ersun Yanal, 29 kişilik kadrodan yalnızca 18 oyuncunun çalışmalara katılabildiğini kaydetti. 
     Tarık Almış Spor Tesisleri'nde düzenlediği basın toplantısında konuşan Ersun Yanal, sakat oyuncuların fazlalığı nedeniyle ligde istedikleri başarıyı henüz yakalayamadıklarını belirtti. 
     Yanal, zaman zaman 12 oyuncudan yoksun çalışmak zorunda kaldıklarını belirterek, ''Şu anda da takım kadrosu içerisinde eksik oyuncularımız var. Yabancı oyuncularımızın hepsini kullanamıyoruz. Sanıyorum bu durum bu şekilde devre arasına kadar gidecek. Devre arasında da gerekli organizasyonları yapıp ikinci yarıda bizim istediğimiz tarzda bir takımı oluşturacağız'' dedi. 
     Mevcut 29 oyuncudan 18'i ile çalışabildiklerini kaydeden Yanal, ''Burası Süper Lig. Vestel Manisaspor bu ligde deneyimsiz bir takım. Oyuncu verimliliğini artırmak gerekiyor. Şu anda oyuncu verimliliğini kullanamıyoruz'' diye konuştu. 
     Lige verilen aranın ardından Fenerbahçe ile yapacakları maça ilişkin soru üzerine Yanal, ''Ligde tüm takımlar için aynı ciddiyetle hazırlık yapıyoruz. Bu maç oldukça mücadeleci geçecek. Biz de puan almaya çalışacağız'' dedi. 
     
</TEXT>
</DOC>
