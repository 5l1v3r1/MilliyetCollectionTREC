<DOC>
<DOCNO> 362103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sonsiy08.html </URL>
<DATE> 2005/07/18/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Türkiye-Rusya işbirliğinde hedef 25 milyar... 
</HEADLINE>
<TEXT>

     Nihat Dağdelen bildiriyor 

Türkiye ve Rusya arasında dev işbirliği adımı bugün atıldı. Aralık 2004'te başlayan ikili temaslarla birlikte 7 ayda 4 kez görüşen Erdoğan ve Putin, bu kez Rusya'nın Antalya'sı Soçi'de bir araya geldi. Başbakan Erdoğan'ın Rusya lideri Putin ile görüşmesinden 25 milyar dolarlık ticaret hedefi ve yatırımlar konusunda anlaşma çıktı. Putin, Kıbrıs konusunda desteğini belirtirken, Cumhurbaşkanı Sezer'i Rusya'ya davet etti ve Erdoğan'a Türkiye'nin Irak konusunda ne düşündüğünü sordu. 

Rusya Devlet Başkanı Vladimir Putin, Başbakan Recep Tayyip Erdoğan ile yaptıkları görüşmede, ''ikili ilişkilerin geniş yelpazesi ve Aralık 2004'te Ankara'da hayata geçirilen ortak siyasi meseleler konusunda oldukça kapsamlı fikir alışverişinde bulunduklarını'' bildirdi. 
     Başbakan Erdoğan ile Rusya Devlet Başkanı Putin, Soçi kentinde kahvaltıda yaptıkları görüşmenin ardından, ortak basın toplantısı düzenledi. 
     Putin, Erdoğan ile son 7 ay içinde 4 kez bir araya geldiklerini belirterek, bunun da ilişkilerinin yoğunluğunu ve ne kadar hızlı geliştiğini gösterdiğini kaydetti. 
     Geçen yıl itibariyle iki ülkenin ticaret hacminin yüzde 60 oranında artarak, 11 milyar dolar seviyesine ulaştığına işaret eden Putin, ''Ortak amacımız bu rakamı gelecek yıllarda 25 milyar dolara çıkarmaktır'' dedi. 
     Rusya lideri Putin, gerek ekonomik gerek kültürel ve insani işbirliğinin yanı sıra diğer alanlarda kaydedilen olumlu gelişmeleri daha sağlam bir zemine oturtmaya kararlı olduklarını belirterek, ''İki ülke arasındaki ortaklık ilişkisinin sağlam ve derin bir tarihe sahip olduğunu ve 2004 yılı itibariyle Rusya'nın, Türkiye'nin ithalatta ikinci, ihracatta 8'inci büyük ortağı olduğunu'' kaydetti. 
     
     MAVİ AKIM 

     İki ülkenin enerji diyalogunun da büyük bir hızla sürdüğünü ve Rusya Federasyonu olarak Türkiye'ye doğalgaz ihracatı konusundaki yükümlülüklerini yerine getirmeye devam edeceklerini kaydeden Putin, buna Karadeniz altındaki Mavi Akım projesinin de dahil olduğunu belirtti. 
     Putin, ''Enerji konusunda ileriye dönük pek çok ortak projemiz var. Bu projeler görüşmemizde de gündeme geldi. Mavi Akım'ı proje kapasitesi olan yılda 16 milyar metreküpe ulaştırmamız gerekiyor. Ve bunu da gerçekleştireceğiz'' diye konuştu. 
     Erdoğan ile yeni doğalgaz hatlarını, çeşitli istikametlerde yeni petrol hatları inşaatını ayrıntılı görüştüklerini ve karşılıklı yatırımlar konusunu kapsamlı şekilde ele aldıklarını anlatan Putin, ''Türk firmalarının Rusya'daki yatırımı 1.5 milyar dolar civarında, bunu artırmamız gerekiyor. Rus firmaları da Türkiye'de yatırım konusunda istekli. Kendilerine uygun koşulların yaratılması ilişkilerimizi daha da derinleştirecektir'' dedi. 
     
     ERDOĞAN, PUTİN'İN KIBRIS'A BAKIŞINDAN MEMNUN 

     Başbakan Recep Tayyip Erdoğan, "Düşmanlıkların değil, dostlukların egemen olduğu bir dünya istediklerini" söyledi. 
     "Son 7 ay içinde 4 kez bir araya gelmemizin ne anlama geldiği hepinizin malumu" diyen Erdoğan, iki ülkenin, gelecek için çok olumlu adımlar atmak suretiyle ilişkileri gerek siyasi alanda gerek ticari alanda gerekse kültürel alanda geliştirmenin hazırlığı içinde olduğunu belirtti. 
     Sık sık bir araya gelişlerinin her iki ülkenin geleceğine yönelik çok büyük anlamı olacağını ifade eden Erdoğan, "Şunu bir kez daha memnuniyetle gördük ki Sayın Başkan Putin ile bölgesel refah ve istikrarın güçlendirilmesi, küresel barışa katkı yapmanın önemi ve aciliyeti konularında düşüncelerimiz örtüşüyor" dedi. 
     Erdoğan, özellikle masum çocuk ve kadınların hayatına yönelen terörizm tehdidine karşı ortak mücadele isteklerini bu vesileyle teyit ettiklerini kaydetti. 
     Türkiye ve Rusya'nın ikili ticaret hacminin son yıllarda ciddi artış göstermekte olduğuna işaret eden Erdoğan, 2004 yılı sonunda yaşanan sıçramanın, bu yıl da aynı şekilde yaşanacağına inandığını söyledi. 
     
     TİCARET HACMİNİN 25 MİLYAR DOLARA YÜKSELTİLMESİ HEDEFİ 

     Başbakan Erdoğan, gelecek yıllarda ticaret hacminin 25 milyar dolara yükseltilmesini hedeflediklerini, bu hedefe doğru ciddiyetle ilerlediklerini ifade etti. Sebze ve meyve ihracatı konusunda Putin'in gösterdiği ilgiye teşekkür eden Erdoğan, ekonomik ve ticari alanlarda belirledikleri hedefler konusunda süratle adım atmanın kararlılığı içinde olduklarını, bu iradenin her iki tarafta da bulunduğunu belirtti. Bu adımları her geçen gün geliştirerek attıklarını kaydeden Erdoğan, "Geleceğin daha da güzel olacağına inanıyorum" dedi. 
     Görüşmede kültürel ilişkileri de ele aldıklarını kaydeden Erdoğan, karşılıklı olarak Türkiye'de bir "Rusya Yılı", aynı şekilde Rusya'da da bir "Türk Yılı" olması gibi etkinlikleri yapma kararı aldıklarını bildirdi. Erdoğan, bu konuyu süratle görüşüp hayata geçirmek için adımlar atacaklarını kaydetti. 
     Erdoğan, turizm konusunda da Türkiye'ye gelen Rus turistlerinin sayısının, ülkeyi ziyaret eden yabancı turistler arasında 2'inci sırada olduğuna dikkat çekerek, "Rusya'dan gelen dostlarımıza şükranlarımı ifade etmek istiyorum" dedi. 
     Enerji konusunda da önemli görüşmelerinin olduğunu söyleyen Erdoğan, gerek petrol gerekse doğalgaz konusunu geniş bir zeminde görüşme imkanı bulduklarını belirtti. 
     Erdoğan, görüşmede Mavi Akım projesini değerlendirdiklerini belirterek, bu konuda ilgili bakan ve kuruluşların çalışmalarını sürdüreceğini söyledi. 
     Karadeniz Ekonomik İşbirliği KEİ ile ilgili olarak da görüştüklerini ifade eden Erdoğan, örgütü daha etkin hale getirmek için neler yapabileceklerini ele aldıklarını, bu konuda Rusya ve Türkiye'ye önemli görevler düştüğünü kaydetti. 
     
     BÖLGESEL KONULAR 

     Erdoğan, özellikle bölgenin huzur ve refahını etkileyen sıkıntıların giderilmesine yönelik neler yapılabileceğini de görüştüklerini, bu çerçevede İran, Irak gibi konuların gündeme geldiğini aktardı. 
     Kıbrıs'ı da konuştuklarını belirten Erdoğan, Putin'in, BM Genel Sekreteri Kofi Annan'ın şu andaki tavrı istikametinde ifadelerinin olduğunu görmenin kendilerini ayrıca memnun ettiğini belirtti. 
     Yukarı Karabağ konusunu görüştüklerini ifade eden Erdoğan, artık bu işin çözülmesi gerektiği kanaatinin Putin tarafından ifade edilmesinden ayrıca memnuniyet duyduklarını kaydetti. Erdoğan, Minsk üçlüsü olarak ABD, Rusya ve Fransa'nın daha etkin hale gelmesinin bu sorunun çözümüne daha etkin katkıda bulunacağına inandığını söyledi. 
     "Düşmanlıkların egemen olduğu bir dünya istemiyoruz, dostlukların egemen olduğu bir dünya istiyoruz" diyen Erdoğan, sorunların, adil ve kapsamlı bir çözüme ulaşma maksadıyla artık sona erdirilmesinde fayda olduğunu kaydetti. Başbakan Erdoğan, bu konuda da yine ortak iradenin olmasının kendilerini memnun ettiğini sözlerine ekledi. 
     
     ERDOĞAN ORTAK ÇIKAR İÇİN ZEMİN OLUŞTURUYORUZ 

     Başbakan Recep Tayyip Erdoğan, Türkiye ve Rusya’nın ortak çıkarı için zemin oluşturma çabası içinde olduklarını belirterek, özellikle son zamanlardaki görüşmelerin bunun en güzel örneği olduğunu söyledi. 
     Başbakan Erdoğan ve Rusya Devlet Başkanı Vladimir Putin, ortak basın toplantısında gazetecilerin sorularını yanıtladılar. 
     Erdoğan, bir gazetecinin sorusu üzerine, siyasi atmosferin iyi olması halinde çeşitli yatırımlar ve üretimin de artacağına işaret ederek, "Artık modern ekonomilerde, özellikle piyasa ekonomisinin hakim olduğu dünyamızda, bildiğiniz gibi talep arzı meydana getirmiyor, arz talebi oluşturmak durumunda. Şu anda ülkelerimiz arasındaki dayanışma biraz da bunun dayanışmasıdır. Bunu da uzun soluklu bir yolculuk olarak görmek istiyoruz" diye konuştu. 
     Başbakan Erdoğan, şunları kaydetti 
     "Bu alanlarda yapacağımız dayanışma inanıyorum ki ülkelerimiz arasındaki ilişkiyi daha da güçlendirecektir. Girişimcilerimizin kendilerine güveni oluşmaya başlamıştır. Tabii bu da karşılıklı siyasi atmosferle olacaktır. Burada karşılıklı güven ve istikrar şarttır. 
     Girişimci bu güveni görmek zorundadır. Bunu gördüğü anda Rusya’ya da gider, Türkiye’ye de gider, görmediği anda bunu bulabileceği yerlere kaçar. 
     Biz ülkelerimizin ortak çıkarı için bir zemin oluşturma çabası içindeyiz. Özellikle son zamanlardaki görüşmeler de bunun en güzel örneğidir. Gerek doğalgaz bağlantılarımız, bunun gelişmesine yönelik adımlar, gerek petrol ve bunun değerlendirilmesi çalışmaları ve gerekse depolama çalışmaları, bunun yanında özel sektörün dayanışma içinde atacağı adımlar, telekomünikasyonda, enerjide, demir çelikte bu adımları şu anda süratle atma durumunda olduğunu görüyoruz. Savunma sanayiinde yine buna yönelik adımlar var. Önümüzde yapılacak olan ihalelere Rus firmalarının da katılma işlemlerini savunma sanayisi müsteşarlığımız almıştır. Her alanda bu çalışmalar devam edecektir." Başbakan Erdoğan, doğalgaz konusunda işbirliğinin neler olabileceği ve görüşmede doğalgazın fiyatı konusunu ele alıp almadıklarına ilişkin soru üzerine de şöyle konuştu 
     "Bu konuyla ilgili cevabımdan önce iki konuyu belirtmek istiyorum bizim Rusya’nın Dünya Ticaret Örgütü’ne üyeliğini destekleme taahhüdümüz var. Bu yıl sonu Hong Kong’da yapılacak olan DTÖ toplantısında Rusya’nın üyeliğinden sonra aramızdaki ticari ilişkiler çok daha farklı bir konuma taşınacaktır. Desteğimiz devam etmekte, şu anda Mavi Akım’ın yıllık kapasitesi 16 milyar metreküptür. 
     Şu anda bizim çektiğimiz 4.7 milyar metreküp civarında gazdır. Burada ciddi bir boşluğumuz var. Dolayısıyla bunu kullanacak kapasitedeyiz. 
     Mavi Akım üzerinden Ankara’ya gelen doğalgazı güneye indirme çalışmalarımız en önemli konulardan biridir. Bu konuda uzmanlarımız çalışmalarını sürdürmektedir. Bu çalışmaların gereği neyse siyasi kararlar da buna göre verilmektedir." 
     
     PUTİN EN ÖNEMLİ ŞART SİYASİ ORTAM 

     Rusya Devlet Başkanı Putin de bir gazetecinin sorusu üzerine, ülkeler arasındaki ticaret ve ekonomik işbirliğinin gelişmesinde en önemli şartın uygun siyasi ortam olduğunu vurgulayarak, "Türk müteahhitler Rusya’da toplam 12 milyar dolarlık iş yapmışlar. 
     Rusya’dan Türkiye’ye çok sayıda turist gitmekte. Türkiye’deki şartlar uygun olmasaydı herhalde Rus turistler Türkiye’ye gitmezdi. Ayrıca Rusya’daki şartlar uygun olmasaydı bu kadar müteahhit de burada iş yapmazdı " dedi. 
     Karadeniz Ekonomik İşbirliği KEİ gibi uluslararası platformlarda işbirliğinin daha da güçlendirilmesi için ayrıntılı şekilde görüştüklerini belirten Putin, şöyle devam etti 
     "Bütün bu konular işadamlarımız için, yatırım konusunda gerekli ortamın yaratılması için çok önemlidir. İkili ticaret hacmimizi nasıl artırabiliriz Her şeyden önce geleneksel alanlarda işbirliğimizi artıracağız. Bunların başında enerji gelmekte. Sadece petrol ya da doğalgaz gibi sıradan alışverişi artırmayacağız, bununla birlikte ortak koordinasyon ve üretim konularını da görüşeceğiz. Türkiye’de büyük yeraltı gaz depolarını inşa etmeye adayız. Türkiye’deki doğalgaz şebekelerinin özelleştirilmesine katılmaya da hazırız. Doğalgazımızı Türkiye üzerinden üçüncü ülkelere, mesela Güney Avrupa’ya nakletmek üzerine Türkiye’de mevcut doğalgaz boru hatlarını kullanmaya ve yenilerini yapmaya da hazırız. Bu konuyu da Sayın Başbakan ile görüşmüştük. Elektrik üretimi ve Türkiye üzerinden bunun üçüncü ülkelere gönderilmesi konusundaki projeleri gerçekleştirmeye hazırız. 
     Mesela Irak olabilir. İletişim, telekomünikasyon, uzay araştırmaları gibi yeni teknolojiler de olası işbirliğimiz için yeni imkanlar ve yatırımlar yaratmaktadır." 
     
     RUS ALFA GRUBU'NDAN TÜRKİYE'YE YATIRIM 

     Rus Alfa grubunun gelecek günlerde Türkiye’de birkaç milyar dolarlık yatırım yapmayı öngörmekte olduğunu söyleyen Putin, Rus yatırımcıların Türkiye’deki yatırımlarının belirli alanlarla sınırlı kalmamasını ümit ettiklerini belirtti. 
     Putin, "Mesela metalürji, demir-çelik alanında çalışan pek çok şirketimiz Türkiye’deki özelleştirmelere katılmak niyetindeler. Ve onların da olası yatırımları yüzmilyonlarca dolarlarla ifade edilmektedir. Enerjiden söz etmiyorum bile. Bu alanda da birtakım pürüzler ortaya çıkmıştır ama bunları halledeceğimize inanıyorum. Bir de askeri-teknik işbirliği konuları var. Askeri-teknik işbirliğimiz neredeyse sıfıra yakın. Halbuki Türk müşterilerimizin Rus teknolojisine olan ilgisi aşikardır. Sayın Başbakan görüşmemizde Rus firmaların helikopter ihalesine tekrar katılmasını istedi. Bunu Sayın Başbakan’dan duymak bizim için sevindirici olmuştur" diye konuştu. 
     
     PUTİN'DEN KIBRIS CEVABI 

     Putin, bir Türk gazetecinin, Rusya’nın KKTC’ye yönelik politikasında değişiklik olup olmadığı yolundaki sorusu üzerine, BM Genel Sekreteri Kofi Annan’ın Kıbrıs sorununun çözümüne yönelik çabalarının doğru ve isabetli çabalar olduğuna inandıklarını söyledi. 
     "Adadaki sorunun ne olduğunu ve nasıl geliştiğini hepimiz biliyoruz" ifadesini kullanan Putin, "Bu konuda öncelikle yapılacak iş adanın bir bölümünün ekonomik izolasyonunun kaldırılması, adanın her iki kesimi arasındaki mübadelelerin ve münasebetlerin normalleştirilmesi. Bunun temelinde sorunun nihai çözümüne her iki kesim ve her iki halkın refahı ve huzuru için kalıcı bir çözüme göre hareket etmek gerekir" dedi. 
     Putin, "İkili bazda, yani Rusya ve Kıbrıs’taki her iki taraf arasında neler yapılabilir bunu değerlendireceğiz. BM Genel Sekreteri’nin çabalarını bundan böyle de desteklemeye devam edeceğiz" dedi. 
     
     SEZER’E DAVET 

     Edinilen bilgiye göre, Putin, Erdoğan ile görüşmesinde Cumhurbaşkanı Ahmet Necdet Sezer’i Rusya’ya davet etti. Ziyaretin tarihinin daha sonra diplomatik yollardan belirlenmesine karar verildi. 
     
     ERDOĞAN'A IRAK'I SORDU 

     Rusya lideri Putin, dün akşam yapılan 4.5 saatlik görüşmede Başbakan Erdoğan'a Türkiye'nin Irak politikasını sordu. Putin, "Siyasi diyalogumuz iyi bir seviyede. Bölgemizdeki durum hakkında özellikle Irak konusunda görüşlerinizi öğrenmek istiyorum. Kısacası bugün konuşacak çok konu var. Sizi görmekten çok memnunum" diye konuştu. 
     
</TEXT>
</DOC>
