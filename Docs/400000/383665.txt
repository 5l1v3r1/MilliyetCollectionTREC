<DOC>
<DOCNO> 383665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sontur11.html </URL>
<DATE> 2005/10/03/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Almanya'da okullar kapandı, turist akını yeniden başladı 
</HEADLINE>
<TEXT>

     Almanya’da bazı eyaletlerde okulların 3 haftalık sömestr tatiline girmesi dolayısıyla, Antalya’ya hafta sonunda 88 bin 489 turist geldi. 
     AA muhabirinin edindiği bilgilere göre, Almanya’da Berlin’in de aralarında bulunduğu bazı kentlerde okullar 30 Eylül Cuma günü ilk sömestr tatiline girdi. Tatille birlikte Alman turistler, tatil yörelerinin yolunu tuttular. Antalya Havalimanı, hafta sonunda yoğun uçak trafiğine sahne olurken , Antalya’daki iki ayrı Dış Hatlar Terminali’nde, 1 Ekim Cumartesi ve 2 Ekim Pazar günü, eylül ayına göre daha fazla hareketlilik yaşandı. 
     İl Kültür ve Turizm Müdürlüğü’nden alınan yolcu istatistiklerine göre Antalya’ya 1 Ekim Cumartesi günü havayoluyla 38 bin 541 turist gelirken, 2 Ekim Pazar günü hareketlilik daha da arttı ve 49 bin 948 yolcu Antalya’ya giriş yaptı. Böylece iki günde Antalya’ya 88 bin 490 turist gelmiş oldu. 
     2 Ekim Pazar günü yaşanan hareketlilik, eylül ayındaki günlere 
     göre daha da artmış oldu. Almanya’da okulların açık olduğu eylül ayında, en yüksek yolcu girişi 11 Eylül 2005 tarihinde yaşanmış ve 43 bin 459 yolcu Antalya’ya gelmişti. Bu rakamlar, Antalya’daki konaklama tesislerinin eylül ayına göre daha dolu olacağının ilk işaretlerini de vermiş oldu. 
     
     EYLÜL AYI RAKAMLARI 
     Antalya’ya eylül ayında havayoluyla gelen turist sayısı da 2004’ün eylül ayına göre, yüzde 12 oranında artarak, 891 bin 125 olarak gerçekleşti. 
     Bu yılın Ocak-Eylül döneminde ise Antalya’ya havayoluyla gelen turist sayısı geçen yılın aynı dönemine göre yüzde 20’lik artışla 6 milyon 45 bin 350’ye ulaştı. 
     Antalya’da yıl başında ortaya konulan 7,5 milyon turist hedefine adım adım yaklaşılırken, Ekim ayında kente yaklaşık 1 milyon turist gelmesi ve rakamın ay sonu itibarıyla 7 milyonu aşması bekleniyor. 
     
</TEXT>
</DOC>
