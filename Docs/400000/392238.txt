<DOC>
<DOCNO> 392238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/son/sontur25.html </URL>
<DATE> 2005/11/04/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Çocuğunun ihmalden öldüğünü söyleyen baba, Bakan'dan yardım istedi 
</HEADLINE>
<TEXT>

     Erzurum'da, çocuğunun ihmal nedeniyle öldüğünü ileri süren baba, Sağlık Bakanı Recep Akdağ'dan yardım istedi. 
     Ramazan Bayramı'nı Erzurum'da geçiren Sağlık Bakanı Recep Akdağ, Erzurum Esnaf ve Sanatkarlar Odası'ndaki toplantının ardından, geçen ay Numune Hastanesi'nde yapılan tedavi sonrası çocuğu ölen Suat Aydın'ın yardım talebiyle karşılaştı. 
     Aydın, 2 yaşındaki çocuğu Hafıd Aydın'ın Numune Hastanesi'nde görevli doktorlar tarafından yeterli kontrolden geçirilmediğini ileri sürerek, ''Doktor hakkında savcılığa suç duyurusunda bulundum. Çocuğum ihmal nedeniyle öldü. Olay kapatılmaya çalışılıyor. Sorumluların hesap vermesini istiyorum'' dedi. 
     Sağlık Bakanı Akdağ ise kendisinin bu konulara çok hassas bir yapısının olduğunu belirterek, ''Birinin bir hatası varsa, gerekeni yaparız'' diye konuştu. 
     Akdağ, danışmanlarına, Aydın'ın dilekçesini alıp, kendisine de bilgi verilmesi talimatını verdi. 
     
</TEXT>
</DOC>
