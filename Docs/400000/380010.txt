<DOC>
<DOCNO> 380010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/sonspo13.html </URL>
<DATE> 2005/09/20/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Sezonun ilk altın adamı Sivassporlu Hakkı 
</HEADLINE>
<TEXT>

     Bu yıl 23. kez düzenlenen ''11 Altın Adam'' yarışmasının yeni sezondaki ilk jüri toplantısı İstanbul'da yapıldı. 
     Bu yıl Memorial Hastanesi'nin sponsorluğunda gerçekleştirilen ve Kalyon Otel'de düzenlenen toplantıya, Futbol Federasyonu Merkez Hakem Kurulu MHK Başkanı Ufuk Özerten, Milli Takımlar eski Sorumlusu Ayhan Bermek, Sivasspor Kulübü Başkanı Mecnun Otyakmaz ile Sivasspor Genel Menajeri Bülent Uygun, onur konuğu olarak katılırken, Memorial Hastanesi Yönetim Kurulu Başkanı olan Beşiktaş Kulübü eski yöneticisi İhsan Kalkavan da hazır bulundu. 
     Turkcell Süper Ligi'nde ilk 4 haftanın değerlendirildiği toplantıda, Sivasspor'un kaptanı Hakkı Hocaoğlu 140 puanla ayın altın adamı seçildi. Konyaspor'dan El Saka 97 puanla gümüş adam, Beşiktaşlı Gökhan da 96 puanla bronz adam oldu. 
     Jüri toplantısında ayrıca, Futbol Federasyonu Başkanvekili Hasan Doğan 170 puanla ayın yöneticisi, Galatasaray Teknik Direktörü Eric Gerets 181 oyla, 148 oy alan Milli Takımlar Teknik Direktörü Fatih Terim'i geride bırakarak, ayın teknik direktörü, Serdar Tatlı da 198 puanla ayın hakemi seçildi. 
     
</TEXT>
</DOC>
