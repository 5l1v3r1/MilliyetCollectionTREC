<DOC>
<DOCNO> 391582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/guncel/gun02.html </URL>
<DATE> 2005/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Şırnak'ta 3 şehit 
</HEADLINE>
<TEXT>


Şırnak Uludere'de karakola saldırı hazırlığında olan PKK'lılarla, güvenlik güçleri arasında çatışma çıktı. 2'si er 3 kişinin şehit olduğu çatışmada, 1 terörist öldürüldü 

ŞIRNAK DHA 

Şırnak'ın Uludere ilçesine bağlı Uzungeçit beldesinde güvenlik güçleriyle PKK'lı teröristler arasında çıkan çatışmada 2 asker ve 1 korucu şehit düştü, 4 asker de yaralandı. Çatışmada 1 terörist de ölü olarak ele geçirildi. 
Sipitepe bölgesinde Uzungeçit Jandarma Karakol Komutanlığı'na yakın bölgenin güvenliğini sağlayan timler, teröristlerin karakola saldırı için sızma girişiminde bulunduğunu fark etti. 

4 asker yaralandı 
Timlerin müdahalesiyle çıkan çatışmada jandarma erler Ümit Özcan ile Oğuz Palpaloğlu ve korucu Reşit Aydemir şehit düştü. Çatışmada 4 asker yaralanırken, 1 PKK'lı terörist öldürüldü. PKK'lı teröristlerle sağlanan sıcak temasta yaralanan 4 asker, Şırnak Askeri Hastanesi'nde tedaviye alındı. 
Çatışmanın ardından Uzungeçit Yaylası yönüne kaçan teröristlerin yakalanması için operasyon başlatıldı. 
Şehit erlerden Özcan'ın Gaziantep, İstanbul'da yaşayan Palpaloğlu'nun da Sakarya doğumlu olduğu belirlendi. 
Şehitlerin cenazeleri toprağa verilmek üzere memleketlerine gönderildi. 

Şemdinli'de bombalı saldırı 

DHA 
Hakk ri Şemdinli'de, Jandarma Komutanlığı'nın önündeki bir otomobilde dün gece meydana gelen patlamada, 3'ü uzman çavuş, 2'si polis 20 kişi yaralandı. Hakk ri Valisi Erdoğan Gürbüz, patlamanın ilçe merkezinde park halindeki Van plakalı bir otomobilde meydana geldiğini bildirdi. Geniş güvenlik önlemi alan güvenlik güçleri, ilçeye giriş ve çıkışları sıkı denetim altına aldı. 



</TEXT>
</DOC>
