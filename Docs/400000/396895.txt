<DOC>
<DOCNO> 396895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/magazin/axmag01.html </URL>
<DATE> 2005/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Queens'te en iyi film 'Gönül Yarası' 
</HEADLINE>
<TEXT>


Oscar'a aday filmimiz 'Gönül Yarası' New York'taki Uluslararası Queens Festivali'nde 'En İyi Film' seçildi 


Türkiye'nin, Oscar ödüllerinin 'En İyi Yabancı Film' dalındaki temsilcisi 'Gönül Yarası', Uluslararası Queens Film Festivali'nde 'En İyi Film' ödülünü aldı. 
New York'ta 17-20 Kasım günleri arasında yapılan festivalin 'Hareketli İmajlar Müzesi'nde düzenlenen ödül töreninde, iki dalda aday gösterilen 'Gönül Yarası', en büyük ödüle sahip oldu. 

'Bu ödül çok önemli' 
Filmin yapımcılarından Mine Vargı "Festivalde En İyi Yabancı Film alanında 3 aday filmden birisiydik. Asıl şansımızın o alanda olacağını düşünüyordum, ancak o ödülü kazanamadık. Daha sonra en büyük ödül açıklandı ve onu biz kazandık. Sürpriz oldu." dedi. 
Bir Türk filminin uluslararası bir festivalde 'En İyi Film' seçilmesinin önemini vurgulayn Vargı, şöyle konuştu "Bu sene hem Yabancı Film Oscarı aday adayıyız, hem de Altın Küre'ye katılacağız. Altın Küre ve Oscar ödüllerinden önce böyle bir festivalde ödül almak çok önemli, çünkü bu festivali yabancı basın ve film endüstrisinin önde gelen isimleri de takip ediyor." 



</TEXT>
</DOC>
