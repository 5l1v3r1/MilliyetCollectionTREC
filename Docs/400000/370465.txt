<DOC>
<DOCNO> 370465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/siyaset/siy06.html </URL>
<DATE> 2005/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Senfoni, kakafoni' tartışması 
</HEADLINE>
<TEXT>


Başbakan Erdoğan'ın "Kürt sorunu" çıkışı üzerine kendisini eleştiren milletvekillerine yönelik sözleri tartışma yarattı. 

ABDULLAH KARAKUŞ Ankara 


Başbakan Recep Tayyip Erdoğan'ın "Kürt sorunu" çıkışı nedeniyle kendisini eleştiren AKP milletvekillerine yönelik, "Böyle açıklama yapmaları çirkin. Gelip benimle görüşmeleri gerekirdi. Parçadakiler farklı hareket ederse, senfoniye ayak uyduramazsa ortaya kakafoni çıkar" sözleri tartışma yarattı. 
Erdoğan'ı eleştirenler arasında yer alan AKP Ankara milletvekili Ersönmez Yarbay, Başbakan'dan 2 kere randevu istediğini ancak yanıt gelmediğini belirterek, "Senfoni ustasını gören olsa kakafoni ortaya çıkmaz" dedi. Erdoğan'ın "Kürt sorunu" söylemiyle önemli bir politika değişikliğine gittiğini belirten Yarbay, şunları söyledi 
"Bu değişiklik öncesinde mutlaka oturup istişare yapılması gerekirdi. Ben bu değişikliği televizyondan öğrendim. Teşkilat ve milletvekilleri bu önemli politika değişikliğine hazırlanmalıydı. Hazırlıksız yapıldığı zaman Diyarbakır'da 600 - 700 kişiye konuşursunuz. Senfoni ustası, şefi, senfonide olanlarla irtibat halinde olması gerekir. 3 senedir Başbakan ile görüşmedim. Eksiklerimiz varsa konuşarak düzeltebiliriz. Doğu politikası için daha çok hazırlık lazım. İyi bir alt yapı gerekir. Yoksa netice alamazsınız" dedi. 

Parti programında 'Doğu ve Güneydoğu' 

Başbakan Tayyip Erdoğan'ın ilk kez, "Kürt sorunu" tanımlaması yapmasıyla başlayan tartışma, CHP'nin raporundan sonra AKP'nin parti programını da gündeme getirdi. Erdoğan, AKP programında "Doğu ve Güneydoğu" başlığı altında yer verilen sorunun adını "Kürt Sorunu" diye koyarken, sorunun çözümüne ilişkin vaadlerde de söylem değişikliği yaptı. Programda, "Terörle mücadelenin zaafa uğratılmayacağı ve bölgeye özel politika izlenmeyip genel demokratikleşme ile sorunun çözüleceği" sözü verilmişti. 


</TEXT>
</DOC>
