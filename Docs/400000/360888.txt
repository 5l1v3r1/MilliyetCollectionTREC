<DOC>
<DOCNO> 360888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/guncel/gun06.html </URL>
<DATE> 2005/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Komşu'yu karıştıran gerçek 
</HEADLINE>
<TEXT>


Srebrenitsa katliamına Yunan vatandaşlarının da katıldığının ortaya çıkması, Yunanistan'da şok yarattı. To Vima gazetesi, gönüllülerin fotoğrafını yayımladı. Adalet Bakanı soruşturma başlattı 

Taki Berberakis 

Yunan yargı makamları, 10 yıllık bir gecikmeyle de olsa, 1995'te Bosna'da binlerce Boşnak'ın öldürüldüğü Srebrenitsa katliamına, Yunanlıların katılıp katılmadığını ortaya çıkarmak için soruşturma başlattı. 
Temmuz 1995'te Sırp asker ve milisleri Srebrenitsa'da 8 bin Müslüman Boşnak'ı katletmişti. Sırpların Srebrenitsa'yı işgal operasyonuna, Yunanlı gönüllülerin de katıldığı yolunda ısrarlı iddialar gündeme gelmişti. Muhalefetin soru önergesini yanıtlayan Yunanistan Adalet Bakanı Anastasyos Papaligouras, parlamentoda yaptığı konuşmada, katliama Yunan vatandaşlarının da karışmış olabileceğini belirtti. Ancak Papaligouras, bu kişilerin kesinlikle Yunan silahlı kuvvetlerine mensup olmadıklarını söyledi. 
Yunan basınına göre, Atina Savcılığı, katliama Yunanlıların katılmış olabileceği iddialarını ciddiye alarak soruşturma başlattı. 
"To Vima" gazetesi, Srebrenitsa katliamında Sırp orduları safında 12 Yunan gönüllünün yer aldığını belirtti. Gazeteye göre, kentin Sırplar tarafından ele geçirilmesi sonrasında Yunan gönüllüler, şehrin Ortodoks kilisesine Yunan bayrağı dikti. Gazete ayrıca, o dönem Atina'da organize olan ve "Sırp Ortodoks kardeşlere yardım" amacını güden "Yunan Gönüllü Muhafızlar" YGM birliği üyesi yaklaşık 100 Yunan gönüllünün, Bosna dışındaki iç savaşa da Sırp ordusu saflarında katıldığını bildirdi. 

'Ahlaksız İttifak' 
Gazeteci Takis Mihas da, Batı dünyasında yankılar uyandıran, "Ahlaksız İttifak, Yunanistan ve Miloseviç'in Sırbistan'ı" isimli kitabında, Srebrenitsa katliamında Sırp - Yunan işbirliğini ele aldı. Yugoslavya iç savaşında Yunanistan'ın aşırı Sırp yanlısı tutumunu eleştiren Mihas, 100 Yunan vatandaşının Bosna'ya gönüllü ya da paramiliter grup olarak gitmesine Yunan makamlarının müsamaha gösterdiğini belirtti. 
Mihas, YGM'nin şimdi savaş suçlusu olarak aranan Sırp General Ratko Mladiç'in talebi üzerine oluşturulduğunu ve Bosna'daki savaş sırasında Tuzla yakınlarında Vlaseniça'da üslendiğini kaydetti. Ayrıca, 4 Yunan gönüllünün, Eylül 1995'te Sırp lider Radovan Karadziç tarafından "üstün başarılarından dolayı", Sırpların "Beyaz Kartal" madalyası ile ödüllendirildiğini açıkladı. 

Yunan gönüllüler faşist Sırp liderle 

Srebrenitsa katliamının 10. yılında tartışmalar Yunanistan'a da sıçradı. Bosna'da Müslüman Boşnaklara karşı sistemli katliam yapan Sırpların yanında Yunan gönüllülerin de olduğu iddiası, artık Yunanistan'da soruşturma konusu oldu. Dönemin Sırp Cumhuriyeti Devlet Başkanı Radovan Karadziç, Yunan gönüllülere madalya bile takmış. Karadziç, bugün dünyanın en çok aranan suçlularından birisi. 

</TEXT>
</DOC>
