<DOC>
<DOCNO> 365980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/spor/spo04.html </URL>
<DATE> 2005/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor tek yumruk 
</HEADLINE>
<TEXT>


Bordo-Mavili tüm yöneticiler işlerini ve tatillerini yarıda bırakarak Anorthosis maçı öncesi kente geldiler, futbolcuları motive etmeye başladılar. Teknik Direktör Şenol Güneş de oyuncuların morallerini yükseltmek için yoğun uğraş veriyor 


Trabzonspor yöneticileri, Famagusta Anorthosis maçı öncesinde adeta seferberlik ilan etti. İlk karşılaşmada yaşanan hayal kırıklığı ve ağır eleştiriler sonrası, İstanbul ve Ankara'da bulunan tüm yönetim kurulu üyeleri, işlerini ve tatillerini bir kenara bırakarak Trabzon'a geldiler ve rövanş öncesi takıma destek vermeye başladılar. 
Teknik Direktör Şenol Güneş de futbolcularını motive etmek için büyük gayret gösteriyor. Tecrübeli hoca, tek tek ilgilendiği oyuncularına sürekli, "Paniğe gerek yok. Siz gücünüzü sahaya yansıtın, gerisi gelecektir" telkininde bulunuyor. 
Bu arada Başkan Yardımcısı Bilgin Aygül, "Bu işi vatan millet olayına dökmeye gerek yok. Rum Kesimi'nde hiçbir sorun yaşamadık. Trabzonspor'u kimse siyasete alet etmesin, zor durumda bırakmasın. Onları buradan güzel anılarla göndereceğiz. Futbolcuların aranmasına gerek yok. Bu komik olur" dedi. 

Kapılar kapanıyor 

Bordo - Mavililer bugünden itibaren dış dünyaya kapılarını kapatacak. Teknik Direktör Şenol Güneş, çarşamba günkü rövanş maçına kadar futbolcuları kampa almaya karar verirken, tesislerde cep telefonu kullanılmasını bile yasakladı. Bu arada stoper arayışlarını sürdüren Trabzonspor'da en önemli adayın İsviçre'nin Thun takımında forma giyen Kamerunlu Deumi Armand olduğu kaydedildi. Bu futbolcuyla ilgili olarak girişimler devam ederken, transferin ekonomik tablosuyla ilgili son karar yarın akşam yapılacak olan toplantıda verilecek. 

İlk kez Rumlar oynamış 

Trabzonspor'un resmi internet sitesinde, Trabzon'un futbol tarihi hakkında ilginç bilgilere yer veriliyor. Sitede, Trabzon'da futbolun başlangıcının Birinci Dünya Savaşı öncesine dayandığı belirtilerek, "O tarihlerde şehrin en kalabalık mahallesi olan bugünkü Ortahisar Mahallesi'nde ilk kez Rumlar tarafından futbolun oynandığı bilinmektedir. Trabzonlu gençler şehrin dört bir yanından Ortahisar Mahallesi'ne gelerek Rumlar'ın futbolunu seyrediyorlardı. Sonraları Rumlar, Trabzonlu gençleri de aralarına alarak o daracık sokaklarda futbolu yaygınlaştırıyorlardı" ifadeleri bulunuyor. 


</TEXT>
</DOC>
