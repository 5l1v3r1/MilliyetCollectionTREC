<DOC>
<DOCNO> 393160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sontur10.html </URL>
<DATE> 2005/11/08/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Şemdin Sakık, web sitesi açmak için başvurdu 
</HEADLINE>
<TEXT>

     Özgür CEBE DHA 

      GÜNEYDOĞU Anadolu Bölgesi'nde başta silahsız 33 erin şehit edilmesi olmak üzere büyük bölümü güvenlik görevlisi 256 kişinin öldürülmesinden sorumlu tutularak ömür boyu hapis cezasına çarptırılan terör örgütü PKK’nın bir dönem iki numaralı adamı Şemdin Sakık, internet sitesi açmak için cezaevi yönetimine başvurdu. Sakık’ın başvurusu Adalet Bakanlığı'na iletilecek. 
     Tutuklu bulunduğu Diyarbakır E Tipi Cezaevi’ndeki tek kişilik özel koğuşunda Apo’, Şemdin Sakık’tan Mektuptar’ ve Şiddetin Esareti’ adlı 3 kitap yazan Şemdin Sakık, web sitesi açabilmek için cezaevi yönetimine dilekçe ile başvurdu. Koğuşunda kitap çalışmalarında kullandığı laptop bilgisayarıyla günün belirli saatlerinde sınırlı olarak internetten yararlanan Şemdin Sakık’ın kendi adına bir internet sitesi açmak istediği belirtildi. Sakık’ın Semdinsakik.com’ veya Parmaksizzeki.com’ adıyla web sayfası açarak terör örgütü içinde geçirdiği 18 yılını, kitaplarını, yaşamını ve anılarını anlatarak dünyaya duyurmak istediği kaydedildi. Sakık’ın açmak istediği internet sitesi üzerinden PKK içindeki iç çatışmalar, örgütün yaptığı infazlar ile ilgili ayrıntılı bilgilere de yer vereceği belirtildi. 
     Cezaevi yönetimine dilekçe ile başvuran Sakık’ın bu talebinin Adalet Bakanlığı’na iletileceği, gelecek yanıt doğrulsunda internet sayfası açıp- açamayacağına karar verilecek. Sakık’ın çatışmalarda geçen ilginç anılarının da yer aldığı yeni kitap yazmayı sürdürdüğü ifade edildi. 
     
</TEXT>
</DOC>
