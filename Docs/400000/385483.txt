<DOC>
<DOCNO> 385483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/soneko29.html </URL>
<DATE> 2005/10/10/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
BESD-BİR Kuş gribi virüsü pişmiş tavuktan bulaşmaz 
</HEADLINE>
<TEXT>

     Beyaz Et Sanayicileri ve Damızlıkçılar Birliği BESD-BİR Genel Sekreteri Yüce Canoler de, kamuoyunda ''kuş gribi'' adıyla bilinen tavuk vebası virüsünün pişmiş tavuklardan bulaşmayacağını belirterek, ''Tüketicilerimizin içi rahat olsun bu virüs 80 derece ısıda 3 dakika içerisinde, 80 derecenin üzerindeki ısılarda ise 1 dakikada ölüyor'' dedi. 
     BESD-BİR Genel Sekreteri Yüce Canolar, kuş gribi vakasına Türkiye'nin hazırlıksız yakalanmadığını, 2003 yılında Hollanda'da görülen kuş gribi vakasından sonra Tarım ve Köyişleri Bakanlığı'nın bu konuyla ilgili sürekli çalışma halinde olduğunu söyledi. 
     Canolar, ''Bakanlık bu konuda erken uyarıyı gayet güzel çalıştırdı. Fazla bir hasara sebep olmadan bu hastalığın önüne geçileceğini düşünüyoruz'' dedi. 
     
     ''BAŞKA BÖLGELERDE GÖRÜLME RİSKİ VAR'' 

     Kuş gribinin göçmen kuşlardan bulaşan bir hastalık olduğunu hatırlatan Canolar, ''Göçmen kuşların gübreleriyle bulaşıyor. Bu nedenle hastalığın başka bölgelerde görülme ihtimali mevcut. Çünkü hayvanlar göç yollarına dışkı bırakılır ve bu dışkılar bu virüsü taşır. Serbest gezen köy tavukları veya otlatılan hindiler bu virüsü alabilirler'' diye konuştu. 
     Canolar, kapalı ve hijyen tedbirleri alınan kümeslerde söz konusu hastalığın görülmesinin çok uzak bir ihtimal olduğunu, yeni bir vaka olmazsa da Türkiye'nin en erken 3 ay içerisinde bu hastalıktan temizlenebileceğini bildirdi. 
     
     ''TÜKETİCİLERİMİZ RAHAT OLSUN'' 

     Çeşitli kanallardan yapılan değişik yorumların tüketici olumsuz etkilediğini anlatan Canolar, kuş gribi virüsünün pişmiş tavuklardan insanlara bulaşmasının mümkün olmadığını kaydetti. 
     Canolar, ''Bu virüs 80 derece ısıda 3 dakika içerisinde, 80 derecenin üzerindeki ısılarda ise 1 dakika içerisinde ölüyor. Yani insana pişmiş etten geçme şeklinde bir vaka kesinlikle tespit edilmemiş'' dedi. 
     Hollanda'da da hastalıklı canlı hayvanla direk temas kuran ve solunum sistemi rahatsızlığı olan sadece bir veteriner hekimin, Uzakdoğu'da da yine canlı hayvanlarla temas kuran 62 kişinin öldüğünü söyledi. 
     Canolar, tüketicilerin marketlerde ambalajlı satılan markalı ürünleri tercih etmelerini tavsiyesinde de bulundu. 
     
     2.5 MİLYAR DOLARLIK SEKTÖR 

     Kanatlı sektörünün büyüklüğüyle ilgili bilgi veren Canolar, yem ve ilaç sanayi ile nakliye de dikkate alındığı zaman bu sektörden 2 milyona yakın ailenin geçindiğini ve sektörün yıllık cirosunun 2.5 milyar dolar civarında olduğunu söyledi. 
     Bu yılın ilk 8 ayında 23 bin ton tavuk eti ihracatı, 12 bin ton civarında tavuk ayağı ihracatı yapıldığını anlatan Canolar, ihracatla ilgili şu bilgileri verdi 
     ''Tavuk ayağı ihracatımız Hong Kong ve Çin, piliç ihracatımız ise Türk Cumhuriyetleri, Balkan ülkeleri, Irak ve Arap ülkelerine yapılıyordu. Geçen sene piliç eti ihracatımız toplam 12 bin tondu. Bu yılın sadece 8 ayında bu miktarı ikiye katlamıştık. Yıl sonuna kadar da 30 bin tona ulaşacağını tahmin ediyorduk. Bu olay bu hedefi olumsuz etkileyebilir. 

     
</TEXT>
</DOC>
