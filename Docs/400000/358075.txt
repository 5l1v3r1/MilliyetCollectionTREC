<DOC>
<DOCNO> 358075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/sonsiy12.html </URL>
<DATE> 2005/07/04/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Erdoğan, ABD'li patronlara seslenecek 
</HEADLINE>
<TEXT>

     CNNTÜRK 

      ABD'deki Sun Valley konferansının ana konuşmacısı Başbakan Erdoğan olacak Başbakan Recep Tayyip Erdoğan, dünyanın en zengin işadamlarının katıldığı Sun Valley konferansında konuşma yapmak için yarın ABD'ye gidiyor. 
     ABD'nin Idaho eyaletindeki Sun Valley kasabasında 5-7 temmuzda yapılacak ve Başbakan Erdoğan'ın en üst düzey konuşmacı olarak katılacağı konferans, genelde şirket evliliklerine dair önemli kararların alındığı bir toplantı olarak biliniyor. 
     Konferans, Erdoğan'ı ABD'nin en nüfuzlu medya patronları ve işadamları ile bir araya getirecek. 
     Konferansa ana konuşmacı olarak katılacak olan Başbakan Erdoğan, konferans davetlileri arasında da başbakan sıfatını taşıyan tek isim olacak. 
     Erdoğan, davet sahiplerinin önerisi üzerine konferansta, 'Müslüman bir ülke olarak Türkiye'nin demokrasi tecrübesi' konulu konuşma yapacak. 
     
     KONFERANS PROGRAMI 
     Aşağı yukarı her yıl aynı programın uygulandığı konferans, ilk gün sabah çeşitli firmaların tanıtımları ve sunumları ile başlıyor. 
     Öğlen yemeğinden sonra golf, tenis ya da yürüyüşü tercih eden patronlar, ikili özel görüşmeler veya grup görüşmeleri yapıyor. 
     Akşam yemeklerinde ise konuşmacı olarak genelde hükümet ya da devlet yöneticileri tercih ediliyor. 
     Uzun yıllardır Sun Valley'de yapılan toplantılarda son beş yıldır önemli kişiler ve ülke liderleri konuşmacı olarak yer alıyor. Kayak pistleri ile tanınan, ancak yazın sıcaktan kaçanlar için de ideal bir dinlenme merkezi olan, birkaç yüz nüfuslu Sun Valley kasabasında her yıl temmuz ayında yapılan toplantı, ABD'nin önde gelen yatırımcıları, borsacıları ve medya patronlarını bir araya getiriyor. 
     Ünlü yatırımcı Herbert Allen'in organize ettiği toplantıların müdavimleri arasında, ABD'nin en zengin isimlerinden Warren Buffet, Bill Gates ve Michael Eisner da bulunuyor. Kapalı oturumlar halinde yapılan toplantılara, sadece davetliler katılabiliyor. 
     Konferansta Microsofther yıl Bill Gates ile temsil edilirken, Intel, Carlyle Grup, Dell, Yahoo, New York Times, Washington Post gibi kurumlar da en üst düzey isimleri ile toplantılarda bulunuyor. 
     
     Konferanslar basına kapalı 
     Basına kapalı konferanslarda bugüne kadar nelerin konuşulduğu ise tam bir sır olarak kalıyor. ABD'de bazı çevreler, konferansta medya dünyasındaki önemli hareketlerin kararlaştırıldığına inanıyor ve önceki toplantılardan sonra medya, eğlence ve iletişim dünyasında önemli gelişmelerin yaşanmasının tesadüf olamayacağına dikkat çekiyorlar. 
     1995 yılında toplantıda bir araya gelen Walt Disney'den Eisner ileCapital Cities Communications firmasının sahibi Thomas Murphy'nin görüşmeden hemen sonra 19 milyar dolarlık birleşmeye imza atmaları, bu teze kanıt olarak gösteriliyor. 
     Sun Valley konferansını izleyen yorumcular, toplantılara katılanların her yıl azalmasına dikkat çekerken, buna sebep olarak büyük firmaların sürekli diğerlerini satın alarak büyümesini gösteriyorlar. 
     
</TEXT>
</DOC>
