<DOC>
<DOCNO> 393576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/dunya/adun.html </URL>
<DATE> 2005/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide Amman'da vurdu 
</HEADLINE>
<TEXT>


Teröristlerin hedefi bu kez Ürdün'ün başkentindeki 3 oteldi. Canlı bombalarla gerçekleştirilen eylem sonucu ilk belirlemelere göre 57 kişi yaşamını yitirirken, 300'den fazla kişi de yaralandı 

DIŞ HABERLER SERVİSİ 


Ürdün'ün başkenti Amman'da dün gece 3 turistik otele düzenlenen intihar saldırılarında ilk belirlemelere göre 57 kişi öldü, 300'den fazla kişi yaralandı. Terör örgütü El Kaide tarafından gerçekleştirildiği bildirilen saldırıların ardından Ürdün kara sınırlarını kapatırken, resmi dairelerle okullar bugün için tatil edildi. 
Ürdün haber ajansı "Petra"ya açıklama yapan bir polis yetkilisi, Radisson SAS, Grand Hyatt ve Days Inn otellerine düzenlenen saldırılarda 3 intihar eylemcisinin kendilerini havaya uçurduklarını söyledi. 
Ürdün Başbakan Yardımcısı Mervan Muaşer de, CNN'e yaptığı açıklamada, saldırıların vücutlarına patlayıcıları bağlayan canlı bombalarca düzenlendiğini belirtti. Saldırı bölgelerinden yoğun bir duman tabakasının yükseldiği, ambulansların olay yerine akın ettiği ve başkentte uzun süre kaos yaşandığı bildirildi. 

Şehrin ticaret merkezi 
İntihar saldırılarına hedef olan 5 yıldızlı Radisson SAS ve Grand Hyatt ile 4 yıldızlı Days Inn'ın yer aldığı başkentin ticari merkezi konumundaki Cebel Amman ve El Rabiye bölgesinde aynı zamanda İsrail Büyükelçiliği de bulunuyor. İsrailli turistlerin uğrak yeri olan Radisson SAS, canlı bombaya hedef olduğu sırada 300 kişinin katıldığı bir düğüne ev sahipliği yaptığından en fazla can kaybının burada olduğu kaydedildi. 
Amerikalı ve Avrupalı diplomatlarla işadamlarının kaldığı, İsrail Büyükelçiliği yakınındaki Grand Hyatt ve Days Inn'daki can kaybıyla ilgili de kesin bir sayı verilmedi. Yetkililer, ölenlerin çoğunun Ürdünlü olduğunu açıklamakla yetindi. 

Elçiliklere koruma kalkanı 
Kimliğini saklı tutan bir polis yetkilisi, "saldırıların El Kaide'nin izlerini taşıdığını" söylerken, "Ama bu kesin değil, araştırıyoruz" dedi. Saldırılardan sonra Amman'daki büyükelçiliklerle oteller polis tarafından güvenlik çemberine alındı. Bu arada, bugün Suudi Arabistan'ın Cidde kentinden Amman'a geçecek olan BM Genel Sekreteri Kofi Annan, saldırıların ardından Ürdün ziyaretini iptal etti. 


</TEXT>
</DOC>
