<DOC>
<DOCNO> 389405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/yasam/yas01.html </URL>
<DATE> 2005/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Sosyetik sitede 'Keleş'li infaz 
</HEADLINE>
<TEXT>


Tel örgü ve duvarlarla çevrili, girişi kartla yapılan, köpekli-silahlı güvenlik görevlilerince korunan Ardıçlı Evler Sitesi'nde bir otomobil Kalaşnikov silahlarla çapraz ateşe tutuldu 1 kişi öldü 

OSMAN KARA, MUTLU BOZDAĞ İstanbul 

İstanbul Büyükçekmece Ardıçlı Evler Sitesi'nde, Hasan Derya Soy'u ziyarete gittikleri öne sürülen 2 kişinin bulunduğu otomobil, çıkışta Kalaşnikov silahla çapraz ateşe tutuldu. Saldırıda 1 kişi öldü, 1 kişi de ağır yaralandı. 

Saldırganlar 2 kişi 
Ardıçlı Evler Sitesi'nde, dün saat 21.00 sıralarında meydana gelen olay, iddiaya göre şöyle gelişti Ziyarete gittikleri Soy'un evinden çıkan Şükrü Karagöz 25 ve arkadaşı Volkan Marangozlar'la 25 birlikte 34 VM 928 plakalı otomobille hareket etti. Ancak, Karagöz'ün idaresindeki otomobilin ön kısmı, villanın bahçe kapısından çıkarken ellerinde Kalaşnikov bulunan 2 kişi tarafından çapraz ateşe tutuldu. 

Duvardan atladılar 
Saldırıda Karagöz olay yerinde ölürken, otomobilden inerek kaçmaya çalışan Marangozlar ağır yaralandı. Göğüs bölgesinden yaralanan Marangozlar'ın durumunun iyiye gittiği açıklandı. 
Jandarmanın olay yerinde yaptığı araştırma ile görgü tanıklarının ifadelerine göre, saldırganlar, tel örgülü, duvarla çevrili ve sakinlerinin kart kullanarak giriş yaptığı siteye duvardan atlayarak girdi. Saldırganlar kaçarken de aynı yolu kullandı. 
Saldırıda ölen Karagöz'ün 3 aydır tehdit edildiği, bu yüzden cipinin yerine fark edilmemek için başka otomobil kullandığı öne sürüldü. Saldırının uyuşturucu hesaplaşması nedeniyle gerçekleşmiş olabileceği ihtimali üzerinde de duruldu. 
Ortaköy'deki Şah İşkembe Salonu'nun sahibi Soy, ifadesinde Karagöz ve Marangozlar'ın misafirliğe geldiğini söyledi. 
Öte yandan Soy'un 25 Mayıs 2002'de Erdal Acar'ın 'çıkar amaçlı suç örgütüne yardım etmek' suçundan 3 No'lu DGM'de tutuksuz olarak yargılandığı ortaya çıktı. 


</TEXT>
</DOC>
