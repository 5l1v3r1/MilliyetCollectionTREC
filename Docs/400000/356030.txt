<DOC>
<DOCNO> 356030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/dunya/adun.html </URL>
<DATE> 2005/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Genişleme donsun' 
</HEADLINE>
<TEXT>


Fransa'da 2007'de Chirac'ın koltuğuna oturması beklenen İçişleri Bakanı Sarkozy AB'deki eğilimi seslendirdi Bulgaristan ve Romanya'yı alalım, AB kurumları yenilenene kadar diğer adaylar beklesin 

Mine G. Kırıkkanat - Paris 


Fransa'da iktidardaki merkez sağ Halk Hareketi İçin Birlik UMP Partisi Genel Başkanı ve İçişleri Bakanı Nicolas Sarkozy, Başbakan Dominique de Villepin'den AB'nin genişleme sürecinin dondurulmasını istedi. 
Genişleme sürecinin AB'nin kurumlarının modernize edilmesine kadar askıya alınmasını isteyen Sarkozy, genişlemenin dondurulmasından etkilenecek ülkelerin ismini vermedi. Ancak 2007'deki cumhurbaşkanlığı seçiminde Jacques Chirac'ın karşısına çıkacak en güçlü aday olarak gösterilen Sarkozy'nin üstü örtülü biçimde Türkiye'yi kastettiği belirtildi. Sarkozy, Romanya ve Bulgaristan'ın genişleme sürecinin askıya alınmasından etkilenmemesi gerektiğini çünkü bu ülkelerin üyelik sürecinin çok ileri aşamalara geldiğini söyledi. 

Sınır olmalı 
Başbakan Dominique de Villepin, 29 Mayıs'ta AB Anayasası'nın referandumda reddedilmesinin ardından Fransa'nın nasıl bir AB politikası izlemesi gerektiği konusunda görüş alışverişi yapmak üzere siyasi parti liderleriyle görüşmeleri çerçevesinde dün ilk olarak Sarkozy'yi kabul etti. 
Sarkozy, Dışişleri Bakanı Philippe Douste Blazy ve Avrupa Bakanı Catherine Colonna'nın da katıldığı toplantıdan sonra yaptığı açıklamada, Türkiye'nin adını vermeden "Tüm aday ülkelerin AB'ye üyelik yeteneği yok, ehil değiller. Genişlemeyi en azından Avrupa kurumları yenilenene kadar durdurmalıyız. Avrupa'nın sınırları olmalı. Romanya ve Bulgaristan'ı bu önerinin içinde saymıyorum çünkü müzakereler geri dönülemeyecek kadar ileri bir noktada. Ama sözlerim tüm diğerleri için geçerlidir" dedi. 
Gözlemciler, Fransa'nın AB politikasını tekrar düşünmesi gerektiğini söyleyen Sarkozy'nin "Avrupa sonsuza kadar genişleyemez" ifadesiyle doğrudan Türkiye'yi hedef aldığını vurguluyorlar. Sarkozy, 29 referandumu öncesinde Türkiye'nin AB üyeliğine şiddetle karşı çıkmış ve Türkiye ile imtiyazlı ortaklık anlaşması yapılmasını önermişti. 

Türkiye 2030'da... 

Avrupa Birliği'ndeki sosyalist ve sosyal demokrat partilerin üyesi olduğu Avrupa Sosyalist Partisi PES Başkanı Poul Nyrup Rasmussen, "Türkiye'nin AB'ye katılımının 2025 veya 2030 yılına ertelenebileceğini" söyledi. Rasmussen, "Der Standard" gazetesinin genişlemeye ilişkin sorusunu şöyle yanıtladı 
"Romanya ve Bulgaristan ile anlaşmalar imzaladık. Verdiğimiz sözü tutmak zorundayız. Bu yüzden Romanya ve Bulgaristan 2007 ya da en geç 2008 yılında Birliğe AB katılacak." 
Genişleme sürecinde Türkiye'nin durumunun farklı olduğunu belirten Rasmussen, "Müzakerelerin 3 Ekim'de başlamasında bir değişiklik yapılamaz ama katılım daha ileri bir tarihe kayacaktır" dedi. 
"Der Standard" muhabirinin "Ne kadar ileriye " sorusuna Rasmussen "Bir kuşak geçmesi gerekecek, yani 20 - 25 yıl. 2025 ya da 2030 yılına kadar" diye karşılık verdi. 


</TEXT>
</DOC>
