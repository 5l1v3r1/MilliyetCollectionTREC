<DOC>
<DOCNO> 355245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sonyas05.html </URL>
<DATE> 2005/06/24/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Japonya'dan ABD'ye kürek çekecek... 
</HEADLINE>
<TEXT>

     Maceraperest Fransız kürekçisi Emmanuel Coindre, Japonya'dan ABD'ye kuzey Pasifik'i kürek çekerek geçmek üzere yola koyuldu. Kürekçi, bu macerada tek başına olacak ve hiçbir yerde mola vermeyecek. 
     Yaklaşık 9 bin kilometrelik güzergahı 3-4 ay içinde kat etmeyi planlayan kürekçi, bu sabah Tokyo'nun batısındaki Koşi limanından hareket etti. Coindre, San Fransisco körfezindeki ünlü Golden Bridge köprüsünü varış noktası olarak belirledi. 
     Daha önce Atlas okyanusunu kürek çekerek beş kez geçmeyi başaran Fransız, bu macera boyunca 6,5 metre boyunda, 1,5 metre enindeki teknesinde günde 16-18 saat kürek çekmeyi tasarlıyor. Kürekçinin en büyük korkusu, Atlantik'te daha önce de karşılaştığı fırtınalar ve dev dalgalar... 
     Coindre'ın güzergahı, profesyonellerce ''yerkürenin en tehlikeli deniz yollarından biri'' olarak nitelendiriliyor. Bu bölgede daha önce 11 kürekçi başarısızlığa uğramıştı. 
     Fransız Gerard d'Aboville adlı kürekçi 1991 yılında Koşi'den Washington eyaletindeki İlwaco'ya ulaşmayı başarmıştı. 
     
</TEXT>
</DOC>
