<DOC>
<DOCNO> 386425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sonspo17.html </URL>
<DATE> 2005/10/13/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Fatih Terim Kim çıkarsa çıksın fark etmez 
</HEADLINE>
<TEXT>

     Milli Takımlar Teknik Direktörü Fatih Terim, 18. Dünya Kupası finallerine katılabilmek için play-off baraj maçı yapacakları rakiplerinin kim olacağının önemi bulunmadığını söyledi. 
     Fatih Terim, bir televizyon programına katılarak gazetecilerin sorularını yanıtladı. A Milli Takım'ın, Arnavutluk'u deplasmanda 1-0 yenerek baraj maçı oynama hakkı elde etmesi konusunda ''Eve böyle dömmek çok keyifli'' diye yorum yapan Terim, baraj maçı için kurada karşılarına çıkabilecek Norveç, Slovakya ve İsviçre'den hangisiyle eşleşirlerse eşleşsinler, kendileri için farketmeyeceğini kaydetti. 
     Terim, ''İlk maçı mümkünse dışarıda oynayalım. Ama kim çıkarsa çıksın fark etmez. Sadece hava koşulları olarak o dönemde İsviçre futbol oynamaya daha müsait olacaktır'' dedi. 
     Alpay ve Tümer'in, deneyimleriyle milli takımda çok önemli işler yaptığını, takımda en çok koşan oyuncuların da en deneyimliler olduğunu vurgulayan Terim, genç oyuncuların bundan etkilendiğini bildirdi. Terim, Halil Altıntop'un da iyi işler yaptığını vurgularken, oynadığı son 2 maçta topu iyi saklayıp iyi mücadele ettiğini ve rakiplerle boğuştuğunu, bu arada gol pozisyonlarına da girdiğini anlattı. 
     Milli maçları, milli dava olmaktan çıkardıklarını belirten Terim, ''Yenilirsek 70 milyonun karşısına nasıl çıkarmışız. Kaybetmekten korkmayacağız. Kaybedersek ne olacağına bakmam, nasıl kazanacağımıza bakarım. Kaybedersek de sorumlusu benim, faturayı üstleniriz'' diye konuştu. 
     
</TEXT>
</DOC>
