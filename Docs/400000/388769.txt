<DOC>
<DOCNO> 388769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/son/sondun07.html </URL>
<DATE> 2005/10/22/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Caferi Saddam davasının Irak dışında görülmesi söz konusu değil 
</HEADLINE>
<TEXT>

     Irak Başbakanı İbrahim Caferi, ''devrik lider Saddam Hüseyin'in davasının Irak'ın meselesi olduğunu ve davanın Irak dışında görülmesinin söz konusu olmadığını'' söyledi. 
     Caferi, dün akşam katıldığı bir iftar yemeğinde gazetecilere yaptığı açıklamada, ''Bu dava, yalnızca Irak'ın meselesidir ve bu topraklarında görülmesi gerekir. Davanın Irak dışına taşınması söz konusu değil'' dedi. 
     Başbakan Caferi, davada yer alan Avukat Sadun Canabi'yi kaçırıp öldürenlerin, davanın Irak dışında görülüp görülemeyeceğini anlamak için böyle bir şey yapmış olabileceklerini belirtti. 
     Mahkemenin, yargılamayı 28 kasıma ertelenmesi yönündeki kararı karşısında ''şaşırdığını'' da ifade eden Caferi, ''Bu davanın görülmesi için uzun zaman bekledik, neden bu kadar geç bir tarihe ertelenmesine anlam veremedik'' diye konuştu. 
     Hüseyin'i yargılayan mahkemenin başkanı Rizgar Muhammed Emin, birçok tanık mahkemeye çıkmaktan korktuğu için davanın görülmesinin ileri bir tarihe alındığını söylemişti. 
     Saddam Hüseyin ile birlikte Duceil davasında yargılanan 7 sanıktan Avad El Bender'in avukatı olan Canabi, kaçırıldıktan sonra öldürülmüş ve cesedi Ur semtinde kaldırımda bulunmuştu. 
     
</TEXT>
</DOC>
