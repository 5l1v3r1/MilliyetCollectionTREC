<DOC>
<DOCNO> 366298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/spor/spo19.html </URL>
<DATE> 2005/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Havuzdan ABD çıktı 
</HEADLINE>
<TEXT>


Montreal'de 15 gün boyunca büyük heyecana sahne olan Dünya Yüzme Şampiyonası'nda Amerika 15 altın ile zirvede yer aldı. Avustralyalı Hackett ise turnuvanın en flaş ismiydi 


Kanada'nın Montreal kentinde 16-31 Temmuz tarihleri arasında yapılan 11. Dünya Yüzme Şampiyonası sona erdi. Büyük çekişmeye sahne olan şampiyona boyunca Amerika Birleşik Devletleri adeta tulum çıkarttı. Turnuvayı 15 altınla kapatan ABD'yi her zaman büyük çekişme içinde olduğu Avustralya takip etti. Özellikle bayanlarda daha başarılı gözüken Avustralya da Montreal'den 13 altın madalya ile ayrıldı. 2008 Olimpiyat Oyunları'na ev sahipliği yapacak olan Çin atlama ve senkronize yüzmede birincilik kürsüsüne çıkmasına karşın yüzme müsabakalarında tek zafer bile göremedi. Büyük fiyasko yaşayan Uzakdoğu temsilcisi 1 gümüş, 4 bronzda kaldı. Oysa ki, Çin, Roma'da 1994 yılında yapılan Dünya Yüzme Şampiyonası'nda 16 bayanlar finalinden 12'sini kazanarak, olay yaratmıştı. Daha sonra doping suçlamalarıyla karşı karşıya kalan Çinli sporcular için düşüş Montreal'de doruk noktaya ulaştı. 

Phelps 5'te kaldı 
9 dünya rekoruna sahne olan şampiyonada Jade Edminstone kapanışı yaptı. Avustralyalı bayan yüzücü, 50 metre kurbağalamada Montreal'deki son dünya rekorunu kırdı. İki altın ve iki gümüşle Dünya Yüzme Şampiyonası'nı kapatan Zimbabweli Kirsty Coventry, en iyi bayan sporcu unvanını aldı. Ama turnuvanın en flaş ismi hiç şüphesiz Grant Hackett'dı. Kapanış gününde 1500 metre serbest stilde mutlu sona ulaşan Avustralyalı yüzücü bir şampiyonada 4 değişik kategoride altın madalya kazanan ilk sporcu oldu. Hukuk eğitimi gören Hackett ayrıca 7 değişik dalda dünya şampiyonluğuna ulaşan ilk yüzücü olarak da bu alanda Ian Thorpe ve Michael Phelps'in rekorlarını tarihe gömdü. Ünlü yüzücü Michael Phelps yedi altın madalya umuduyla geldiği Montreal'de beşte kaldı. ABD'li yüzücü son gün ıslanmadan altın madalyaya ulaştı. Phelps 4x100'de birinci olan ABD takımıyla yarışmadı ama elemelerde mücadele ettiği için altın madalya alma hakkını elde etti. 


</TEXT>
</DOC>
