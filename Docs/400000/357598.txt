<DOC>
<DOCNO> 357598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/yazar/tamer.html </URL>
<DATE> 2005/07/02/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Hatırlamak için... 
</HEADLINE>
<TEXT>
Demirel 'Yeğenim muteber bankacıdır' 
Tarih 13 Şubat 1999. Egebank'a el konulmasından 9 ay öncesi... Bankanın hortumlandığı alenen konuşuluyor. Cumhurbaşkanı Demirel, Murat Demirel için Haydar Aliyev'e tavsiye mektubu yazabiliyor 

Elim mahkum "Demirel arşivimden seçmeler" başlıklı önceki günkü yazım üzerine siz sevgili okurlarımdan gelen istek o kadar yoğun ki, dosyalarımı karıştırmaya devam etmesem, sizleri kırmış olacağım. 
Yoğun telefon, e - posta ve faks trafiği arasında ilk dikkatimi çeken, Azerbaycanlı olduğunu söyleyen -zaten diksiyonundan da anlaşılıyordu- ve yakın zamana kadar gazetecilik yaptığını belirten bir hanımdı. Süleyman Demirel'in Cumhurbaşkanlığı döneminde Azerbaycan Devlet Başkanı Haydar Aliyev'le girift ilişkilerini mesleği gereği takip etmiş olan bu hanımı dinlerken, aklıma Demirel'in Cumhurbaşkanıyken, yeğeni Murat için Aliyev'e yazdığı meşhur tavsiye mektubu geldi. 
Tarih 13 Şubat 1999. Egebank'a el konulmasının 9 ay öncesi... Bankanın fena halde hortumlandığı, İstanbullu iş çevrelerinde alenen konuşuluyor. 
O tarihte Cumhurbaşkanlığı koltuğunda oturan Süleyman Demirel, Azerbaycan Devlet Başkanı Haydar Aliyev'e, yeğeni Murat için aşağıdaki tavsiye mektubunu yazıyor. Cumhurbaşkanlığı antetli kağıdına yazılmış mektup aynen şöyle 
"Aziz Cumhurbaşkanı, Aziz Kardeşim, 
Ülkelerimiz arasında gelişmekte olan ekonomik ve ticari ilişkilere paralel olarak, finans sektöründe de gelecek vaadeden işbirliği girişimleri gözlemlenmektedir. Bu çerçevede Sayın MURAT DEMİREL'in yönetim kurulu başkanlığını yürüttüğü Üniversal Yatırım Holding A.Ş'nin Azerbaycan Ticaret ve Endüstri Bankası'nı satın aldığını memnuniyetle öğrendim. Adı geçen, ülkelerimiz arasındaki ilişkilerin pekiştirilmesine yardımcı olacağına inandığım bu ticari tasarrufun devir işlemlerinin, Zat'ı Alileri'nin onayı alındıktan sonra sonuçlanacağını tarafıma iletmiştir. Banka sektöründe tecrübeli, muteber bir işadamı olarak dürüstlüğünden şüphe duymadığım Sayın MURAT DEMİREL'den yakın ilgi ve desteğinizi esirgemeyeceğinizden eminim.Bu vesileyle Zat'ı Alileri'ne sağlık ve afiyet, kardeş Azerbaycan halkına esenlikler dilerim." 
Defalarca Başbakanlık koltuğunda oturduktan sonra Cumhurbaşkanı olmuş, Türkiye'nin 35 yıllık o tarihte kurt politikacısı Demirel'in, bu mektubu yazdığı günlerde devlet bankalarının 150 milyon dolarının Egebank'ta buharlaştığından habersiz olması mümkün mü 
"Demirel arşivimden Seçmeler"e yarın devam edeceğim. Ancak özenle kesip dosyaladığım binlerce gazete küpüründen 31 Ocak 2001 tarihli şu haberi bugünden sizlerle paylaşmadan edemeyeceğim 
Haberin başlığı AMCAMI TANIK GÖSTERİN. Üstte de görebileceğiniz gibi bir yanda Murat Demirel'in, diğer yanda Süleyman Demirel'in fotoğrafları. Haber özetle şöyle "Egebank'ın içini boşaltmaktan tutuklu Ulucanlar Cezaevi'nde tutuklu bulunan Murat Demirel, avukatlarından amcasi 9. Cumhurbaşkanı Süleyman Demirel'i mahkemede tanık olarak göstermelerini istedi. Bu arada Şevket Demirel, oğlu Murat ve gelini Ayşenur Esenler için Ankara Ulucanlar Cezaevi'ne Isparta'dan 30 kasa elma gönderdi." 
Süleyman Bey, Türkiye Cumhuriyeti'nin en yüksek makamı olan Cumhurbaşkanlığı koltuğunda otururken, bankasının içini boşalttığını muhtemelen bildiği yeğeni Murat için, bir diğer ülkenin Devlet Başkanı'na "dürüstlüğünden şüphe etmediğim muteber bankacı" diyerek kefil olursa, cezaevine giren yeğenin de Cumhurbaşkanlığı yapmış amcasının mahkemede kendisi lehinde tanıklık yapmasını isteme hakkı pekala vardır. 
Değil mi efendim 

DEVAMI YARIN 



</TEXT>
</DOC>
