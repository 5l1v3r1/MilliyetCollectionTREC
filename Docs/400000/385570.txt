<DOC>
<DOCNO> 385570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sontur11.html </URL>
<DATE> 2005/10/10/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Sivas'ın Ulaş ilçesinde şarbon nedeniyle hayvan pazarı kapatıldı... 
</HEADLINE>
<TEXT>

     Sivas'ın Ulaş İlçesi'nde bazı hayvanların şarbon hastalığı nedeniyle telef olması üzerine İlçe Hayvan Pazarı'nın kapatıldığı bildirildi. 
     Ulaş Belediye Başkanı İsmail Koçak, ilçeye bağlı Bostankaya Köyü'nde bir süre önce bazı hayvanların aniden telef olmaları üzerine yapılan araştırmada, hayvanlarda şarbon hastalığına rastlandığını bildirdi. 
     Bu köyde yaklaşık 35-40 hayvanın telef olduğunu anlatan Koçak, bunun üzerine köyde hayvan giriş ve çıkışlarının yasaklandığını söyledi. 
     Koçak, hastalığa karşı alınan önlemler kapsamında İlçe Hayvan Pazarı'nın da kapatıldığını duyurdu. 
     
</TEXT>
</DOC>
