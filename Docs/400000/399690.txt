<DOC>
<DOCNO> 399690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sonsiy17.html </URL>
<DATE> 2005/12/01/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
AKP'li Fırat İhtar verilmesi rutin bir işlem 
</HEADLINE>
<TEXT>

     AK Parti Genel Başkan Yardımcısı Dengir Mir Mehmet Fırat, Yargıtay Cumhuriyet Başsavcısı Nuri Ok’un, Ak Parti’nin tüzüğündeki bazı hükümlerin Siyasi Partiler Yasası’na aykırı olduğu gerekçesiyle, ihtar verilmesi istemiyle Anayasa Mahkemesi’ne başvurusunu "Rutin bir işlem. O kadar önemsenecek bir durum değil, hukuki anlayış farklılığı" olarak değerlendirdi. 
     Fırat, parti Genel Merkezi’nde düzenlediği basın toplantısında, Yargıtay Cumhuriyet Başsavcısı’nın Anayasa Mahkemesi’ne başvurusunun AK Partili bazı üyelerin şikayeti üzerine olduğu haberlerinin gerçeği yansıtmadığını söyledi. 
     Başsavcılığın, rutin olarak bütün siyasi partilerin tüzüklerini incelediğini, AK Parti kurulduktan sonra da tüzüğün başsavcılık tarafından incelendiğini, tüzüğün 73 2 maddesinin değiştirilmesi talebinin geldiğini ve o zaman bu değişikliğin yapıldığını anımsatan Fırat, şunları kaydetti 
     "Aynı hükmü taşıyan CHP ve Anavatan Partisi başsavcılığın bu isteğini yerine getirmedi ve başsavcılık Anayasa Mahkemesi’ne başvurdu. Ancak Anayasa Mahkemesi başsavcılığın bu isteğini uygun görmedi. Dolayısıyla bizim tüzüğümüz daha önceden incelenmiş, değiştirilen bir maddesi dışında herhangi bir değişiklik talebinde bulunmamıştır. 
     Anayasa Mahkemesi’ne gidilmesi tamamen usulü bir muameledir. 
     Anayasa Mahkemesi bir yerde hakem görevi görüyor. Anayasa Mahkemesi yapacağı inceleme sonucunda başvuruyu tamamen veya kısmen kabul ederse o zaman belli bir süre verilir. Bu süre içinde tüzük değişikliğine gidilir. Ama bunun aksi her zaman olabilir, oluyor da. Anayasa Mahkemesi savcılığın iddiasını doğru bulmuyorsa konu kapanmış demektir. Rutin bir işlem. O kadar önemsenecek bir durum değil. Hukuki anlayış farklılığıdır. Bir şikayet, ihbar neticesinde meydana gelmiş bir olay değildir." Genel Başkan Yardımcısı Hayati Yazıcı da birkaç madde üzerinde başsavcıyla görüş ayrılığı olduğunu belirterek, Anayasa Mahkemesi’nin başvuruyu inceleyeceğini kaydetti. 
     Yazıcı, "CHP’de Genel Başkanlığa aday olabilmek için 260 delegenin önermesi şart. İşte antidemokratik düzenleme odur" dedi. 
     Başsavcılığın itiraz ettiği maddelerin birini örnek veren Yazıcı, "Tüzüğümüze göre, Genel Kurul gündemine ek yapabilmek için hazır bulunan delegenin yüzde 5’inin öneride bulunması gerekir. Sayın Başsavcı diyor ki Siyasi Partiler Kanunu’nda bir düzenleme yok. 
     Düzenlemenin olmadığı durumlarda Medeni Kanun’a göre gündeme yeni bir madde eklenebilmesi için delegenin yüzde 10’unun önerisi şart. Yani biz tüzüğümüzü zorlaştırmamışız, kolaylaştırmışız" diye konuştu. 
     Dengir Mir Mehmet Fırat bir soru üzerine, "Zorlaştırıcı değil kolaylaştırıcı hükümler getirmişiz. Biz diğer siyasi partilere örnek olmuş bir tüzük yaptık" dedi. 
     
</TEXT>
</DOC>
