<DOC>
<DOCNO> 363261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/siyaset/axsiy02.html </URL>
<DATE> 2005/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Muhaliflerin adayı 
</HEADLINE>
<TEXT>


Muhalifler, CHP İl Başkanlığı için Altan Öymen'e teklif götürdü. İknaya çalışılan Öymen, genç bir adaya yol açılmasını istedi 

ŞÜKRAN PAKKAN, ŞAKİR AYDIN İstanbul 


Muhalifler, CHP İstanbul İl Başkanlığı'na yeniden aday olacağını açıklayan Şinasi Öktem'in karşısına, eski CHP Genel Başkanı ve gazeteci-yazar Altan Öymen'i çıkarmaya hazırlanıyor. 
Bölünmüş muhaliflerin 31 Temmuz'da yapılacak İstanbul İl Kongresi için ismi üzerinde birleşerek teklif götürdüğü Öymen, dün bazı ilçe başkanı ve örgütün önde gelenleriyle bir araya geldi. Partililerin iknaya çalıştığı Öymen, genç bir adaya yol açılmasını istedi. Partililer, mevcut durumda gençlerin yolunun kapalı olduğunu, kendisinin başkanlığıyla bu engellerin kalkabileceğini söylediler. 
Görüşmeye Pendik, Tuzla, Sultanbeyli, Kartal ve Büyükçekmece ilçe başkanlarıyla bazı ilçelerin önde gelen yöneticileri katıldı. Öymen'e, Öktem'i yenilgiye uğratabilecek tek isim olması nedeniyle teklif götürüldüğü belirtildi. Muhalif kanat, adaylara getirilen "üyelerin beşte birinin imzasını alma şartı"nı Öymen'in sağlayabileceği görüşünde. Öymen'in teklifi reddetmediği, düşünmek üzere zaman istediği öğrenildi. Partililer ise Öymen'e, "genç aday arayışında olacakları" sözü verdi. 
Muhalifler, Öymen'den vazgeçmeyeceklerini ve ikna için kararlı olduklarını söyledi. Taraflar, hafta başına kadar düşünecek ve kararı hafta içinde açıklayacak. Öymen, "İstanbul il yönetiminin değişmesi gerekiyor. Genç bir aday üzerinde uzlaşılması gerektiğini önerdim. Bu bir görevdir, parti böyle bir görev verince düşündürücü oluyor" dedi. 


</TEXT>
</DOC>
