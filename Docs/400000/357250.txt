<DOC>
<DOCNO> 357250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/yazar/cemal.html </URL>
<DATE> 2005/07/01/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Yol ince ve uzun ama... 
</HEADLINE>
<TEXT>


Avrupa Birliği-Türkiye ilişkilerinin yıllardır içinde olan Dışişleri'nden diplomatik bir kaynakla dün sohbet ederken şöyle dedi 
"Avrupa için Türkiye ayrı bir olay... Romanya'yla Bulgaristan'ı bir araya getirirseniz, her bakımdan Türkiye'nin ancak yarısı ederler. Bu durumda AB'nin bu iki ülkeyi üyeliğe alırken, hiç olmazsa Türkiye'yi tartıştıklarının yarısı kadar tartışmaları gerekmez mi Hayır, böyle olmuyor. Türkiye'yi tartıştıklarının yüzde 1'i kadar bile tartışmıyorlar bu ülkeleri..." 
Türkiye farklı 
Avrupa için ağır lokma. 
AB'nin vücut kimyasını bozuyor. 
Evet, Türkiye'nin yolu ince ve bayağı uzun. Üstelik bu yola taş koymak isteyenler de çok... 
Ama buna rağmen AB Komisyonu'ndan çıkan müzakere çerçevesi olumlu bir gelişme. 17 Aralık'ta alınmış olan zirve kararının bir devamı niteliğinde olsa da öyle. 
Ama unutmayın 
AB krizde, yanıyor. Böylesine olumsuz bir ortamda ve Türkiye karşıtı tüm cereyanlara rağmen 3 Ekim için verilmiş olan söze sadık kalınması, tam üyelik hedefinin vurgulanması ve bu açılardan net bir irade beyanı önemlidir. 
Bir noktayı daha belirtmek lazım 
Eğer Türkiye 17 Aralık'ta armudun sapı üzümün çöpü diyerek ve muhalefetin aklına uyarak hayır demiş olsaydı, herhalde Avrupa trenini ebediyen kaçırmış olacaktık. 
Somut olan nedir 
Tam üyelik müzakereleri... 
Gerisi, armudun sapı üzümün çöpü mü Elbette değil. Ama bunlar söylense de olur, söylenmese de... Söylenmese de, müzakerelerde ucu açıklık geçerlidir. Söylenmese de, müzakerelerin askıya alınması geçerlidir. Söylenmese de, geçici-kalıcı koruma önlemleri geçerlidir. 
Peki, o zaman neden söylendi 
Türkiye olduğumuz için... 
Ağır lokma olduğumuz için... 
Kendi iç kamuoylarını rahatlatmak için bunları söylüyorlar. Ama aynı zamanda, belki daha önemlisi, Türkiye'nin AB konusundaki kararlılığını sınıyorlar. Bunları söyleyerek, Türkiye'nin tepkisini ölçüyorlar. 
Ne kadar kararlıyız 
Ne kadar değiliz 
Bunu ölçüyorlar. 
Tabii, pes ettirebilir miyiz diye hesap yapanlar da var. 
AB'nin Türkiye'ye yönelik bu ölçümleri ve kimilerinin pes ettirmeye dönük oyunları, hiç kuşkunuz olmasın, önümüzdeki dönemde de devam edecek. Komisyon'dan çıkan müzakere çerçevesini bu kez Konsey'de biraz daha ağırlaştırmak isteyenler olacak. 
Başarı şansları var mı 
Çok fazla olduğu söylenemez. Bir başka deyişle, Komisyon'dan önceki gün çıkan metnin fazla bir değişikliğe uğramadan, yine bazı diplomatik itiş kakışlardan sonra Konsey'de de onaylanması daha yakın ihtimal... 
Ama tabii yine de temkinli olmakta yarar var. 
Şimdi top bizde. 
'Uyum protokolü'nü imzalamak durumundayız. Bu konuda zamanlamadan söz ediliyor. Konsey'den çıkacak müzakere çerçevesini görmeden imzalansın mı, imzalanmasın mı 
Bu konuda farklı görüşler dikkati çekiyor. İmza, onay ve uygulama aşamalarını hatırlatanlar, protokolü bir an önce imzalamanın herhangi bir sakıncası olmadığını belirtiyorlar. 
Lafı uzatmak yersiz. 
3 Ekim'de tam üyeliği öngören müzakerelerin başlaması artık çok yakın ihtimal. Tuzaklara düşmeden, provokasyonlara meydan vermeden, kararlılıkla yürümek olmalı Türkiye'nin bundan sonraki hedefi. 
Yol, uzun ve ince ve bu yola taş koymak isteyenler de az değil çünkü... 



</TEXT>
</DOC>
