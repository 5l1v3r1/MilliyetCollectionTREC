<DOC>
<DOCNO> 395841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sonspo33.html </URL>
<DATE> 2005/11/17/ </DATE>
<TIME> 19.55 </TIME>
<AUTHOR>  </AUTHOR>
<HEADLINE>
Bakan Şahin Çok üzüldük... 1 gol daha atabilirdik... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, ''Dün akşam İstanbul'da istenilen sonuç alınamadığı için her Türk vatandaşı gibi üzgünüm'' dedi. 
     Şahin, İstanbul aktarmalı Pakistan yolculuğu öncesinde Esenboğa Havalimanı'nda gazetecilere açıklamalarda bulunarak, Türk Milli Takımı'nın İsviçre ile yaptığı Dünya Kupası Eleme Grubu play-off rövanş maçını değerlendirdi. 
     Şahin, hiç bir mazeretin arkasına sığınılmaması gerektiğini ifade ederek, ''4 gol atan takım bir gol daha atarak Almanya vizesini alabilirdi'' dedi. 
     Skorun 3-2 olmasından sonra 87. dakikada A Milli Takım'ın adeta oyunu bıraktığını belirten Şahin, ''Arkasından 4. golü bulduk. Bu golden sonra 6 dakika daha oynandı. Dolayısıyla eğer milli takım, saha kenarından iyi motive edilseydi ve futbolcularımız kalan süreyi iyi değerlendirseydi sanırım 5. golü atarak, hatta belki de arkasından 1 gol daha atarak Almanya vizesini alabilirdik'' diye konuştu. 
     Bunlara rağmen hem teknik kadroyu hem de futbolcuları kutladığını kaydeden Şahin, şöyle devam etti 
     ''Aslında iyi bir oyun ortaya koydular. Sahada alınabilecek iyi bir sonuçtan daha öte misafirperverlik ve konuğumuza iyi davranmak, alacağımız sonuçtan daha önemliydi. Maç bittikten sonra oyuncuların soyunma odasına giderken birbirlerine olan davranışları, profesyonelliğe ve centilmenliğe asla yakışmıyor. Tabi bunu söylerken her 2 takım için de söylüyorum. Her 2 takım futbolcuları, bilemediğim nedenlerle birbirlerine hoş olmayan davranışlarda bulundular.'' 
     
     ''BLATTER'İN AÇIKLAMASINI ÜZÜNTÜYLE KARŞILIYORUM'' 
     Bakan Şahin, FIFA Başkanı Sepp Blatter'in, konuyla ilgili yaptığı açıklamalara da değinerek, Blatter'in, FIFA başkanı olarak değil, bir İsviçre futbol taraftarı gibi konuştuğunu söyledi. 
     Henüz gözlemci raporları, hakem raporları ortada değilken ve ilgili uluslararası federasyona verilmemişken, FIFA Başkanı Blatter'in, Türk hukuk literatürüne göre ''İhsası Rey'' anlamına gelecek açıklama yapmış olmasını üzüntüyle karşıladığını anlatan Şahin, şöyle devam etti 
     ''Bu kendisine yakışmamıştır, çünkü önemli yerlerde bulunan kişi ve kurumlar önlerine gelmesi muhtemel dosyalarla ilgili ancak kararlarıyla konuşurlar. Karar vermeden önce konuşmaları, görüşlerini daha önceden açıklamaları, karar verecek kişileri yönlendirmektedir. Dün akşamki olaylar nedeniyle bir ceza kararı verilir mi, verilmez mi, ben bunu bilemem. Şayet böyle bir karar verilirse son derece tartışmalı bir karar olacaktır. Bu karar FIFA başkanının, subjektif ölçülere göre verdiği bir karar olarak nitelendirilecektir. Önce bu karar beni tatmin etmelidir. Açıkça ifade ediyorum. Bu nedenle ben uluslararası federasyon ve yetkililerinin, her olayı objektif olarak değerlendirmelerini bekliyorum. 
     Maç bittikten sonra soyunma odasına doğru giderken oyuncuların birbirleriyle itişmeleri, kakışmaları, birbirlerine karşı bir takım davranışlarda bulunmaları, bir ülkeye ceza verecek bir sonuç olmamalıdır. 
     Ceza verilmeyeceği kanaatindeyim, çünkü o bir anda olmuş bir hadisedir. Hemen önlenmesi mümkün olmayabilir. Zaten görevlilerimiz, birbirlerine giren oyuncuları ayırmışlardır.'' 
     
     ''TERİM'İN AÇIKLAMALARI RAHATSIZLIK VERİCİ DEĞİL'' 
     Bakan Şahin, Milli Takımlar Teknik Direktörü Fatih Terim ile ilgili sorulan bir soruyu, ''Terim'in, her 2 maç öncesi ve sonrası maçla ilgili yaptığı değerlendirmeler rahatsızlık verici boyutlarda değil. Ben Türk basının da, özellikle maç öncesi ve maç günü yer verdiği haber ve yayınların son derece teskin edici, kamuoyunu olumlu anlamda yönlendirici olduğunu söyleyebilirim. O bakımdan Türk basın yayın organlarına ve onların temsilcilerine teşekkür ediyorum'' diye cevapladı. 
     Kendisinin dobra dobra konuşmayı seven bir karaktere sahip olduğunu vurgulayan Şahin, bağımsız bir ülkenin istiklal marşı çalınırken, onu ıslıklamayı saygısız bir davranış olarak değerlendirerek, ''Dün akşam İsviçre Milli Marşı çalınırken yapılan protesto son derece yanlıştı. Bundan büyük üzüntü duydum. Biz bunu yaptığımız takdirde, ileride aynı şey bize yapıldığında, Türkiye olarak bu konuda bir şey söylemeye yüzümüz yok. Taraftarların bu konuda çok dikkatli olmalarını istiyorum. Kendimize yapılmasını istemediğimiz şeyi başkasına da yapmayalım'' diye konuştu. 
     Uluslararası federasyonların etki alanı dışında ve özerk yapıdaki kuruluşlar olduğunu kaydeden Şahin, şunları söyledi 
     ''Ben şimdi bir görevi yaptım. Benim açıklamalarım öyle bir tavırdır. Bunun dışında biz siyasiler olarak, demin çizdiğim çerçeve içinde düşüncelerimizi kamuoyuyla paylaşırız ama onların yetkililerine yönelik onlarla iletişim kurmak suretiyle bir çalışma yapılmasının, özerk federasyonlar bağlamında doğru olmadığı kanaatindeyim. Ben böyle bir şey yapmam. Yani onlara yardımcı olun falan demek doğru değil çünkü bu konuda kurallar neyse o yerine getirilir. Ancak Türkiye'nin dün akşam maçtan sonra yaşanan olaylarla ilgili suçlu gösterilmesini asla kabul etmiyorum. Bizim almış olduğumuz tedbirlerin dışında bir an gelişmiş. Bu bir çok maçtan sonra oluyor. Bu nedenle bunu bir suç sayarsanız futbola siyaseti sokmuş olursunuz.'' 
     
     ''PAKİSTAN'DA YAPILAN ÇALIŞMALARI YERİNDE İZLEYECEĞİM'' 
     Bakan Şahin, Pakistan'da meydana gelen deprem nedeniyle İslamabat'a giderek yeniden imar ve yapılanma çerçevesinde yapılan çalışmaları yerinde izleyeceğini belirtti. 
     Şahin, Pakistan'da ciddi bir depremin meydana geldiğini ve buradaki insanların mağduriyetlerinin giderilmesi için neler yapılabileceği konusunda bir toplantıya katılacağını kaydetti. 
     
</TEXT>
</DOC>
