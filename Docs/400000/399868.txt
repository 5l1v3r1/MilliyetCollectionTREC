<DOC>
<DOCNO> 399868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/yazar/bila.html </URL>
<DATE> 2005/12/02/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Barzani Kerkük'ten emin 
</HEADLINE>
<TEXT>


Irak'taki gelişmeler bölgedeki ilişkileri etkiliyor. 
İran, nükleer çalışmaları nedeniyle ABD tehdidi altında. Suriye de Hariri suikastı nedeniyle aynı durumda... 
Türkiye, Kandil Dağı'ndaki PKK'nın etkisiz kılınması için bir yandan ABD bir yandan da KDP lideri Barzani'yle temasta... 
İran, ABD tehdidi arttıkça Türkiye'ye yakın duruyor. PKK ile mücadelede Ankara'ya işbirliği öneriyor. Kendi topraklarında mücadele ettiğini belirtiyor. 
İran Dışişleri Bakanı Mottaki, Ankara'da eski ve yeni bütün liderlerle görüştü. Kuzey Irak'ta bir Kürdistan kurulmasına kimsenin kalkışamayacağını vurguladı. Böyle bir gelişmeye Türkiye gibi İran ve Suriye'nin karşı duracağı mesajları verdi. 
Türkiye, İran'ın PKK ve bağımsız Kürt devletiyle ilgili açıklamalarından memnun ancak nükleer çalışmalar konusunda İran'ın dikkatini çekiyor. 
PKK konusunda ABD'yi bekliyor. Barzani'yi yokluyor. 

Kerkük gidici 
Ankara, bu temaslarıyla PKK sorunu üzerinde yoğunlaşırken, KDP lideri de Kerkük üzerinde yoğunlaşmış görünüyor. Barzani, dün Selahaddin kentinde yaptığı konuşmada, Kerkük'ün 2007'de Kürt bölgesine bağlanacağını bir kez daha açıkladı. 
Barzani, her fırsatta Kerkük'ün bir Kürt kenti olduğunu vurguluyordu. Şimdi Irak Anayasası'nın 136. maddesine dayanarak, bu kentin kendi yönetimine bağlanacağını belirtiyor. 
Barzani, yeni Irak Anayasası hazırlanırken, bu hükmü koydurmuştu. Geçici anayasada Kerkük için özel statü öngören maddeye yeni anayasada yer verilmedi. 
Anayasaya göre, en geç 2007 sonuna kadar Kerkük'te nüfus sayımı yapılacak, ardından da referanduma gidilecek. Bu referandumda Kerkük'ün kaderi belirlenecek. Barzani'nin kendinden emin konuşmasının nedeni, Kerkük'ün değiştirilen demografik yapısı nedeniyle, Kürtlerin çoğunluk haline gelmiş olması. Bu koşullarda referandumdan Kerkük'ün Kürt bölgesine bağlanması sonucunun çıkacağını biliyor. 
Ankara, bu süreçte "kırmızı çizgim" dediği Kerkük konusunda etkili olamadı. Bugünden sonraki beklentisi ise, Irak Anayasası'nın öngördüğü referandumun sadece Kerkük'te değil bütün Irak'ta yapılması. Böylece, bu kentin Kürt bölgesine değil Bağdat'a bağlı bir statüye kavuşturulması. Ankara bu amaca dönük çaba gösterecek ama sonuç alması çok zor. 
Barzani, ABD'den de Kerkük'ün sözünü almış gibi duruyor. 

Türkmenler umutsuz 
Kerkük'teki Türkmenler, giderek umutlarını yitiriyorlar. Demografik yapının Kürtler lehine değiştirildiğini, 2007 referandumuyla Kerkük'ün Kürt bölgesine bağlanacağını ve Türkmenlerin sindirileceğini düşünüyorlar. 
Kerkük Vakfı Sözcüsü ve Erciyes Üniversitesi Nevşehir İktisadi ve İdari Bilimler Fakültesi Dekanı Prof. Dr. Mahir Nakip, Kerkük'ün Kürt bölgesine bağlanmasından sonra bağımsız Kürt devleti ilanının an meselesi olacağını düşünüyor. Prof. Dr. Nakip, şu değerlendirmeyi yapıyor 
"Kerkük, Kürdistan'a dahil edilmedikçe, Kürt siyasi grupları devletlerini ilan etmeye cesaret edemeyeceklerdir. Ancak, dahil ettirdikten sonra, Kürt devletini ilan etmeleri tamamen siyasi gelişmelere bağlı kalacaktır. Böyle bir gelişme Irak'ta ve civar ülkelerde önemli sorunlara belki de ileride sınır değişikliklerine yol açacaktır. Bundan en çok Türkiye zarar görecektir. Sonuçta, Kerkük, Kürdistan'ın başkenti ilan edilecektir." 
Prof. Dr. Mahir Nakip, Türkiye'nin zaman yitirmeden Kerkük konusunda ağırlık koymasını istiyor. Aksi halde bu gelişmeler sonunda Kerkük'te yüzyıllardır yaşayan yüz binlerce Türkmen'in sindirileceğini, hali vakti iyi olanların Türkiye'ye veya Bağdat'a göçeceklerini, buna imk nı olmayanların ise sindirileceğini vurguluyor. 



</TEXT>
</DOC>
