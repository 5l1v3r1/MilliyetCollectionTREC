<DOC>
<DOCNO> 350982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/sondun05.html </URL>
<DATE> 2005/06/11/ </DATE>
<TIME> 05.45 </TIME>
<AUTHOR>  </AUTHOR>
<HEADLINE>
BM 171 milyon çocuk tehlikeli işlerde çalışıyor... 
</HEADLINE>
<TEXT>

     BM Çocuk Fonu UNICEF , 171 milyon çocuğun madenler ve taş ocaklarıyla, kimyasal maddeler, zehirler ve ağır makinelerin kullanıldığı tehlikeli iş yerlerinde çalıştığını bildirdi. 
     UNICEF Başkanı Ann Veneman, hayatın zorlukları ve fakirlikten kurtulmanın en iyi yolu olan kaliteli bir eğitim alması gereken 246 milyon çocuğun, zor koşullar altında çalıştığını belirtti. 
     Veneman, yarınki "Çocuk İşçiliğiyle Mücadele Günü" nedeniyle yayınladığı raporda, yaşları 5’e kadar inen çocuk işçilerin yıpratıcı işlerde, sert hava koşullarında ve hiçbir sağlık hizmeti almadan uzun saatler boyunca çalıştığını kaydetti. 
     Veneman, Güney Amerika, Afrika ve Asya’daki maden ocaklarında çalışan çocuk işçilerin ölüm, yaralanma ve kronik hastalıklara yakalanma tehlikesinin yüksek olduğunu açıkladı. 
     UNICEF, merkezi İsviçre’nin Cenevre kentindeki bir diğer BM kurumu olan Uluslararası Çalışma Örgütü’nün ILO maden ve taş ocaklarında çocuk işçiliğine son kampanyasına katıldığını bildirmişti. 
     Eski ABD tarım bakanı Ann Veneman, UNICEF’in 10 yıldır başkanlığını yapan Carol Bellamy’nin emekli olması nedeniyle geçen ay başında örgütün başkanlığına getirilmişti. 
     
</TEXT>
</DOC>
