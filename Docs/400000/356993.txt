<DOC>
<DOCNO> 356993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/soneko22.html </URL>
<DATE> 2005/06/30/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
2004'te afet faturası rekor kırdı... 
</HEADLINE>
<TEXT>

     2004 yılı, doğal afetlerin neden olduğu zarar itibariyle rekor yılı oldu. 
     Swiss Re tarafından yayınlanan Sigma Dergisi'nin ''2004 yılında insan eliyle ve doğal olarak meydana gelen afetler'' konulu çalışmasına göre, geçen yıl meydana gelen afetlerde 300 bin kişi yaşamını yitirdi, 120 milyar doları doğal afetlerden olmak üzere 123 milyar dolardan fazla hasar meydana geldi. 
     Milli Reasürans T.A.Ş.'nin yayın organı Reasürans Dergisi'nin Temmuz sayısında yayınlanan çalışmada, 2004 yılına ait en dramatik tablonun, 26 Aralık 2004 tarihinde Hint Okyanusu'na kıyısı olan 12 ülkeyi etkileyerek tahmini 280 bin kişinin yaşamanın yitirmesine neden olan ve ölü sayısına ilişkin gerçek rakamın muhtemelen hiçbir zaman bilinemeyeceği tsunami olayında ortaya çıktığı vurgulandı. 
     Ancak, hasar gören malların düşük değerli olması ve sigorta yaygınlık oranının yüksek olmamasına bağlı olarak mali kayıp 14 milyar dolar ile sınırlı kaldı. 
     Bu durumun aksine, aynı yıl içerisinde Florida'da ABD meydana gelen sadece 4 kasırganın neden olduğu sigortalı hasar 19 milyar dolar olarak gerçekleşti. Bunun yanı sıra ABD ve diğer bazı ülkeleri etkileyen kasırgaların yol açtığı toplam ekonomik zararın ise 59 milyar dolar civarında gerçekleştiği tahmin ediliyor. 
     Mal sigortaları, tsunami olayı nedeniyle ödenen 5 milyar dolar tutarındaki sigortalı zarar dahil 49 milyar dolar hasar ödemesiyle muhtemelen en fazla etkilenen sigorta branşı oldu. Bu rakamın, 1987 yılından bu yana en büyük hasarların ödendiği yıllar itibariyle dahi yüksek bir rakam olduğu kaydedildi. 
     
     FIRTINALARDAKİ ARTIŞIN NEDENİ İKLİMSEL 
     Sigma tarafından hazırlanan rapora göre, 2004 yılında 116 adedi doğal nedenlere, 216 adedi ise insan faktörüne bağlı afet olayı meydana geldi. 
     Rapor, afet niteliğindeki hasarların 1980 yılından bu yana artış eğiliminde olduğunu ortaya koyarken, 1987-2004 yılları arasında afetlerden kaynaklanan sigortalı hasar miktarının yıllık ortalaması 23 milyar dolar olarak gerçekleşti. 
     Bu artış eğilimlerinden nedenlerinden biri, fırtınaların artık daha kısa aralıklarla meydana gelmesi olarak gösterildi. 
     Sigma'nın yaptığı çalışmada ileri sürüldüğü üzere, fırtına olaylarındaki artış, deniz yüzeylerindeki ısının ortalamanın üzerine çıkması gibi iklimsel nedenlerden kaynaklanıyor. 
     Geçtiğimiz yıl 1861'den beri ölçülen en sıcak dördüncü yıl oldu. Japonya'nın doğu bölgesinde bugüne kadar ölçülen en yüksek sıcaklık seviyesine ulaşıldı. 
     
     EN BÜYÜK FELAKETLER 
     Sigma Dergisi'nin çalışmasına göre, 2004 yılının insan kaybı açısından en kötü 3 felaketi arasında ilk sırada, 9 büyüklüğündeki deniz depremi sonrasında oluşan ve 12 ülkeyi etkileyen tsunami bulunuyor. 280 bin kişinin öldüğü felakette 5 milyar dolarlık sigortalı hasar oluştu. 
     İkinci sırada, Amerika, Karayipler ve Küba'yı etkileyen Charley Kasırgası yer alıyor. 23 Mayıs 2004 tarihindeki felakette, 3 bin 344 kişi yaşamını yitirdi. 
     Üçüncü sırada, Amerika ve Bahamalar'ı etkileyen Frances Kasırgası bulunuyor. 13 Eylül 2004 tarihinde yaşanan felaket sırasında, 3 bin 34 kişi öldü. 
     Geçen yılın en büyük 3 sigortalı hasarı da Amerika ve Karayipler'i etkileyen Ivan Kasırgası, Amerika, Karayipler ve Küba'yı etkileyen Charley Kasırgası ve Amerika ve Bahamalar'ı etkileyen Frances Kasırgası ile oluştu. 
     Rüzgar hızı saatte 260 kilometreyi bulan Ivan Kasırgası 11 milyar dolarlık, rüzgar hızı saatte 223 kilometreyi bulan Charley Kasırgası 8 milyar dolarlık, rüzgar hızı saatte 235 kilometreyi bulan Frances Kasırgası 5 milyar dolarlık sigortalı hasara neden oldu. 
     
</TEXT>
</DOC>
