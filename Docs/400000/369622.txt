<DOC>
<DOCNO> 369622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/ekonomi/eko06.html </URL>
<DATE> 2005/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO Sıcak paranın ani çıkışı deprem yaratır 
</HEADLINE>
<TEXT>


ANKARA Milliyet 

Ankara Ticaret Odası'nca ATO , hazırlanan raporda sıcak paranın ekonomiye getirdiği risklere dikkat çekilerek, "Bu paranın ekonomiden aniden çıkışının yaratacağı deprem uykuları kaçırmaya yetiyor" tespitinde bulunuldu. ATO, AKP'nin iktidardaki bin gününü değerlendiren rapor hazırladı. "59. Hükümetin Bin Günü" adındaki raporda ekonomik parametreler incelendi. Raporda, 2003 yılıdan itibaren Türkiye'ye önemli miktarda spekülatif finansal akım olduğuna dikkat çekilerek, "Haziran sonu itibarıyla yabancıların sıcak para hacmi 40.3 milyar doları buldu. Ancak herhangi bir olumsuz gelişme halinde bu paranın ekonomiden aniden çıkışının yaratacağı deprem uykuları kaçırmaya yetiyor" denildi. 
Rapora göre, 2002 yılında 130.2 milyar dolar olan dış borç, 2005 yılı Mart ayı itibariyle 160 milyar dolara çıkarken, 2002 yılı sonunda 91.7 milyar dolar olan iç borç stoku ise, 2005 yılında 175 milyar dolara yükseldi. 
2002 - 2004 yılları arasında yüzde 16'lık büyümeye karşılık istihdam artışı yaratılamadığına, bu dönemde Türkiye ekonomisinin en önemli sorunu olarak işsizliğin, oransal olarak yüzde 10 seviyesine sabitlendiğine ve "adeta kronikleştiğine" dikkat çekildi. 

'Cari açık C4 gibi' 
ATO Başkanı Sinan Aygün, enflasyondaki düşüşe bakarak ekonominin iyiye gittiğini söylemenin gerçekçi olmadığını belirterek, "Cari açık C4 patlayıcı gibi kucağımızda. Kısa vadeli borçlar ise kıskaç. Hükümetin gözlüğü ne kadar pembeyse, ekonomi de o kadar gri. Şiir dinlemek değil, şiir okumak istiyoruz" dedi. 


</TEXT>
</DOC>
