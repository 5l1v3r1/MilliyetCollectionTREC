<DOC>
<DOCNO> 387600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sondun35.html </URL>
<DATE> 2005/10/18/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
KKTC Rumlar çatlasın 
</HEADLINE>
<TEXT>

     KKTC Başbakanı Ferdi Sabit Soyer, Cumhurbaşkanı Mehmet Ali Talat'ın Washington ziyaretine tepki gösteren Rum yetkililer için, ''Çatlasınlar'' dedi. 
     Başbakan Soyer, bugün bir kabulünde, Rum yetkililerin Talat'ın ABD'ye yapacağı ziyarete tepki gösterdiğinin anımsatılması üzerine, gülerek, ''Çatlasınlar'' ifadesini kullandı. 
     Soyer, ''Başbakan olarak bunu söylemem doğru değil, ama bu yaptıkları olacak iş değil'' dedi. 
     
     'TATBİKAT GERGİNLİĞE DAVETTİR' 
     Başbakan Soyer, Rum yönetiminin 3 yıl aradan sonra tatbikat düzenlemesiyle ilgili görüşünün sorulması üzerine de, ''çözüm istencinin arttığı bir dönemde tatbikat düzenlenmesini gerginliğe davet'' olarak niteledi. 
     ''Ancak biz bu tuzağa düşmeyeceğiz'' diyen Başbakan Soyer, ''soğukkanlılıkla hareket ederek barış ve çözüm talebindeki kararlılığı sürdüreceklerini'' söyledi. 
     ''Kıbrıs'tan asker azaltılmasını talep eden Rum yönetiminin, 500 milyon dolara yakın silahlanmayla ABD'den sonra ikinci sırada geldiğini'' anlatan Soyer, ''Asker azaltılsın diyorlar, ama silahlanıyorlar, tatbikat düzenliyorlar, NATO'ya üye olmak istiyorlar. Bu anlamsız bir mantalite, çelişki'' diye konuştu. 
     ''Papadopulos yönetiminin seçimler Mayıs 2006 yaklaşırken şoven duyguları ve statükoyu korumaya çalıştığını'' belirten Soyer, ''Hatalı yoldadırlar. Biz barış çağrımızı yineliyoruz. Türk ve Rum gençler silahla oynamamalı, askeri operasyonların değil, ekonomik gelişmenin ve barış girişimlerinin tarafı olmalı'' dedi. 
     
</TEXT>
</DOC>
