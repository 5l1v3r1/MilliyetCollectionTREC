<DOC>
<DOCNO> 365680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/son/sonsiy05.html </URL>
<DATE> 2005/07/30/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Tülay Tuğcu'nun Anayasa Mahkemesi Başkanlığı The Times'da 
</HEADLINE>
<TEXT>

     İngiltere'de yayımlanan The Times gazetesi, Tülay Tuğcu'nun Anayasa Mahkemesi Başkanlığı'na seçilmesini, Türkiye'nin AB'ye katılmaya layık olduğunun bir başka göstergesi olarak yorumladı. 
     Suna Erdem imzalı ''Son söz sahibi kadın'' başlıklı yazıda, Başbakan Recep Tayyip Erdoğan'ın Tuğcu'yu bütün kadınlar için bir örnek olarak gösterdiği belirtildi. 
     The Times, 63 yaşındaki yüksek yargıcın böylesine önemli bir göreve getirilmesinin, Türkiye'nin kadın haklarına duyduğu saygının ve laiklik ilkesine sıkı sıkıya bağlılığının iyi bir örneği olarak görüldüğünü kaydetti. 
     Tülay Tuğcu'nun Başbakan Erdoğan'a karşı sayılabilecek bazı mahkeme kararlarında imzası bulunduğunu belirten gazete, Tuğcu'nun son dönemde yapılan idam cezasının kaldırılması ya da Kürtçe yayın hakkı gibi bazı reformlara karşı çıktığını yazdı. 
     Tuğcu'nun bir büyükanne olduğunu ve doğaya hayranlık duyduğunu kaydeden gazete, Tuğcu'nun, ''Bu benim gelebileceğim en yüksek makam. Fazla konuşmayacağım, zira biz hukukçuyuz, bir ünlü ya da bir politikacı değiliz'' şeklindeki sözlerine yer verdi. 
     
</TEXT>
</DOC>
