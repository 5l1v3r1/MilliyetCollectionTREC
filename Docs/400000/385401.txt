<DOC>
<DOCNO> 385401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/yazar/altan.html </URL>
<DATE> 2005/10/10/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Mühendis 
</HEADLINE>
<TEXT>


Onu vaktiyle Ankara'da, Karpiç'in amerikanbarında tanımıştım. Yuvarlak omuzları, yuvarlak göbeği, etli ıslak dudakları, tombul yanakları ve orta boyuyla, bakımlı bir adamdı. Yandan ayırdığı oldukça kısa saçları arkaya doğru fırçalanmış, ensesiyle şakakları da makineyle alınmıştı. Yumuşak bir gagaya benzeyen küçük boy, karga bir burnu vardı. Zengin ailelerin yemek içmek için yetiştirilmiş, çıtkırıldım tombul çocuklarını anımsatırdı. Ve kibardı. Yanına kim yaklaşsa, genizden sesiyle 
- Bir şey içer misiniz, diye sorardı. 

Öğle rakısını beleşten idare etmek isteyen arkadaşların bazıları, ona doğru yürür 
- O nasılsınız beyefendi, diye elini sıkarlardı. 
Ve o hemen sorardı 
- Bir şey içer misiniz 

Yanına sokulanların kim olduklarını pek bilmezdi. Merak da etmezdi bunu. Tek başına içmekten kurtulmuş olmanın cömertliğiyle, kadehleri art arda devirir ve boyuna ikram ederdi 
- İki duble daha... 

Asıl mesleği mühendislikti. Kimseyi işyerine davet etmezdi ama galiba yabancı bir firmanın temsilciliğinde, ortaklardan biriydi. Ne iş yaptığını, hangi konularla uğraştığını hiç anlatmazdı. Genizden sesiyle havadan sudan konuşur ve gitgide kırmızılaşan yüzüyle, boyuna içerdi. 
Pek kısıtlı olan sohbet repertuvarında anlatacak bir laf kalmadığı zaman da 
- Almanca biliyorsunuz, değil mi, diye sorardı. 
Yanıtı beklemeden de, Almanca ya bir atasözü söyler, ya küçük bir şiir okurdu... 

Alman kültüründeki üç beş satırlık mini gösteriden sonra, yine içilmeye devam edilirdi. Bu kez de 
- İtalyanca biliyorsunuz, değil mi, diye sorardı. 
Arkasından İtalyanca bir atasözüyle, İtalyanca birkaç mısra gelirdi. 
Ve yine içilirdi. 
- Fransızca biliyorsunuz, değil mi 
Bu sorudan sonra da, Corneille'in ünlü bir tiradını okurdu. 

Amerikanbardaki öğle içkisinin sonlarına doğru 
- İngilizce biliyorsunuz, değil mi sorusuyla okunan İngilizce mısraları 
- İspanyolca biliyorsunuz, değil mi sorusu izler ve İspanyolca şiir de bitince, hep birlikte öğle yemeğine gidilirdi. 

Yemekleri çok iştahlı yer ve yine içerdi. Yemek boyunca da amerikanbardayken yanındakine hangi yabancı dilleri bildiğini sormuş olduğunu unuttuğundan, bir kez daha sorardı 
- Almanca biliyorsunuz, değil mi 
Biraz önce söylediği Almanca atasözüyle Almanca şiiri tekrarlardı. 
- İtalyanca biliyorsunuz, değil mi 
Ve tabii arkasından 
- Fransızca biliyorsunuz, değil mi 
- ... 
- İngilizce biliyorsunuz, değil mi 
- ... 
- İspanyolca biliyorsunuz, değil mi 

Her öğle gelir, yanına sokulanlara ikram ederek içer, yemekte içer, yemekten sonra da içer ve bir ara kaybolduktan sonra akşama gelir, yine içerdi. 
Böylece içki ve yemek ikram ettikleri, günde birkaç posta 
- Almanca biliyorsunuz, değil mi İtalyanca biliyorsunuz, değil mi Fransızca biliyorsunuz, değil mi İngilizce biliyorsunuz, değil mi İspanyolca biliyorsunuz, değil mi Sorularıyla karşılaşırlar, ne evet ne de hayır anlamına gelen hafif baş sallamalarıyla, beş dilden tekrarlanıp duran şiir ve atasözlerini dinlerlerdi. 

Arkadaşlardan bazıları, kibar mühendisin hem rakısını içer, hem de adamla dalga geçerek 
- Beyefendi, Flamanca biliyorsunuz, değil mi, derlerdi. 
Mühendis, dalga geçildiğini pek çakmaz 
- Flamancam yok Flamanlarla ya Almanca, ya Fransızca konuşurum, derdi. 
- Beyefendi, Rusça biliyor musunuz 
Tombul yanaklı mühendis, yumuşak etli dudaklarını kıvırarak 
- Pek az, derdi. 
Ve birkaç sözcük söylerdi Rusça... 
- Maşallah bülbül gibi konuşuyorsunuz... Ne zaman öğrendiniz bütün bu dilleri 
Mühendis, kendisiyle alay edildiğinden kuşkulu, tatarımsı yumuk gözleriyle 
- Şaka etmeyin, derdi. 
Ve şayet kendisine yönelik bir alay varsa, onu kapatmak için hemen içki söylerdi. 

Ama mühendisin asıl kendini içkiye vurduğu zamanlar, karısının yaz tatili için İstanbul'a gittiği zamanlardı. O dönemlerde öğle, öğleden sonra, akşam ve gece de içerdi. 

Bir akşam birlikte olmuştuk. Kim bilir kaçıncı kez 
- Almanca biliyorsunuz, değil mi, diye soruyordu. 
- Bilmem, diyordum. 
Ama o, yine Almanca atasözünü söylüyor ve Almanca şiirini okuyordu. 

Yemekte de iki kadehin arasında sürdü gitti sorular 
- İtalyanca biliyorsunuz, değil mi 
Ben hep 
- Bilmiyorum, diyordum. 
O, aldırmadan okuyordu şiirlerini. 

Yemekten sonra Gar Gazinosu'na gittik. O yıllarda Gar Gazinosu'nda yabancı artist grupları ilginç gösteriler yaparlardı. Gösterilerden sonra da, kadın artistler davet aldıkları masalarda içki içerlerdi. 

Mühendis, iyice zom olmuş, kravatını gevşetmiş, göğsünü bağrını açmış, iki de kadın artist çağırmıştı. 
Kadınlara 
- Almanca bilir misiniz, diye sordu. 
Kadınlar gülerek, Almanca konuşmaya başladılar. 
Mühendis de Almanca atasözüyle şiirini okudu. Ve 
- İtalyanca bilir misiniz, diye sordu. 
Kadınlar zaten İtalyandı. İtalyanca konuşmaya başladılar. 
Mühendis de İtalyanca atasözünü söyledi, İtalyanca şiir okudu. 
- Fransızca bilir misiniz 
Kadınlar, Fransızca konuşmaya başladılar... 
- İngilizce bilir misiniz 
Kadınlar, İngilizce de biliyorlardı. 
- İspanyolca bilir misiniz 
Kadınlar, İspanyolca da biliyorlardı. 

Mühendis, nasıl olduysa oldu, sarhoşlukla aşka gelip elini kadının göğsüne yallah edip daldırdı. Kadın, hafiften bir çığlık attı. Arkadaşı öfkeyle masadan kalktı. Mühendis, bir eli yanındaki çığlık atan kadının göğsünde öteki eliyle de gitmek için ayağa kalkan kadının eteğini tutayım derken, iskemleden aşağı yuvarlandı. 
Ben de mühendisi kaldırmak için hemen üstüne eğildim, garsonların yardımıyla zor bela oturttuk yeniden sandalyeye. 
O sırada bir fotoğrafçı resmimizi çekmek için yanaştı. Mühendisin en büyük keyfi resim çekmek için yaklaşan gazino fotoğrafçılarına, Kral Faruk edasıyla bol para verip resim çekmemelerini rica etmekti. Fotoğrafçıya da cüzdanından büyükçe bir para verdi 
- Sakın çekmeyin, dedi. 
Sonra da kollarıyla masaya kapanıp horlamaya başladı. 

Garsonlar hesabı getirdiler. Mühendisi uyandırıp hesabı ödetmeyi kendime yakıştıramadığım için, maaşın hepsini yatırmak zorunda kaldım o gece. 

Geçenlerde, eski bir otelin amerikanbarında gördüm. Sarılıp kucaklaştık. Bir hayli yaşlanmıştı. İkinci kadehin ortasında 
- Almanca biliyorsunuz, değil mi, diye sordu. 
Sanki hiç yaşamamışçasına, yirmi beş yıl önce bıraktığım yerde içiyor gibiydi. 

Not 26 yıl önce yazılmış bir yazı... "Gölgelerin Gölgesi"nden... 



</TEXT>
</DOC>
