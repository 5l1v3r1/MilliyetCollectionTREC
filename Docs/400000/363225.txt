<DOC>
<DOCNO> 363225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/ekonomi/eko02.html </URL>
<DATE> 2005/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin, parasını revalüe etti 
</HEADLINE>
<TEXT>


Ulusal parası yuanı dolara karşı 10 yıldır 8.28 düzeyinde tutan Çin'e yapılan baskılar sonuç verdi. Çin, yuanın değerini, dolara karşı yüzde 2.1 artırdı 

EKONOMİ SERVİSİ 

Çin Merkez Bankası, ülkenin ulusal para birimi yuanı, dünden geçerli olmak üzere, dolara karşı yüzde 2.1 revalüe ettiğini değerini artırdığını bildirdi. Yeni sistemde 1 dolar 8.11 yuan olacak. Çin, yuanı, dolar karşısında artı eksi binde 3'lük bantta yönetecek. 
Bunun, Çin'in döviz kurunu liberalize etmek için ilk adım olduğu, ileride daha esnek bir kur sistemine geçebileceği ifade ediliyor. Revalüasyonun sınırlı olduğunu, fakat kademeli olacağını belirten analizciler, Çin'in hem ekonomisini korumaya hem de özellikle ABD'den gelen uluslararası baskılara cevap vermeye çalıştığı yorumunu yaptı. 
Çin'in kararı öncesinde de IMF İcra Direktörü Rodrigo Rato, Çin'in daha esnek bir döviz kuru politikasına geçmek için teknik olarak hazır olduğunu söylemişti. 
Çin, 10 yıldır yuanı dolara karşı 8.28 düzeyinde tutuyordu. Bu durum Çin mallarına uluslararası piyasalarda ciddi rekabet avantajı sağlıyordu. Çin malları hem ABD hem de Avrupa'yı zor durumda bırakıyordu. Çin özellikle ABD'nin yoğun eleştirilerine hedef oluyordu. Çin bu kararı ile ABD Kongresi'nin Çin mallarına karşı kısıtlama tehditlerini de önledi. 

Rekabet kolaylaşacak 
Çin ekonomisi için ihracat önemli bir yer tutuyor. Geçen yıl yüzde 9.5 büyüyen Çin'in bu performansının yüzde 35'i ihracattan kaynaklandı. Yuanın değerlenmesi, uluslararası pazarlarda Çin'i daha rekabet edilebilir hale getirilecek. 


</TEXT>
</DOC>
