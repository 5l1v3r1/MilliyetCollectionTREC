<DOC>
<DOCNO> 352205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/soneko33.html </URL>
<DATE> 2005/06/15/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Şener Hedefimiz halkı uygun koşullarda konut sahibi yapmak 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, halkın uygun koşullarda konut edinmesinin, insan öncelikli bir siyasete inanan ve o siyasetin gereğini yerine getirmeye çalışan bir hükümet olarak, bu yeni süreçteki en önemli hedeflerinden biri olduğunu söyledi. 
     Barclays Capital ve Sermaye Piyasası Kurulu SPK tarafından düzenlenen ''İpotek Teminatlı Menkul Kıymetler'' konulu konferansta konuşan Şener, hükümetin göreve başladığı günden bu yana, Türk ekonomisinde yaşananların artık herkes tarafından takdir edildiğini, ve bir başarı öyküsü olarak nitelendirildiğini kaydetti. 
     Üç yıllık bir yüksek büyüme sürecinden geçen ve 2005 yılında da yüzde 5 büyümesi beklenen Türk ekonomisinin aynı zamanda tek haneli enflasyon oranlarına ulaştığını ve büyük bir ayak bağından kendini kurtarma sürecine girdiğini ifade eden Şener, yüksek büyüme ve düşük enflasyon sürecine girilmesinin, kişi başına düşen gelirin Cumhuriyet tarihinin en yüksek düzeyine gelmesinde ve net kamu borcunun GSMH'ye oranının Maastricht kriterlerine çok yaklaşmasında önemli bir rol oynadığını belirtti. 
     Bakan Şener, kişi başına düşen gelirin rekor seviyede artması ve borç yükünün dikkate değer bir oranda düşmesinin yeni bir aşamaya gelindiğinin göstergesi olduğunu kaydetti. 
     Son yıllarda Türk finans piyasalarında önemli gelişmeler gözlemlendiğini ve bu olumlu gelişmelerin en temel nedeninin sektörün içinde işlediği makroekonomik ortamda sağlanan istikrar ve güven olduğunu dile getiren Şener, ekonomik istikrar ve güvenin uyguladıkları ekonomik politikaların temel hedefi olduğunu vurguladı. 
     
     MİLLİ GELİR 

     Abdüllatif Şener, son üç yıldır bütçe disiplinine büyük önem verdiklerini belirterek, önceki yıllarda olduğu gibi 2005 yılında da yüzde 6.5'lik faiz dışı hedefine uygun bir bütçe ve kamu finansman programı uyguladıklarını, kamu kesimi açığının GSYİH'ye oranının 2008'de yüzde 0.1'e düşeceğini bildirdi. 
     Türkiye'nin 34 yıl sonra tek rakamlı enflasyona hükümetleri döneminde kavuştuğunu, Mayıs ayı sonu itibariyle yıllık TÜFE artışının yüzde 8.7 olarak gerçekleştiğini, 2008 enflasyon hedeflerinin ise yüzde 4 olduğunu anlatan Şener, Türk ekonomisinin OECD ülkeleri içinde en yüksek büyümeyi gerçekleştirdiğini söyledi. 
     Şener, sanayi üretim endeksinin, imalat sanayii kapasite kullanım oranının ve özel kesiminin sabit sermaye yatırımlarının artığına dikkat çekerek, son üç yılda Türk sanayiinin verimlilik artışının yüzde 30 olduğunu kaydetti. 
     İhracatın 2002'den 2004'e 36'dan 63 milyar dolara, dış ticaret hacminin ise 88 milyar dolardan 160 milyar dolara yükseldiğini ve 2008'de 250 milyar doları aşacağına dikkat çeken Şener, turizmde de olumlu gelişmeler yaşandığını söyledi. 
     Türkiye'nin 2004 yılındaki 301 milyar dolarlık GSMH'si ile dünyanın büyük ekonomileri arasında olduğunu belirten Şener, kişi başı milli gelirin 4 bin 187 dolar, satın alma gücü paritesine göre ise 7 bin 736 dolar olduğunu ifade eden Şener, milli gelir hesaplamasının AB standartlarına göre yapılacağını ve Eurostad ile birlikte yapılan çalışmaların sonuçlanmak üzere olduğunu, 2005'in ikinci yarısında açıklanacak seriye göre milli gelirin 10 bin dolara yaklaşacağını kaydetti. 
     
     SERMAYE YETERLİLİĞİ 

     Bakan Şener, ekonomik ortamda sağlanan olumlu gelişmelerin finansal sektöre yönelik uygun talep koşulları yarattığını, böylece başta bankalar olmak üzere finansal kuruluşların finansal hizmet sunma kapasitelerinin gelişmekte olduğunu aktararak, bankacılık sektöründe başlatılan yeniden yapılandırma programıyla sektörde şeffaflık sağlandığını, sektörün sermaye yeterliliği açısından ulusal ve uluslararası piyasalarda güven tazelemesinin sağlandığını belirtti. 
     Şener, 2004 yılı itibariyle sermaye yeterlilik oranının yüzde 29 düzeyine ulaştığını kaydetti. 
     2002 yılında 2.9 katrilyon lira olan sektör karlılığının reel olarak yüzde 77 oranında artarak 2004'te 6.5 katrilyon liraya ulaştığını anlatan Bakan Şener, ''Şimdi sektör Basel II'ye geçiş sürecine girmiştir. Halen yüzde 29 olan sermaye yeterlilik oranının Basel II'ye geçişle birlikte yüzde 17'ye gerileyeceği anlaşılmakla birlikte, sektörün sermaye yeterliliği açısından önemli bir sorun yaşanmayacağı anlaşılmaktadır'' diye konuştu. 
     Şener, konuşmasını şöyle sürdürdü 
     ''Halkımızın uygun koşullarda konut edinmesi, insan öncelikli bir siyasete inanan ve o siyasetin gereğini yerine getirmeye çalışan bir hükümet olarak bu yeni süreçteki en önemli hedeflerimizdendir. 
     Ülkemizde bugüne kadar kurumsal bir konut finansman sistemi oluşturulamamış olması üzücü olmakla birlikte bu durum bize tüm dünyada yaşanan tecrübeleri değerlendirme ve ülkemiz için en faydalı modeli geliştirme fırsatı sunmaktadır. 
     Çalışmalarını sürdürmekte olduğumuz konut finansman sisteminin temel amacı, vatandaşlarımıza uygun koşullarda konut kredisi imkanları sunmak ve konut sahibi olmalarının desteklemektir. Bu amaca ulaşabilmek için yasal altyapının oluşturulması gerekmektedir. 
     Bilindiği üzere SPK tarafından bu doğrultuda bir yasa taslağı hazırlanmış ve bu taslak ilgili kamu kurumları ve sivil toplum örgütlerinin görüşlerine açılmıştır. Taslakta, Sermaye Piyasası Kanunu, İcra İflas Kanunu, Tüketicinin Korunması Hakkında Kanun ve çeşitli vergi konularında değişiklikler öngörülmektedir.'' 
     
     ALTERNATİF FİNANSMAN ARAÇLARI 

     Şener, bu değişikliklerle sistemin önünü tıkayan bazı engellerin aşılması ve aynı zamanda çeşitli vergisel teşviklerle sistemin desteklenmesinin amaçlandığını ifade ederek, vatandaşlara konut edinmeleri için kaynak kullandıracak kredi kuruluşlarının kendilerine yeterli ve ucuz kaynak bulabilmesinin, sistemin etkili bir şekilde işleyişinde önem taşıdığını vurguladı. 
     Taslaktaki yeni maddelerle kredi kuruluşlarının fon temin etmekte kullanabilecekleri alternatif finansman araçlarının düzenlenmekte olduğuna işaret eden Şener, şöyle dedi 
     ''Teminatlı tahviller uluslararası sermaye piyasalarında konut finansmanı sağlanmasında önemli bir yer tutmaktadır. Ayrıca yasa taslağında yer alan bu yeni sermaye piyasası araçlarının yatırımcılar için de alternatif bir yatırım aracı olması beklenmektedir. 
     Hükümetimizin tavizsiz uyguladığı yapısal reformlar sonucu kamu borç yükünün düşmesi, dolayısıyla dışlama etkisinin azalması teminatlı tahviller gibi yeni sermaye piyasası araçlarının ucuz ve uzun vadeli finansman sağlamada önemli bir araç haline gelmesini sağlayacaktır.'' 

     
</TEXT>
</DOC>
