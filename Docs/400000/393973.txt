<DOC>
<DOCNO> 393973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/spor/spo30.html </URL>
<DATE> 2005/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Doping tarifesi açıklandı 

GSGM Amatör Spor Dalları Ceza Yönetmeliği'nde doping suçu işleyenlere müsabakalardan men cezası yanında para cezası da verilmesi kabul edildi. Doping yaptığı belirlenen sporcuya 14 bin 300 YTL idari para cezası kesilecek. Yurtiçi müsabakalarında dopingli yakalananlar 10 bin YTL, numune vermekten kaçanlar 7 bin 500 YTL, doktor tarafından tedavi amaçlı ilaç verilen ancak bu ilacı bildirmediği için yakalanan, üstünde, odasında veya dolaplarında doping maddesi yakalananlar 3 bin YTL cezaya çarptırılacak. Dopingli sporcunun antrenörü ise 6 bin YTL ceza verecek. n AYŞE YEŞİN 

Tezeta'da son erteleme 

Avrupa Salon Atletizm Şampiyonası'nda 3 bin metre finalinden sonra verdiği numunede yasak madde belirlenen milli atlet Tezeta Dengersa'nın, GSGM Ceza Kurulu'ndaki duruşmasına devam edildi.6. kez toplanan kurul, tanıkların dinlenmesini tamamladı. Dengersa'nın avukatı Fulya Ademoğlu, duruşmanın 1 Aralık Perşembe gününe ertelendiğini söyledi. 

Tyson'a gözaltı 

Boks dünyasının ünlü ismi Mike Tyson, Brezilya'da kendisini bir gece kulübü çıkışı görüntüleyen SBT televizyonu kameramanına saldırdığı ve kamerasına zarar verdiği gereçkesiyle kısa süreli gözaltına alındı. Sorgusu yapıldıktan sonra tutuksuz yargılanmak üzere serbest bırakılan ve daha önce benzeri suçlardan ötürü hakkında birçok dava açılan Tyson'ın duruşması bugün yapılacak. 

Eskişehirspor'u durdurdular 1-1 

İKİNCİ Lig B Kategorisi'nde yenilgisiz lider durumda bulunan Eskişehirspor, Yalova deplasmanında iki puanı son üç dakikada kaybetti. Rakibi karşısında 75. dakikada Mehmet Eren ile öne geçen kırmızı - siyahlılar, 87. dakikada Zafer'in golüne engel olamadı. Ev sahibi, hafta sonunda da ikinci sırada bulunan İnegölspor'u devirmeyi başarmıştı. 

İmzayı attı idmana çıktı 

İLHAN GÜLER 

Ankaraspor'un yeni Teknik Direktörü Rıza Çalımbay, dün 1.5 yıllık sözleşmeye imza attı, ardından da ilk antrenmanına çıktı. İdman öncesinde futbolcularla bir toplantı yapan Çalımbay, "İyi bir ekibiz. Şanssız bir dönem geçirdiniz. İlk hedefimiz bu süreci geride bırakarak galibiyetle tanışmak. Sivasspor maçı da bunun için iyi bir fırsat. Hepinize güveniyorum" diye konuştu. 

Çocuklar kırmış 

Sİvasspor Kulübü Basın Sözcüsü Fikret Ünsal, Fenerbahçe maçı sonrası sarı-lacivertli kafile otobüsünün camlarının kırılmasıyla ilgili ilginç açıklamalar yaptı. Basın toplantısı düzenleyen Ünsal, "Küçük çocuklar bedava maça giremedikleri için hem bizim, hem de Fenerbahçe'nin otobüsünü taşlamışlar. Bunu organize bir olay gibi sunmak anlamsız" dedi. 

Denizlispor bastırıyor 

Denİzlİspor Menajeri Can Çobanoğlu, ara transferde kadroya dahil etmek istedikleri Galatasaraylı Ümit Karan, Hasan Kabze ve Beşiktaşlı Veysel ile görüştüklerini açıkladı. Etik değerlere bağlı kalarak hareket ettiklerini vurgulayan Çobanoğlu, "Teklifimize olumsuz değiller. Şimdi sıra kulüpleri ile görüşmeye geldi" dedi. Bu arada PFDK teknik direktör Nurullah Sağlam'a 1 resmi müsabakadan men cezası verdi. 

İngilizler anlaştı 

İNGİLTERE Futbol Federasyonu ile milli takım oyuncuları, 2006 Dünya Kupası'nı kazanmaları halinde alacakları prim konusunda anlaşmaya vardı. Primlerle ilgili görüşmeye, federasyon yetkililerinin yanı sıra milli oyunculardan Beckham, Owen, Campbell, James ve Neville katıldı. İki saat süren görüşme sonunda oyuncu başına 525 bin dolar yaklaşık 715 milyar lira prim verilmesi karara bağlandı. 

Ronaldo, AB'ye girdi 

İSPANYOL devi Real Madrid'de forma giyen dünyaca ünlü Brezilyalı golcü Ronaldo'ya, Avrupa Birliği AB statüsü verildi. İspanya vatandaşlığına kabul edilen golcü, artık yabancı sayılmayacak ve AB statüsünde forma giyebilecek. Real Madrid, Ronaldo'nun AB'ye girmesiyle yeni bir yabancı futbolcu transfer etme hakkı kazandı. İspanyol kulübünün, Brezilyalı Cicinho'yu transfer edeceği konuşuluyor. 


</TEXT>
</DOC>
