<DOC>
<DOCNO> 391471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sonspo12.html </URL>
<DATE> 2005/11/01/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Hollandalı pilot Albers, F1'in yeni takımı Midland ile anlaştı 
</HEADLINE>
<TEXT>

     Formula 1'de, sezonun sona ermesinin ardından yeni sezon için hazırlıklar başladı. 
     Kanada'da faaliyet gösteren Rus işadamı Alex Shnaider'in İngiliz merkezli Jordan takımını satın alarak adını değiştirmesi ve yeni sezonda Midland takımını kurmasından sonra şimdi de pilotlar değişmeye başladı. 
     Geçen sezon Minardi ile pistlerde yarışan Hollandalı pilot Christijan Albers ile anlaşan Midland takımı, daha önce de bir diğer Hollandalı Nicky Pastorelli'yi test sürücüsü ve 3. pilot olarak transfer etmişti. 
     Sezonun yeni takımı Midland'ın işletme direktörü Collin Kolles, yaptığı açıklamada, Albers'i 1999 yılından bu yana tanıdığını belirterek, ''Almanya'da Formula 3 pilotu olduğu 1999 yılından bu yana Albers'i tanıyorum. Orada 6 yarışı kazanmış ve 10 yarışta da pole pozisyonu almayı başarmıştı. Bu yarışlardan itibaren çok yakından izliyorum ve kendisini kanıtlamış bir yarışçı, profesyonel ve rekabetçi olarak biliyorum'' dedi. 
     Midland'a geçen Albers ise, ''Bu sezon Minardi ile öğrendiklerim için minnettarım. Bu transferi bir adım ilerlemek olarak değerlendiriyorum. Takımı zaten biraz biliyorum. 2004'ün aralık ayında onlarla bir test sürüşüne katılmıştım. Collins'i de zaten 1999 yılından beri tanıyorum '' diye konuştu. 
     Midland'ın satın aldığı Jordan takımında, geçen sezon Portekizli Tiago Monteiro ve Hintli Narain Karthikeyan pilot olarak görev yapmıştı. 
     
</TEXT>
</DOC>
