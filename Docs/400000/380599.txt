<DOC>
<DOCNO> 380599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/sonsiy06.html </URL>
<DATE> 2005/09/22/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Meclis'e 5.37 milyon YTL'lik bakım ve onarım yapıldı 
</HEADLINE>
<TEXT>

     TBMM’nin 3 aylık tatili süresince çeşitli birimlerde bakım, onarım ve yenileme çalışmaları yapıldı. 
     Yapılan işler için 5 milyon 370 bin 625 YTL harcandı. 
     AA muhabirinin edindiği bilgiye göre, Meclis’in 3 aylık tatil dönemi olan Temmuz, Ağustos ve Eylül aylarında, genel olarak bakım ve onarımın yanı sıra ısı merkezi yenilendi. TBMM’de ayrıca, yangın pompası istasyonu kuruldu, kampus içi sulu yangın söndürme tesisatı döşendi ve otomatik bahçe sulama sistemi yapıldı. 
     Halkla ilişkiler binasında bulunan milletvekili odalarındaki yaklaşık 20 yıllık halılar sökülerek, laminat parke döşendi ve yer döşemeleri yenilendi. 
     
     REKABET YÜZDE 35 İNDİRİMİ GETİRDİ 
     Meclis binalarının ısı merkezinin yapım işi için açılan ihaleye 27 firma katıldı. Yaklaşık maliyeti 6 milyon 329 bin 488 YTL’ye ihaleye çıkarılan işi KİPMAN İnşaat Tic. Ltd. Şti. 4 milyon 85 bin YTL’ye üstlendi. 
     Laminat parke ve yer döşemesi işleri için yaklaşık 236 bin 300 YTL’lik maliyeti olan ihaleye katılan 8 firmadan Bahadır Halıcılık San. Tic. Ltd. Şti. 174 bin 431 YTL’ye aldı. 
     Yangın pompası istasyonu kurulması ve kampus içi sulu yangın söndürme tesisatı döşemesi işi, yaklaşık 1 milyon 565 bin 500 YTL’den ihaleye çıkarıldı. 6 firmanın katıldığı ihaleyi, 985 bin YTL’lik en düşük teklifi veren KİPMAN İnşaat Tic. Ltd. Şti. kazandı. 
     Yaklaşık maliyeti 231 bin 588 YTL’den ihaleye çıkarılan ve 6 firmanın katıldığı otomatik bahçe sulama sisteminin ihalesini ise 126 bin 194 YTL’lik teklif veren Şeyda Şenel-Greenart Peyzaj Tasarım Uygulama şirketi aldı. 
     Toplamı 8 milyon 362 bin 876 YTL olan 4 ayrı ihaleye 47 firma katıldı. Firmaların rekabeti sonucu yüzde 35’lik kırımla Meclis 2 milyon 992 bin 251 YTL tasarruf ederek bu işleri 5 milyon 370 bin 625 YTL’ye mal etti. 
     
</TEXT>
</DOC>
