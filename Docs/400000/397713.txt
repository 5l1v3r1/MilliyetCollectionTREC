<DOC>
<DOCNO> 397713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sontur08.html </URL>
<DATE> 2005/11/24/ </DATE>
<TIME> 08.15 </TIME>
<AUTHOR>  </AUTHOR>
<HEADLINE>
Cinayet talimatını Kevser verdi, beton harcını ben yaptım' 
</HEADLINE>
<TEXT>

     Soner KOCAER ANTALYA, DHA 

ANTALYA'da, kaybolduktan 5 gün sonra turizm rehberi Kevser Çiftçi'ye kiraladığı villanın bahçesine gömülen cesedi bulunan işadamı Fikri Şirin’in cinayet zanlısı olarak tutuklanan Han Taygun Sağtürk, savcılıktaki ifadesinde, cinayetle ilgili talimatları Kevser Çiftçi'nin verdiğini söyledi. Soruşturma çok yönlü sürdürülürken, tutuklanan Sağtürk'ün yanı sıra polis cinayetin kilit ismi Kevser Çiftçi ve onun biri koruması diğeri sevgilisi 2 erkeği arıyor. 
     Antalya Deniz Ticaret Odası'nun kurucu başkanı olan ve CHP Antalya Milletvekili Feridun Fikret Baloğlu'nun bacanağı 60 yaşındaki işadamı Fikri Şirin'in öldürülmesi olayı çok yönlü soruşturuluyor. Tur rehberi Kevser Çiftçi'ye kiraladığı villasının bahçesinde kemerle boğularak öldürülen ve bahçeye gömülüp üzerine beton dökülen Fikri Şirin'in katil zanlılarından sadece 33 yaşındaki Han Taygun Sağtürk yakalandı ve çıkarıldığı mahkemece tutuklandı. Polis, cinayetin kilit ismi Kevser Çiftçi ile adları gizli tutulan 2 erkeği arıyor. Aranan kişilerden birinin Çiftçi'ye korumalık yaptığı, diğerinin de sevgilisi olduğu belirlendi. 
     Polis, ortadan kaybolan 27 yıllık tur rehberi 43 yaşındaki Kevser Çiftçi'nin yakalanması için gidebileceği yerleri araştırıyor. İzmir ve Antalya'da aranan Çiftçi'nin, son olarak cesedin bulunduğu 18 Kasım Cuma akşamı Konyaaltı'ndaki bir arkadaşının evinde görüldüğünü belirledi. 
     
     FABRİKA KURMAK İSTEDİ 

     Ayrıca Çiftçi'nin İzmir'in Selçuk İlçesi'nde hediyelik eşya imalatı yapılan Kevsera Seramik'in sahibi olduğu ve geçen nisan ayında Burdur'daki Salda Gölü kıyısında 11 bin metrekarelik bir araziyi seramik tesisi kurmak üzere almak için yetkililerle görüştüğü ortaya çıktı. 
     Emniyet yetkilileri, cinayetle ilgili düğümün Kevser Çiftçi üzerinde yoğunlaştığını belirtti. Olayı soruşturan Cumhuriyet Savcısı, görgü tanıklarının ifadelerinde, villanın bahçesine gün boyunca biri kadın 4 kişinin kum ve çimento taşıdığına tanık olduklarını söylediğini belirtti. 
     
     BETON HARCINI BEN YAPTIM 

     Cinayete karıştığı gerekçesiyle çıkarıldığı mahkemece tutuklanan ünlü balet Tan Sağtürk'ün kardeşi Han Taygun Sağtürk, savcılıktaki ifadesinde, işadamı Fikri Şirin'in öldürülmesi talimatları Kevser Çiftçi'nin verdiğini söyledi. 
     İşadamını diğerlerinin öldürdüğünü ancak boğarken kendi kemerini kullandıklarını söyleyen Han Taygun Sağtürk, Kevser Çiftçi'yi ailesinin restoran açtığı İzmir Selçuk'tan tanıdığını anlattı. Sağtürk, Villasında kalıyordum. O talimatları veriyor, biz de yerine getiriyorduk. Şirin'in öldürülme anında odada değildim. İşadamı benim kemerimle boğuldu. Bahçeye çukur açma olayına yardım ettim. Kum ve çimentoyu karıştırarak harç yaptım'' dedi. 
     
     VİLLASINI KİRALAYIP PLANI UYGULADI 

     Eşinden ayrılan, biri 19 yaşında üniversite, diğeri 17 yaşında lise öğrencisi iki çocuğu olduğu belirtilen Kevser Çiftçi'nin, işadamı Fikri Şirin'in sahip olduğu gayrimenkulleri elinden almak için planlar yaptığı, en son Çakırlar'daki 1 milyon dolar değerindeki Academia Köpek Çiftliği'ne göz koyduğu ileri sürüldü. 
     Keövser Çiftçi'nin, Antalya kent merkezinde otururken, 4 ay önce Düzlerçamı Beldesi Yukarıkaraman Köyü'nde Fikri Yirin'e ait villayı 900 dolara bu amaçla kiraladığı, işadamının gayrimenkullerini ele geçiremeyine de öldürülmesi talimatını verdiği iddia edildi. 
     
</TEXT>
</DOC>
