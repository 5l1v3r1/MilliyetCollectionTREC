<DOC>
<DOCNO> 383967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sontur03.html </URL>
<DATE> 2005/10/04/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Yağışlı hava etkili olacak 
</HEADLINE>
<TEXT>

     Yağışlı havanın, bugün yurdun kuzeydoğu kesimlerinde etkili olmaya devam edeceği bildirildi. 
     Devlet Meteoroloji İşleri Genel Müdürlüğü'nden yapılan ''Meteorolojik Uyarı''ya göre, yurdun kuzeydoğu kesimlerinde etkili olan yağışlar bugün Orta ve Doğu Karadeniz, Doğu Anadolu'nun kuzeyi ile Sivas, Sinop ve Van çevrelerinde görülmeye devam edecek. 
     Sağanak ve gök gürültülü sağanak şeklinde görülecek yağışların, bugün Doğu Karadeniz ile Doğu Anadolu'nun kuzeydoğusunda ''etkili'' olması bekleniyor. 
     Rize, Trabzon, Giresun ve Artvin çevreleri başta olmak üzere Gümüşhane, Bayburt, Ordu, Kars, Ardahan ve Iğdır illerinde gök gürültülü sağanak şeklinde görülecek etkili yağışların meydana getirebileceği su baskını, sel, heyelan ve taşkın gibi olumsuz şartlara karşı ilgililerin ve vatandaşların tedbirli olmaları istendi. 
     
</TEXT>
</DOC>
