<DOC>
<DOCNO> 393073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/soneko24.html </URL>
<DATE> 2005/11/08/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Rekabet, AB müzakeresinde en çok zorlayan başlık 
</HEADLINE>
<TEXT>

     Mustafa Seven AA 

Türkiye-AB katılım müzakereleri kapsamında ''rekabet politikası'' başlıklı tanıtıcı tarama toplantısı başlarken, Türkiye'nin, Rekabet müzakere ana başlığı altında ''devlet yardımları ve teşvikleri'' kontrol edecek hukuki yapıyı bir an önce kurması gerektiği belirtiliyor. 
     AB Komisyonu yetkililerinden alınan bilgiye göre, müzakereler çerçevesinde, özellikle ayrıntılı taram toplantıları başlamadan önce, bazı kurum ve organizasyonların kurulması, müzakerelerin daha hızlı seyretmesi açısından önem taşıyor. 
     Türkiye'nin, Rekabet ana başlığı altında, Rekabet Kurumu'nu oluşturarak AB mevzuatına uyum sağladığını hatırlatan yetkililer, bundan sonraki önemli konunun ''devlet yardımları ve teşvikleri'' olduğunu vurguluyorlar. 
     Türkiye'de, devlet yardımları ve teşviklerini şeffaf şekilde denetleyecek bir yapının olmadığına işaret eden AB Komisyonu kaynaklarına göre, devlet teşvik ve yardımlarının denetlenmemesi rekabeti de olumsuz etkiliyor. 
     Komisyon kaynakları, rekabet politikalarının tam olarak uygulanması bakımından, devlet yardımlarının izlenmesi ve denetlemesi gerektiğinin altını çiziyor. 
     
     YARDIM VE TEŞVİKLERİN KONTROLÜ... 
     AB Komisyonu kaynaklarına göre, DPT, belirli bir tecrübe ve birikim ile yetişmiş insan kaynağına sahip, ancak böyle bir işlevi şeffaf olarak yürütecek kurumun faaliyetlerinde de bağımsız olması gerekiyor. 
     Devlet teşviklerinin rekabet kurallarına uyumlu hale getirilmesi gerektiğinin altını çizen Komisyon yetkilileri, bu süreçte, çeşitli kurum ve derneklere ya da şirketlere verilmiş olan tekel haklarına da bir düzenleme getirilmesi gerekeceğine dikkati çekiyorlar. 
     Türkiye'nin rekabet alanında yapması gerekenlerin yarısına yakının yerine getirdiğini anlatan Komisyon kaynakları, bu gelişmenin de Rekabet Kurumu'nun kurulmasıyla sağlandığını ifade ediyorlar. 
     
     REKABET, EN ZORLU MÜZAKERE BAŞLIKLARINDAN BİRİSİ... 
     Rekabet ana başlığının, tüm müzakerelerde en zor ve en son kapanan chapter müzakere ana başlığı olduğuna işaret eden AB Komisyonu kaynaklarına göre, rekabet, teşvik ile yardımları kontrol altına alıp piyasada verimli çalışanlara imkan vererek, zor bir yapısal değişimin gerçekleşmesi gerekiyor. 
     Komisyon kaynakları, en zorlu yapısal dönüşümlerden biri olarak kabul edilen rekabet ana başlığının kapanmasının, Türkiye'de üretimin en optimum düzeyde artması ve tüketicilerin de menfaatine olacak bir konu olarak vurguluyorlar. 
     Ayrıntılı tarama toplantılarında, tanıtıcı taramadan farklı olarak, müzakere ana başlığıyla ilgili yasal altyapı ve düzenlemeler de inceleniyor. 
     
</TEXT>
</DOC>
