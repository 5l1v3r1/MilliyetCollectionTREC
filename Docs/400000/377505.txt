<DOC>
<DOCNO> 377505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/son/sondun30.html </URL>
<DATE> 2005/09/11/ </DATE>
<TIME> 19.41 </TIME>
<AUTHOR>  </AUTHOR>
<HEADLINE>
Irak'ta saldırılar 9 ölü, 8 yaralı 
</HEADLINE>
<TEXT>

     Irak'ta bugün düzenlenen saldırılarda 9 kişi öldü, 8 kişi yaralandı. 
     İçişleri Bakanlığı'ndan bir kaynak, Bağdat'ta bir araca saldırı düzenlendiğini, araçtaki 3 kadının öldüğünü, şoförün ise kaçırıldığını açıkladı. 
     Musul kentinde güvenlik güçleriyle direnişçiler arasında çıkan çatışma sırasında da 4 sivilin hayatını kaybettiği bildirildi. 
     Polis, Tikrit kenti yakınlarında düzenlenen saldırıda Irak ordusundan bir yüzbaşının korumasının öldüğünü, yüzbaşının ve diğer 3 korumasının ise yaralandığını ifade etti. 
     Öte yandan Bağdat'ta düzenlenen başka bir saldırıda ağır yaralanan üst düzey polis memuru Adnan Abdül Hamza'nın öldüğü belirtildi. 
     Bağdat'ın batısındaki Gazaliye mahallesinde Amerikan askeri konvoyu geçtiği sırada bomba yüklü araçla düzenlenen saldırıda 4 kişinin yaralandığı kaydedildi. 
     
</TEXT>
</DOC>
