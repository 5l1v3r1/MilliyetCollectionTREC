<DOC>
<DOCNO> 364307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/yazar/sazak.html </URL>
<DATE> 2005/07/26/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Erdemir'in satışı 
</HEADLINE>
<TEXT>


CHP, Erdemir'in satışını Meclis'e getirmeye hazırlanıyor. 
Eylül sonundaki ihaleden önce TBMM'nin 'olağanüstü' toplanması için CHP Grup yönetimi hazırlık yapıyor. 
Zonguldak CHP Milletvekili Harun Akın, Erdemir özelleştirmesinin 'şifresi' sayılabilecek bazı niyetleri Milliyet'e açıklarken, borsa değeri üzerinden satışa çıkarılacak işletmeyi alacak dünya çelik devlerinin, ABD ve Çin'in yükselen talebi karşısında Türkiye'yi rakip olmaktan çıkaracaklarını savunuyor. 
Erdemir'in satışından elde edilecek gelir 1 milyar 250 milyon dolar düzeyinde tahmin ediliyor. Bu rakam işletmenin 2004 k rının iki katı. İhaleye çıkılmasa, Erdemir ve İsdemir'in dönüşüm projeleri için 1.1 milyar dolarlık yatırım yapılacaktı. Erdemir'in yıllık 3.5 milyon ton olan üretim kapasitesinin 5 yıl sonra beşe katlanması olası. TBMM KİT Komisyonu üyesi Harun Akın, doğma büyüme Zonguldaklı olarak, yabancıya satışın gerçekleşmesi halinde Erdemir'i bekleyen tehlikeyi görüyor 
"Yılda 49 milyon ton üretimi olan, Romanya'da fabrikası bulunan çelik karteli Erdemir'i satın aldıktan sonra niye dönüşüm projesi için uğraşsın, İsdemir'de üretimi artırmaya çalışsın 
Erdemir, 2003 yılında 500 şirket arasında ilk beşe girmiş. Erdemir, zarar eden, devlete yük olan bir kuruluş değil ki. Kasasını açsanız, 300 milyon dolar nakit çıkar. 
Erdemir'i alan yabancı bu k rı diğer ülkelere aktarabilecek. Girdi ithalatı yaparak, k rı eritecek. Türkiye'de kurumlar vergisi matrahı azalacak." 
Erdemir Vakfı da, CHP'nin satışla ilgili kaygılarını paylaşıyor olmalı ki, Türk sanayicilerden oluşan Ortak Girişim Grubu'na 50 milyon dolarla katılma kararından vazgeçmiş. Oylama sonucu, sendikanın da etkisiyle satışa 'hayır' demişler. 
Başbakan Erdoğan'ın Erdemir'le ilgili 'talihsiz' sözleri de tepki görüyor. Fabrikanın eskidiği ve kirlendiği şeklindeki demeci 'gaf' değilse, yabancıya satış konusunda verilen sözler ve Erdemir'in değerini düşürme çabası akla geliyor. 
Harun Akın, stratejik boyuta da dikkat çekiyor "Bağımsızlığın son kalesi olarak Erdemir'i görüyorum. Zonguldak'ta savaş olmadı, işgal yaşanmadı, düşman uçağı bomba atmadı. Erdemir'i çalıştıran kömürü çıkarmak, ülke ekonomisine katkı sağlamak üzere 4500 madenci şehit vermiş bu kent. İthal ettiğimiz kömüre yılda 1.5 milyar dolar ödüyoruz. Erdemir'i elden çıkarırsak, demir çelikte de tümüyle dışa bağımlı hale geleceğiz. Oysa Erdemir ve İsdemir'i dönüştürerek milyar dolarlık kazançlara erişebiliriz." 
Erdemir'in satışı üzerinde yeniden düşünülmelidir. 



</TEXT>
</DOC>
