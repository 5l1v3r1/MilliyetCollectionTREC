<DOC>
<DOCNO> 352789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/siyaset/siy04.html </URL>
<DATE> 2005/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya 'uzlaşma' istedi 
</HEADLINE>
<TEXT>


Ermeni yasa tasarısını kabul eden Alman Federal Meclisi, doğrudan soykırım ifadesi kullanmadı. Uzlaşma için dürüst bir tarihsel inceleme yapılması gerektiği ifade edildi 

BERLİN Milliyet 


Alman Federal Meclisi, Ermeni yasa tasarısını oybirliğiyle ve tartışılmadan kabul etti. 
Hıristiyan Birlik Partileri'nin CDU CSU gündeme getirdiği ve Ermeni katliamının anılmasını teklif eden önergede, 1915'teki olaylar için doğrudan 'soykırım' kelimesi kullanılmadı. 

'Barışmaya katkı' 
Sosyal Demokrat Parti SPD , Birlik 90 Yeşiller Partisi ve Hür Demokrat Parti'nin FDP de uzlaşmaya vardığı önerge, "Ermeniler'in 1915 yılındaki tehciri ve katliamının hatırlanması ve anılması - Almanya, Türklerle Ermenilerin barışmasına katkı sağlamalı" başlığını taşıyor. 
Önerge metninde, Alman parlamentosunun, bu konuda "dürüst bir tarihsel inceleme yapılması gerektiğine inandığı" ve bunun da uzlaşma için en önemli dayanak noktası olduğu savunuluyor. 
Türkiye'nin AB adaylığına atıfta bulunulmayan önergede, Ermeni konusunun 'Türkiye'nin ifade özgürlüğünü garanti etmesi gerektiği yönünde bir örnek teşkil ettiği' öne sürülüyor. 
Federal Meclis, Alman hükümetine çağrıda bulunarak, TBMM'nin, Türk hükümetinin ve toplumunun tarihiyle yüzleşmesine katkı sağlamasını, Türk ve Ermeni tarihçilerden oluşacak bir komisyonun kurulmasına yardımcı olmasını, ertelenen Ermeni konferansının düzenlenmesini talep etmesini istiyor. 

Soykırım demedik 
Almanya'nın Ankara Büyükelçiliği yetkilileri, karar kısmında "soykırım" kelimesi kullanılmadığını kaydetti. 

Ankara'dan karara sert tepki 

ANKARA Milliyet 

Türkiye, Almanya parlamentosunun Anadolu'daki Ermenilerin neredeyse tamamının katledildiği yönünde aldığı kararı sert şekilde eleştirdi. Yapılan yazılı açıklamada, "Böyle hassas bir konunun iç politikanın küçük hesaplarına alet edilmesi sorumsuzluk ve dar görüşlülüğün bir kanıtıdır" denildi. 
Açıklamada, "Ermenilerin sürülüp yok edilmesinin eğitim politikalarına dahil edilmesi" tavsiyesinin "Alman gençliğinde Türk düşmanlığı yaratılması sonucunu verebilecek sorumsuz, tehlikeli ve kışkırtıcı öneri" olduğu vurgulandı. Türkiye'ye geçmişiyle yüzleşme çağrısı yapılmasına da sert tepki verilerek, özetle şunlar kaydedildi "Türkiye, belgelere dayanması durumunda bir dönemin muhasebesini yapmak için yabancı ülke parlamentolarının kararlarına ihtiyaç duymayacak kadar devlet geleneğine sahip bir ülkedir. Alman Parlamentosu kendi geçmişiyle yüzleşmek ihtiyacını duyuyorsa, bunu kendi tarihi sorumlulukları çerçevesinde yapmalıdır." 

'Tarih onları mahcup edecek' 

ŞAKİR AYDIN İstanbul 

Başbakan Erdoğan, Almanya Parlamentosu'nun Ermeni iddialarıyla ilgili kararı için, "Alman Parlamentosu'nun bu konuyu basit lobilere kurban etmesini siyaseten çok yanlış buluyorum, yanlış olmanın ötesinde çok da çirkin buluyorum" dedi. 
Lübnan'dan dönüşünde havalimanında açıklamalarda bulunan Erdoğan, Alman Parlamentosu'nun kararıyla ilgili şunları kaydetti "Orada soykırım ifadesi kullanılmamış, katliam ifadesi kullanılmış. Arşivleri açtık. İncelemediler. Beklerdik ki Alman halkını temsil edenler, böyle bir kararı oradan alsınlar. Fakat tarih onları mahcup edecektir." 

'Schröder tavır koymalıydı' 
Almanya Başbakanı Gerhard Schröder'in Türkiye'deki tavrının aksi yönde olduğunu söyleyen Erdoğan, "Beklerdik ki oradan böyle bir şey çıksın. Gayret etti de acaba çıkmadı mı, bilemem. En azından burada tavrını koymalı, tesir edebildiği milletvekilleri ve parlamenterler bu şerhi koyabilmeliydi. Bunun adını katliam koymuş, soykırım koymamış, bunlar tutarlı şeyler değil. Siyasetin omurgalı olanını seviyorum, kemikli olanını seviyorum" diye konuştu. 



</TEXT>
</DOC>
