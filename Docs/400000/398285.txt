<DOC>
<DOCNO> 398285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/dunya/axdun02.html </URL>
<DATE> 2005/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu da Rus soykırımı 
</HEADLINE>
<TEXT>


CENK BAŞLAMIŞ Moskova 


Ukrayna Devlet Başkanı Viktor Yuşçenko, 1930-40 yıllarında ülkede yaşanan açlığın holodomor sonucu milyonlarca kişinin ölmesinin "soykırım" sınıfına dahil edilmesi gerektiğini söyledi. 
Yaklaşık 15 milyon kişinin öldüğü açlık dönemini temsilen yas günü ilan edilen 26 Kasım nedeniyle Ukrayna'da anma törenleri düzenlendi. Yuşçenko'nun da katıldığı törenlerde ölenlerin anısına mum yakıldı, kiliselerde ayinler düzenlendi ve ülke çapında bir dakikalık saygı duruşunda bulunuldu. 
Askoldova Mezarlığı'ndaki törene eşi ve çocuklarıyla katılan Yuşçenko, yaşanan açlık felaketi anısına henüz ülkede tek bir anıt bile dikilmediğini söyledi ve "Yaşadığımız trajediden sadece biz değil, bütün dünya ders almalı" dedi. Açlık faciasını Birleşmiş Milletler BM üyesi 63 ülkenin kabul ettiğini, ancak bunun yeterli olmadığını belirten Yuşçenko, yaşananların Sovyet yönetiminin gerçekleştirdiği bir "soykırım" olarak tanımlanması gerektiğini söyledi. 
Geçen yüzyılda Ukrayna'da 1921-23, 1932-33 ve 1946-47 yılları arasında üç ayrı açlık dalgası yaşandı. En çok can kaybının meydana geldiği ikinci dalgaya, Sovyet lideri Jozef Stalin'in Ukrayna'da toprak sahibi köylüleri ve çiftçileri mülksüzleştirmek için uyguladığı acımasız önlemler neden oldu. Açlık nedeniyle o dönemde görülen çok sayıdaki yamyamlık vakasının kurbanları da çoğunlukla çocuklardı. 


</TEXT>
</DOC>
