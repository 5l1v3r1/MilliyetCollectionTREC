<DOC>
<DOCNO> 384491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/soneko25.html </URL>
<DATE> 2005/10/06/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Çin, 100 milyar dolar ticaret fazlası bekliyor... 
</HEADLINE>
<TEXT>

     Çin'in bu yıl dış ticarette 90-100 milyar dolar fazla vermesinin beklendiği ileri sürüldü. 
     Çin Ticaret Bakanlığı yetkilileri, çeşitli kaynaklara göre Çin'in ithalat ve ihracat toplamının bu yıl 1.4 trilyon dolara varmasının beklendiğini hatırlatarak, ihracatın yüzde 30 artarak 750 milyar dolara, ithalatın da yüzde 18 aratarak 660 milyar dolara yükseleceği tahminini dile getirdiler. 
     Yeni Çin Haber Ajansı'nın bildirdiğine göre, Ocak ve Ağustos ayları arasında Çin'in ticaret fazlası 60.2 milyar doları buldu. Ağustos ayında ise dış ticarette 10 milyar dolarlık fazla elde edildi. 
     Yetkililer Çin parası yuanın 21 Temmuz'da yüzde 2.1 revalüe edilmesine ve AB ile ABD'nin Çin'in tekstil ürünlerine kota uygulamalarına rağmen ihracatın yükseldiğine dikkat çektiler. 
     Ajansın haberinde Çinli yetkililerin bundan sonra yuanın değerinin yükselmesi konusunda çok dikkatli davranacakları kaydedildi. 
     
</TEXT>
</DOC>
