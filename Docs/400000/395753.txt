<DOC>
<DOCNO> 395753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/soneko27.html </URL>
<DATE> 2005/11/17/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Sanayi Bakanı Ekonomimizdeki en büyük sorun kayıtdışı istihdamdır 
</HEADLINE>
<TEXT>

     Sanayi ve Ticaret Bakanı Ali Coşkun, ''Ekonomimizdeki en büyük sorun, kayıtdışı istihdamdır'' dedi. 
     Coşkun, AK Parti Mersin İl Başkanlığı'nı ziyaretinde yaptığı açıklamada, Türkiye'de kayıtdışı istihdamın yaklaşık bir milyona ulaştığını, haksız rekabet ortamı yaratan bu durumun büyük sıkıntı yarattığını belirtti. 
     Bu durumda suçun sadece kayıtdışı çalışmak zorunda kalan veya çalıştıranda olmadığını, devletin de sorumluluğunun bulunduğunu vurgulayan Coşkun, şöyle devam etti 
     ''Devlet, geçmişte faiz ve enflasyon uygulamasıyla tefeciliği teşvik ettiği gibi bunu da teşvik etmiştir. Ayakta kalabilmek için çeşitli yollara başvuran esnafımız ise kayıtdışı istihdamın gelişmesine neden olmuştur. Ülkemizdeki bu sorunu çözdüğümüz taktirde ekonomimizin refah seviyesi daha artırılmış olacaktır. Makro ekonomik dengeler kurulacaktır. İstihdam kayıt altına alınabilirse, gayri milli safi hasıla büyüyeceği için mevcut borçlarımız yüzde 40 oranlarına düşecektir.'' Türkiye'nin geçmiş hükümetlerin yönetim zaafı nedeniyle dış borçlanmaya gittiğini ve bunun sonucunda bütçe açıklarının katlanarak artığını ifade eden Coşkun, ''Biz hala bu açığı kapatmayla çalışıyoruz'' dedi. 
     Vatandaşın iktidara güveninin her geçen gün artığını belirten Coşkun, ''Bu güven ve sevgiyi kazanmamıza, iktidara gelmeden önceki verdiğimiz sözleri teker teker yerine getirmemiz neden olmuştur'' diye konuştu. 
     
</TEXT>
</DOC>
