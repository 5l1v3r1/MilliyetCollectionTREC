<DOC>
<DOCNO> 364015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/sondun09.html </URL>
<DATE> 2005/07/25/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Mısır'daki saldırılarla ilgili 6 Pakistanlı aranıyor 
</HEADLINE>
<TEXT>

     Mısır polisi, ünlü tatil beldesi Şarm el Şeyh'te düzenlenen saldırılarla ilgili 6 Pakistanlının arandığını açıkladı. 
     Mısır polisi, Şarm el Şeyh'te bir otelde kalan ve patlamanın ardından ortadan kaybolan 6 Pakistanlının arandığını bildirdi, ancak konunun hassasiyeti nedeniyle bu kişilerin isimlerini ya da hangi otelde kaldıklarını açıklamadı. 
     Polis, pasaportlarını kaldıkları otelin resepsiyonunda bırakarak ayrılan 6 Pakistanlının fotoğraflarının kontrol noktalarına gönderildiğini kaydetti. 
     Mısır polisi, ayrıca bomba yüklü araçla intihar saldırısı düzenlenen Ghazala Gardens Oteli'nde, Pakistanlı bir erkeğe ait olduğu sanılan ceset parçalarının bulunduğunu belirtti. 
     Şarm el Şeyh'teki bombalı saldırılarda, yabancıların da aralarında yer aldığı 88 kişi hayatını kaybetmişti. 
     
</TEXT>
</DOC>
