<DOC>
<DOCNO> 372808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sonsiy02.html </URL>
<DATE> 2005/08/25/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Hükümet memura zam teklifini yüzde 3'e indirdi 
</HEADLINE>
<TEXT>

     Hükümet toplu görüşme masasına memur maaş zammıyla ilgili olarak yeni bir öneri getirdi. 
     Sendikacıların kabul edilmez bulduğu öneri, ek ödeme almayan 1 milyon 377 bin memura birinci ve ikinci altı aylık 
     dönemler için 40’ar milyon lira seyyanen zam yapılması ve tüm memurların maaşlarının da yine birinci ve ikinci altı aylık dönemlerde yüzde 1.5’er oranında artırılmasını içeriyor. Ancak ek ödeme almayan memurlarda zam oranı sadece yüzde 3’de kalıyor. Memurlarla hükümet arasındaki toplu görüşmelere pazartesi günü devam edilecek. Memurlarla hükümet arasında yürütülen toplu görüşmelerin üçüncüsü yaklaşık 8 saat sürdü. Görüşenin ardından konfederasyon başkanlarının verdiği bilgiye göre, hükümet daha önce 2.7 katrilyon lira olarak açıkladığı personel ödeneğinde yapılacak artışı 464 trilyon lira daha artırarak 3 katrilyon 164 trilyon liraya çıkarmayı önerdi. Buna göre, ek ödeme almayan 1 milyon 377 bin memura birinci ve ikinci altı aylık dönemler için 40’ar milyon lira seyyanen zam yapılması ve tüm memurların maaşlarının da yine birinci ve ikinci altı aylık dönemlerde yüzde 1.5’er oranında artırılması öngörüldü. Ek ödeme almayan memurlara yapılacak zam oranının ise sadece yüzde 3 olarak gerçekleşeceği açıklandı. Ek ödeme almayan memurlara yılın ilk altı ayında yüzde 1.5, ikinci altı ayında ise yüzde 1.5 olmak üzere toplam yüzde 3 oranında zam yapılması önerildi. 
     
     EN DÜŞÜK MEMUR MAAŞI OCAKTA 674 MİLYON 
     Ek ödeme almayan en düşük düzeydeki memur maaşının yüzde 15.9 oranında artırılarak ocakta 674 milyon liraya, temmuzda ise 724.2 milyon liraya çıkacağı bildirildi. 
     Ortalama memur maaşının ise yüzde 10.2’lik artışla ocakta 890.7 milyon liraya, temmuzda ise 923.7 milyon lira olacağı 
     açıklandı. 
     
     "BİRLİKTE BELİRLEYELİM ÖNERİSİ" 
     Hükümetin memurlara 2006 yılı için verebileceği maaş zammını açıklayan Başbakan Yardımcısı Mehmet Ali Şahin’in, 464 trilyonluk artışla toplam 3 katrilyon 164 trilyon liraya 
     ulaşan ödeneğin, memurlara nasıl dağıtılacağı konusunda konfederasyonlarıyla birlikte hareket edilebileceğini söylediği de belirtiliyor. 
     
     KESK’TEN EYLEM ÇAĞRISI 
     KESK Genel Başkanı İsmail Hakkı Tombul, hükümetin önerisinin kabul edilemez olduğunu belirterek, "Toplu görüşme masası anlamını yitirmektedir" dedi. Tombul, ek ödemelerde yapılan artışın emeklilere yansımadığını belirterek, tüm kamu çalışanlarına eylem çağrısı yaptı. 
     Tombul, tüm yönetici ve üyelerini toplu görüşmelerin yapılacağı pazartesi günü saat 14.00’da illerde eylem yapmaya ve Ankara’da da toplu görüşme masasına birlikte gelmeye davet etti. Tombul, KESK üyelerinden iş yavaşlatmadan, büyük Ankara eylemi yapmaya kadar pek çok eyleme hazır olmalarını istedi. Hükümetin kaynağını zorladığını ve ancak bunu verebileceklerini açıkladığını ifade eden Tombul, "Bize alanlara çıkmaktan ve eylem yapmaktan başka yol kalmadı" dedi. 
     
     "MASADAN KALKARSAK GERİ DÖNMEYİZ" 
     Kamu-Sen Genel Başkanı Bircan Akyıldız ise hükümetin teklifini yeterli bulmadıklarını belirtirken, denge tazminatı konusunda adım atılmasını ise olumlu bulduklarını ifade etti. Kamu-Sen’in taleplerinde dondurabileceği bütün kalemleri değerlendirdiğini ve taleplerini 5 katrilyona indirdiğini anımsatan Akyıldız, hükümetin 464 trilyon liralık yeni teklifinin ise yeterli olmadığını ve bunun artırılması konusunda ısrarcı olacaklarını söyledi. 
     Akyıldız, toplu görüşme masasından sonuç alınması konusunda ısrarlarını sürdüreceklerini belirterek, "Masadan kalkmak istemiyoruz. Kalktığımız zaman bir daha dönmeyiz. 
     Ancak kalkmak için henüz erken. Siyasi irade 464 trilyon liralık ek yükün artırılması için samimiyet göstermelidir" dedi. Toplu görüşme masasından kalkmadıkları sürece alanlara inmeyeceklerini de söyleyen Akyıldız, "Ama inersek de masaya bir daha dönmeyeceğiz" diye konuştu. 
     
     MEMUR-SEN ŞOK OLDU, BAŞBAKAN’DAN DEVREYE GİRMESİNİ İSTEDİ 
     Memur-Sen Genel Başkanı Ahmet Aksu "Hükümetin verdiği teklif bizde hayal kırıklığı yarattı. Teklif beklediğimiz rakamın altında şok olduk" dedi. Aksu, Başbakan Recep Tayyip Erdoğan’dan devreye girmesini ve rakamın yükseltilmesi konusunda belirleyici olmasını istedi. 
     Öte yandan özelleştirilen kurumlardaki personelin durumu ve diğer sosyal haklar konusunda değerlendirmede bulunmak üzere iki komisyon kuruldu. Komisyonlardan birisi yarın Özelleştirme İdaresi’nde çalışmalarına başlayacak, diğeri ise Devlet Personel Başkanlığı’nda cuma günü çalışacak. 
     
</TEXT>
</DOC>
