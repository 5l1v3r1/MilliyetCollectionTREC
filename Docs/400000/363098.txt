<DOC>
<DOCNO> 363098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sonsiy14.html </URL>
<DATE> 2005/07/21/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
İzmir'in yeni Valisi Atanma sürpriz oldu 
</HEADLINE>
<TEXT>

     Valiler Kararnamesi ile İzmir Valiliği’ne atanan Bursa Valisi Oğuz Kağan Köksal, "Çok kısa bir süre de olsa Bursa bizim için dönüm noktasıydı, mihenk taşıydı" dedi. 
     Vali Köksal, AA muhabirine yaptığı açıklamada, İzmir Valiliği’ne atanmasının kendisi için sürpriz olduğunu belirterek, kararı öğrenir öğrenmez iznini geçirdiği Ankara’dan Bursa’ya döndüğünü söyledi. 
     Bursalılara kendisine verdiği desteklerden ötürü teşekkür eden Köksal, şöyle konuştu 
     "Eğitimde, sağlıkta, köy hizmetlerinde her konuda Bursalıların yakın ilgisini gördüm. Sivil toplum örgütlerine, siyasilere, kamu yöneticilerine, yerel yönetimlere yürekten teşekkür ediyorum. Eğer Bursa’dan İzmir’e gitmeyi bir terfi gibi düşünürsek, bu terfiyi de Bursalılara borçlu olduğumu ifade etmek istiyorum. Çünkü onların desteğiyle biz birtakım şeyleri başarabildik ve bu başarının sonunda da bunlar geldi. Bursa’yı hiçbir zaman unutmayacağım. Çok kısa bir süre de olsa Bursa bizim için dönüm noktasıydı, mihenk taşıydı. 
     Bursalıların bu sevgisini, desteğini, sokağa çıktığım zaman insanların gösterdiği sevgi gösterilerini unutmayacağım. Bursa kalbimizde önemli bir yer olarak kalacak." İzmir’in Türkiye’nin önemli şehirlerinde biri olduğunu ifade eden Vali Köksal, orada da elinden geleni yaparak başarılı olmaya çalışacağını bildirdi. 
     Köksal, "İzmir’i daha güzel hale getirmek için, Bursa’da olduğu gibi yerel yönetimler ve sivil toplum kuruluşlarıyla paylaşarak hizmetleri yürüteceğiz. İzmirlilere yürekten sevgilerimi sunuyorum" dedi. 
     
</TEXT>
</DOC>
