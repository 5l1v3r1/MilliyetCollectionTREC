<DOC>
<DOCNO> 396754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sonsiy21.html </URL>
<DATE> 2005/11/21/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
YYÜ Tıp Fakültesi'nden 8 öğretim üyesi istifa eti 
</HEADLINE>
<TEXT>

     Yüzüncü Yıl Üniversitesi YYÜ Tıp Fakültesi’nden, 2 profesör, 5 doçent doktor ve 1 yardımcı doçent olmak üzere 8 öğretim üyesinin istifa ettiği bildirildi. 
     Alınan bilgiye göre, fakültenin Çocuk Hastalıkları Bölümü’nden Prof. Dr. Dursun Odabaşı, Ortopedi Bölüm Başkanı Prof. Dr. Fuat Akpınar, Göğüs Hastalıkları Bölümü’nden Doç. Dr. Ahmet Metin, Nöroloji Bölümü Başkanı Doç. Dr. Ömer Anlar, Dahiliye Bölümü’nden Doç. Dr. 
     İlyas Tuncer, Göğüs Cerrahisi Bölümü Başkanı Doç. Dr. İrfan Yalçınkaya ile Yrd. Doç. Dr. Metin Er ve Üroloji Bölümü’nden Doç. Dr. Yüksel Yılmaz fakültedeki görevlerinden istifa etti. 
     AA muhabirinin görüştüğü Doç. Dr. İrfan Yalçınkaya, 11 yıldır üniversitede görev yaptığı söyledi. 
     Üniversitede uzun yıllardır huzursuz bir ortam olduğunu, verimli çalışma koşullarının bulunmadığını savunan Doç. Dr. Yalçınkaya, üniversitede son zamanlarda yaşanan olayların istifasını çabuklaştırdığını belirtti. 
     Fakülteden 1 hafta önce istifa ettiğini, şu an Sağlık Bakanlığı kadrosunda çalıştığını bildiren Doç. Dr. Yalçınkaya, "Üniversitede karşı görüşleri kucaklamayan, aksine parçalayan bir anlayış var. Uzun süredir huzursuz bir ortamda çalışıyordum. Üniversitede diyalog yok" dedi. 
     Doç. Dr. Ahmet Metin ise 10 yıldır üniversitede görev yaptığını, son zamanlarda yaşanan olaylardan sonra böyle bir karar aldığını ifade ederek, çalışmalarının üniversite yönetimince kabul görmediğini kaydetti. 
     Doç. Dr. Metin, "İstifam benim kendi şahsi kararım. Ama başka arkadaşlarım da benim gibi karar verdi" diye konuştu. 
     YYÜ Tıp Fakültesi Başhekimi Doç. Dr. Hüseyin Avni Şahin de istifa eden öğretim üyelerinin araştırma hastanesi doktorları olmadığını, tıp fakültesi kadrosunda bulunduğunu belirtti. 
     Öğretim üyelerinin istifaları konusunda kendisinin bir bilgisini olmadığını bildiren Doç. Dr. Şahin, şunları kaydetti 
     "Zaten biz bilmeyiz. İstifaların üniversitede son zamanlarda yaşanan olaylarla ilgisi yok. Duyduğumuz kadarıyla arkadaşlarımız daha büyük şehirlerdeki üniversitelerde görev yapmak için kendi arzularıyla istifa etmişlerdir." Tıp Fakültesi Dekanı Prof. Dr. Mansur Kamacı, konuyla ilgili açıklama yapmak istemediğini belirtti. 
     
</TEXT>
</DOC>
