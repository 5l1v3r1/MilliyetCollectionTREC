<DOC>
<DOCNO> 394399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/son/sontur10.html </URL>
<DATE> 2005/11/12/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Omuz atılması sonucu yola düşen üniversiteli otomobilin altında kaldı 
</HEADLINE>
<TEXT>

     
     Emre KOŞAK- Erdinç KARAKAŞ BURSA, DHA 
     
BURSA'da, dersten çıktıktan sonra durakta otobüs beklerken kimliği belirlenemeyen bir gencin attığı omuzla dengesini kaybedip caddeye düşen ve o sırada geçen askeri aracın altında kalan Uludağ Üniversitesi öğrencisi 18 yaşındaki Gülcan Yıldız yaşamını yitirdi. Gözyaşları arasında toprağa verilen Gülcan Yıldız'ın ailesi, çocuklarının ölümüne neden olan kişinin yakalanıp, cezalandırılmasını istedi. 
     Olay dün akşam saatlerinde Bursa- Yalova Karayolu'nun 10 'uncu kilometresinde bulunan Uludağ Üniversitesi'ne bağlı Ali Osman Sönmez Sosyal Bilimler Meslek Yüksekokulu önünde meydana geldi. Muhasebe Bölümü 2'nci sınıfında okuyan Gülcan Yıldız, okul çıkışı evine gitmek için arkadaşlarıyla birlikte, karayolu kenarındaki durakta otobüs beklemeye başladı. Bu sırada, 20- 25 yaşlarında kimliği belirlenemeyen bir erkek, Gülcan Yıldız'a omuz attı. Beklemediği anda aldığı sert darbeyle dengesini kaybeden Gülcan Yıldız, karayoluna düştü. Bu sırada okul yakınındaki İl Jandarma Komutanlığı'ndan çıkıp Bursa yönüne giden askeri araç, aniden karayoluna düşen Gülcan Yıldız'ın üstünden geçti. Bu arada omuz atan genç de ortadan kayboldu. Ağır yaralanan Gülcan Yıldız, kaldırıldığı Devlet Hastanesi'nde, doktorların tüm müdahalesine rağmen yaşamını yitirdi. 
     Kızlarının ölüm haberini duyan Neziha ve Fevzi Yıldız çifti, sinir krizi geçirdi. Hastaneye gelen Yıldız çifti, çocukları için gözyaşı döküp ağıtlar yaktı. Üniversitede okuyan bir genç kızın sonunun bu şekilde olmaması gerektiğini söyleyen Neziha Yıldız, Bunun adı cinayet. Yavrumun genç yaşta toprağa girmesine neden olan bu magandanın bulunup, yargılanmasını istiyorum'' dedi. 
     Durakta Gülcan Yıldız'la birlikte otobüs bekleyen görgü tanıkları arkadaşları ise Şehir magandası gelip Gülcan'a omuz attı. Çarpma değildi, direkt üzerine gelip yola düşürdü, sonra hızla ortadan kayboldu'' diye konuştu. 
     Okulda arkadaşları tarafından çok sevilen Gülcan Yıldız, bugün toprağa verildi. Yıldız'ı son yolculuğuna, ailesi, akrabaları, okul arkadaşları ve Bursa İl Jandarma Komutanlığı'ndan gelen askerlerin katıldığı törenle uğurlandı. Gülcan'ın cenazesi, Akyıldız Camii'nde ikindi namazının ardından kılınan cenaze namazından sonra Yunuseli Mezarlığı'nda toprağa verildi. 
     Bu arada Gülcan Yıldız'a çarpan askeri aracın Balıkesir İl Jandarma Komutanlığı'na bağlı olduğu, Bursa'daki İl Jandarma Komutanlığı'ndan Balıkesir'e dönmek üzere çıktığı öğrenildi. Jandarma yetkilileri olayla ilgili soruşturma başlatırken, askeri aracın plakası ve sürücüsünün kimliği açıklanmadı. Askeri araç sürücüsünün sorgusunun ardından askeri mahkemeye çıkartılacağı öğrenildi. Öete yandan, jandarma ve polis, eşkali belirlenen şehir magandası’nı yakalamak için araştırma başlattı. 
     
</TEXT>
</DOC>
