<DOC>
<DOCNO> 393545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sontur42.html </URL>
<DATE> 2005/11/09/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Hızlı Tren sözleşmesi imzalandı 
</HEADLINE>
<TEXT>

     Türkiye ile İspanya arasında, hızlı tren setlerinin alımına ilişkin sözleşme imzalandı. 
     Türk Telekom Genel Müdürlüğü'nde düzenlenen törende konuşan Ulaştırma Bakanı Binali Yıldırım, Türkiye'nin demiryolu alanında gelişmesi için bu sözleşmeyle son derece önemli bir adım atıldığını söyledi. 
     Yıldırım, hükümetin iş başına gelmesinin ardından ilk olarak ulaşım modları arasındaki dengenin sağlanması amacıyla, ulaşım ana stratejisini hazırlattığını, burada Türkiye'nin on yıllık dönemde ulaşım önceliklerinin belirlendiğini kaydetti. 
     Yıldırım, planda yer alan öncelikler çerçevesinde ve Türkiye'nin üyelik müzakerelerine başladığı AB'nin raylı sistemine entegrasyonu için, başta Marmaray Projesi olmak üzere bazı projeleri başlattıklarını kaydetti. 
     2,5 milyar dolar maliyeti olan ''Marmaray Projesi'' ile ilgili çalışmaların devam ettiğini anımsatan Yıldırım, Ankara-İstanbul arasında hızlı tren projesinin ilk etabında alt yapı çalışmalarının sürdüğünü dile getirdi. 
     Ankara-Eskişehir arasını kapsayan bu etabı 2006'nın sonlarına doğru hizmete açmayı hedeflediklerini belirten Yıldırım, bunun için bu hatta kullanılacak hızlı trenleri tedarik etmek üzere ihaleye çıkıldığını anımsattı. 
     Hatta çalışacak hızlı trenlerin İspanya'dan tedarik edileceğini kaydeden Yıldırım, bu trenler Ankara-Eskişehir arasında çalışırken Eskişehir-İstanbul arasındaki altyapı çalışmalarının da sürdürüleceğini belirtti. 
     Yıldırım, ''Ümit ediyoruz ki bu sözleşmeyle gerçek anlamda hızlı tren hattı için en somut adımı tamamlamış oluyoruz'' dedi. 
     İspanya Kalkınma Bakanı Magdalena Alvarez Arza sözleşmenin son yıllarda iki ülke arasındaki ekonomik ve mali işbirliğinin bir sonucu olduğunu, İspanyol Hükümetinin Türkiye'ye mali kolaylıklar sağladığını bu desteklerin Türkiye'de alt yapı harcamalarında kullanıldığını kaydetti. 
     Ankara-İstanbul hızlı tren projesinin ilk etabının yapımını, İspanyol firmasının üstlendiğini belirten Arza, hattı kullanacak hızlı trenlerin de İspanyol CAF firması tarafından tedarik edileceğini söyledi. 
     Arza, bir İspanyol firmasının, geliştirdiği teknolojiyle yurt dışına hızlı tren satmasından da mutlu olduklarını dile getirdi. 
     TCDD Genel Müdürü Süleyman Karaman da anlaşmanın 241 milyon YTL'lik bir anlaşma olduğunu, CAF firmasının 10 adet hızlı tren üreteceğini, Türkiye'nin de bu krediyi 22 yıl vadede binde 13 faizle geri ödeyeceğini söyledi. 
     Konuşmaların ardından 10 adet hızlı tren alımına ilişkin sözleşme, Ulaştırma Bakanı Yıldırım ile İspanyol Bakan Arza'nın şahitliğinde TCDD Genel Müdür Süleyman Karaman ve CAF Genel Müdürü Jose Maria Baztarrica tarafından imzalandı. 
     
     HIZLI TRENLERİN ÖZELLİKLERİ 
     Hızlı tren setleri CAF firması tarafından enerji tasarrufu sağlayan alüminyum gövde malzemesinden yapılacak. 6 vagondan oluşacak setin 419 yolcu kapasitesi bulunacak. Trenler saatte 250 kilometre hıza uygun olacak. 
     Hızlı tren setlerinin klima, koltuklara monteli video, TV ve müzik yayın sistemi, vakumlu tuvalet, engelliler için indirme bindirme asansörü, koltuk ve tuvaletler, kapalı devre görüntü kayıt sistemi, bar, her konumdan tren setlerinin merkezden yönetim ve denetim sistemi olmak üzere son teknoloji ürünleriyle donatılacak. 
     
</TEXT>
</DOC>
