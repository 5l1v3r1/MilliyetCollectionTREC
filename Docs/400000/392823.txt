<DOC>
<DOCNO> 392823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sonspo04.html </URL>
<DATE> 2005/11/07/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Hagi transfer oldu 
</HEADLINE>
<TEXT>

     Gheorghe Hagi, ülkesi Romanya’nın birinci lig takımlarından Poli Timişoara ile anlaştı. 
     Poli Timişoara Kulübü Başkanı Marian Iancu, dün yaptığı açıklamada Hagi ile anlaştıklarını, Rumen teknik adamın bugün sözleşme imzalayabileceğini belirtti. 
     Cosmin Olariu’dan boşalan teknik direktörlük görevine getirilen Hagi, yarın takımla birlikte ilk antrenmanına çıkacak. Galatasaray yönetiminin arasının açılmasına neden olan Ovidiu Petre ve Fenerbahçe’nin eski golcü futbolcusu Moldovan da Poli Timişoara takımında forma giyiyor. Poli Timişoara, Romanya Süper Ligi’nde 20 puanla 4’üncü sırada yer alıyor. Poli Timişoara bu sezon oynadığı 12 maçta 5 galibiyet, 5 beraberlik ve 2 mağlubiyet aldı. Ligde liderliğini sürdüren Dinamo Bükreş’in ise 29 puanı var. 
     
     GHEORGE HAGİ "BUGÜN SÖZLEŞME İMZALAYABİLİRİM" 

     Galatasaray ve Romanya Milli Takımı'nın eski teknik direktörü Gheorghe Hagi, Romanya Birinci Lig takımlarından Poli Timisoara ile bugün sözleşme imzalayabileceğini söyledi. 
     Uzun dönem Galatasaray'da forma giydikten sonra Romanya Milli Takımı'nın başına getirilen, daha sonra sırasıyla Bursaspor ve Galatasaray'ı çalıştıran Hagi, günlük spor gazetesi Pro Sport'a yaptığı açıklamada görevi kabul edebileceğini kaydetti. 
     Hagi, gazeteye yaptığı açıklamada, kulüp yöneticileriyle görüşmelerin sürdüğünü ifade ederek, bugün sözleşmeyi imzalamaya hazır olduğunu belirtti. 
     Poli takımının futbol için aranılan tüm şartları barındırdığını söyleyen Hagi, "Stadıyla, taraftarıyla, takımıyla ve şehriyle futbol için her şey hazır" dedi. 
     Hafta sonu yapılan Farul maçından 3-2'lik yenilgiyle ayrılan Poli'de teknik direktör Cosmin Olaroiu'nun görevine son verilmiş ve kulüp başkanı alınan kötü sonuçlardan dolayı taraftardan özür dilemişti. 
     Romanya liginde 20 puanla 4. sırada bulunan Poli, lider Dinamo Bükreş'in 9 puan gerisinde bulunuyor. 

     
</TEXT>
</DOC>
