<DOC>
<DOCNO> 369842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/spor/spo02.html </URL>
<DATE> 2005/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Faturası çok ağır 
</HEADLINE>
<TEXT>


Fenerbahçeli Tuncay, Diyarbakırspor karşılaşmasında kulübede gördüğü kırmızı kartla hem takımını, hem de kendini ateşe attı. Yıldız futbolcuya, PFDK'nın yanı sıra yönetimin de 25 bin dolar para cezası vermesi bekleniyor 

YUSUF KOBAL 


Fenerbahçe'de Diyarbakır karşılaşmasında kaybedilen iki puanın yanı sıra, Tuncay'ın profesyonellik dışı davranışları gündeme damgasını vurdu. Oyundan çıktıktan sonra kulübede kırmızı kart gören yıldız futbolcuya, PFDK'nın ardından Fenerbahçe Yönetimi'nin de para cezası vereceği öğrenildi. 
Tuncay'ın maçtan sonra hakem Serdar Tatlı ve tüm camiadan özür dilemesine karşın Sarı-Lacivertliler'in örnek olması için genç oyuncuya ağır bir fatura çıkaracağı bildirildi. 
Yönetimin, Teknik Direktör Daum'dan gelecek olan raporu da incelemeye alıp, yaklaşık 25 bin dolarlık bir ceza kesmesi bekleniyor. 

Hesap sordu 
Fenerbahçe Teknik Direktörü Daum, ligin ilk haftasında alınan beraberlikler nedeniyle futbolcularını sert bir şekilde uyardı. Alman teknik adamın, Tuncay'ın davranışını örnek göstererek, "Sıkıntınızın nedenini bilmiyorum. Gereksiz bir şekilde gerginsiniz. Bir an önce kendinizi toparlayın. Fenerbahçe'ye yakışan futbolu oynamamız gerekiyor" dediği iddia edildi. 

'Hazır ol Rüştü' 

YUSUF KOBAL 

Fenerbahçe Teknik Direktörü Daum, hazırlık dönemine katılmadığı için ilk iki haftada şans vermediği Rüştü'yü Çaykur Rizespor karşılaşmasında sahaya sürmeye hazırlanıyor. Alman çalıştırıcı, Milli kaleciyle yaptığı özel görüşmede, "Sana ihtiyacımız var. Önümüzdeki haftadan itibaren takımdaki yerini alacaksın. Tamamen hazır olmanı istiyorum" dediği öğrenildi. Antrenör İmmel yönetiminde dün bir saatlik özel çalışma yapan Rüştü, başarılı kurtarışlarıyla teknik kadronun yüzünü güldürdü. Bu arada antrenmanda futbolcuların Diyarbakırspor beraberliği nedeniyle mutsuz olduğu gözlendi. 

'Telafi ederiz' 

Fenerbahçe'nin tecrübeli kaptanı Ümit Özat, ligin ilk iki haftasında kaybedilen puanları telafi ederek, geçtiğimiz sezon olduğu gibi yine zirvedeki yerlerini alacaklarını iddia etti. Yıldız oyuncu, "Sezon başında her takım bu tür puanlar kaybedebilir. Takım içinde herhangi bir sorun yok. Çaykur Rizespor karşılaşmasıyla birlikte yeniden istenen seviyeye geleceğiz" diye konuştu. 


</TEXT>
</DOC>
