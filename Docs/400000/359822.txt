<DOC>
<DOCNO> 359822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/yazar/theper.html </URL>
<DATE> 2005/07/10/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Durum içler acısı 
</HEADLINE>
<TEXT>


Gazetede haberi görmüşsünüzdür. Görmeyenler için anlatayım. 
Bir seri fotoğraf. Fotoğraflarda bir yankesici genç, caddede önüne gelen hanımın çantasını açmaya çalışıyor. Bir kısmını açıyor, bir kısmını açamıyor. Sonuçta bir çiftin çantasını açmak isterken, erkek farkına varıyor ve yankesiciyi dövüyor, polis yakalıyor, ama genç serbest bırakılıyor. 
Şimdi 
Neresinden başlayayım bilemiyorum. 
Bir şehrin ana caddesinde, binlerce kişinin bulunduğu bir saatte bu gencin cesareti nereden geliyor, isterseniz buradan başlayayım. 
Bu genç biliyor ki yakalandığında hiçbir şey olmayacak, 1-2 saat içinde yine sokağa salınacak ve aynı yerde aynı işi yapmaya başlayacak. 
Peki bu genci gören sair gençler nasıl bir ders çıkaracak, ders şu "Yok abi bişi olduğu yok ki, çok çok bi saat karakolda kalırsın o kadar. "Arkasından diğer gençler de sokağa, soyguna. 
İşin bir başka cephesi. Polis bu adamları takip etmiyor, bunlar da köpeksiz köyde değneksiz geziyor, diyoruz. İyi güzel de polis de şunu açıkça olmasa bile söylüyor. 
"Ben kendi hayatımı ortaya koyup suçluyu yakalıyorum, adam 2 saat içinde serbest, öyleyse ben kendi hayatımı niye ortaya koyayım " 
Bir ülke ki 
Milletvekili suç işleyebilir, dokunulmazlığı var. 
Memuru suç işleyebilir, özel izin çıkmadan takibat yapamazsın. 
Gençleri suç işleyebilir, karakolda bile tutamazsın. 
65 yaşının üzerindeki suç işleyebilir, ceza versen bile evinde çeker. Bu ülkede suçu nasıl önleyeceksin, bir Allah'ın kulu çıkıp da bunun cevabını bir verse yaa. 



</TEXT>
</DOC>
