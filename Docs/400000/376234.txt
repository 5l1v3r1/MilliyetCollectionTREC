<DOC>
<DOCNO> 376234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/dunya/axdun02.html </URL>
<DATE> 2005/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Akbabalar', Chirac'ın başucunda 
</HEADLINE>
<TEXT>


Chirac'ın hastalığı, İçişleri Bakanı Sarkozy ile Başbakan De Villepin arasındaki cumhurbaşkanlığı yarışını erken başlattı 

DIŞ HABERLER SERVİSİ 


Fransa Cumhurbaşkanı Jacques Chirac'ın beyin damarlarındaki tıkanma sonucu küçük bir görme bozukluğu yaşadığı gerekçesiyle geçen cumadan beri hastanede olması, Fransız siyaset dünyasınca "2007'de yapılacak cumhurbaşkanlığı seçimine start verilmesi" şeklinde algılandı. 
72 yaşındaki Chirac'tan umduğunu bulamayan Fransızlar bir an önce değişim beklentisine girerken, cumhurbaşkanlığı koltuğunda gözü olan Başbakan Dominique de Villepin ile İçişleri Bakanı Nicolas Sarkozy'nin, koltuğun erken boşalması ihtimaline kendilerini hazırladıkları ileri sürülüyor. Fransa'da liderlerin sağlık durumu hakkında kamuoyu açık bir dille bilgilendirilmiyor. Eski cumhurbaşkanlarından Pompidou, Giscard d'Estaing ve Mitterrand'ın bozulan sağlık durumları son ana kadar kamuoyuna açıklanmamıştı. 
Liberation gazetesinde önceki gün yer alan bir karikatürde, hasta yatağındaki Chirac'ın başucunda bekleyen Sarkozy ile Villepin akbaba olarak gösterilerek Fransa'daki politik atmosfer yansıtıldı. 


</TEXT>
</DOC>
