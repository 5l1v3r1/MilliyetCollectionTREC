<DOC>
<DOCNO> 396226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/siyaset/axsiy01.html </URL>
<DATE> 2005/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'İmtiyazlı ortaklık' yok 
</HEADLINE>
<TEXT>


Bakan Gül, Almanya'da başbakanlığa hazırlanan Angela Merkel'le görüştü. Gül, görüşmede imtiyazlı ortaklık veya ilişki konularının hiç gündeme gelmediğini söyledi 

MEHMET AKTAN Berlin 


Dışişleri Bakanı Abdullah Gül, Almanya Başbakanlığı koltuğunu Gerhard Schröder'den almaya hazırlanan Hıristiyan Demokrat Birlik Partisi CDU Genel Başkanı Angela Merkel ile görüştü. Gül, görüşmede imtiyazlı ortaklık veya imtiyazlı ilişki konularının hiç gündeme gelmediğini söyledi. 
Yaklaşık bir saat süren görüşmeden sonra gazetecilere açıklamalarda bulunan Gül, sözlerine Merkel'e teşekkür ederek başladı. Gül, "Tam koalisyon anlaşmasını resmen imzalayacakları böylesine önemli bir günde beni kabul etti. 
Almanya ile Türkiye arasındaki ilişkiler çok özeldir ve arzumuz bunu geliştirip güçlendirmektir. Gördüğüm kadarıyla Almanya, küresel olaylarda daha çok rol almak istiyor. Bunlar, Türkiye ile beraber çok daha kolay yapılacaktır. 
Sayın Merkel'i 2006 başında Türkiye'ye davet ettim, memnuniyetle kabul etti" ifadesini kullandı. Merkel ise gazetecilere herhangi bir açıklama yapmadı. Ancak, Alman tarafından edinilen bilgilere göre Merkel görüşmede, AB üyeliği konusunda görüş ayrılıkları bulunmasına rağmen, Türkiye ile iyi ve yoğun ilişkiler istediğini vurguladı. 
Koalisyon protokolünde de Türkiye ile AB'ye tam üyelik müzakerelerinin ucu açık sürdürülmesinin öngörüldüğüne işaret eden Merkel, Türkiye ile sıkı ilişkiler istediklerini belirtti. 


</TEXT>
</DOC>
