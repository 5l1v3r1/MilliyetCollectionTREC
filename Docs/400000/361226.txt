<DOC>
<DOCNO> 361226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/siyaset/axsiy02.html </URL>
<DATE> 2005/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İbre Akman'dan yana 
</HEADLINE>
<TEXT>


RTÜK'te yeni başkanın yarın seçilmesi bekleniyor. Başkanlık için AKP kontenjanından seçilen Kanal 7 yöneticisi ilahiyat fakültesi mezunu Zahit Akman, en şanslı aday olarak gösteriliyor 

Saliha Çolak - Ankara 


TBMM'nin yaz tatiline ara vererek seçtiği Radyo-Televizyon Üst Kurulu'nun RTÜK yeni üyeleri bugün koltuklarına oturacaklar. RTÜK'te yeni başkanın, yeni üyeler arasında yarın yapılacak seçimle belirlenmesi bekleniyor. 
TBMM'nin RTÜK üyelerini belirlemesinin ardından Başkan Fatih Karaca, yeni üyeleri arayarak devir teslim işlemleri hakkında bilgi verdi. Karaca, Meclis kararının Resmi Gazete'de yayımlanmasının ardından eski üyelerle yeni üyelerin bir araya geleceğini ve devir teslim yapılacağını bildirdi. TBMM Başkanlığı'ndaki işlemlerin dün tamamlanmaması nedeniyle karar, Resmi Gazete'de yayımlanamadı. Karar dün akşam saatlerinde Başbakanlık'a gönderildi. Bugün kararın yayımlanmasının ardından devir teslimin, hemen ardından da başkanlık seçiminin yapılması bekleniyor. 
Başkanlık için AKP kontenjanından seçilen Zahit Akman en şanslı aday olarak gösteriliyor. Akman'ın üyeleri arayarak, seçimin ilk gün yapılması yolunda eğilim yoklaması yaptığı, üyelerden de gelen destek üzerine bu görüşün ağırlık kazandığı belirtildi. 

Mehmet Dadak 
Hukuk danışmanı 

Avukat olan Mehmet Dadak, CHP'nin adayıydı. 1946 Konya doğumlu. Ankara Hukuk Fakültesi mezunu olan Dadak, RTÜK'e seçilene kadar özel sektörde hukuk danışmanlığı yapıyordu. Dadak, 3 Kasım seçimlerinde CHP'nin Konya'dan 9. sıra adayı olarak milletvekilliği yarışına girmişti. 

Özer Gürbüz 
Eski CHP milletvekili 

Eski Sinop milletvekili. CHP'nin kontenjanından seçilen Gürbüz, kurulun en yaşlı üyesi. 1936 Sinop doğumlu. Kulislerde, "Yaş haddine girer, üyeliği geçerli olmaz" tartışmalarının da hedefi oldu. Yargıtay Başsavcılığı görevinden emekli. Gürbüz evli ve 2 çocuklu. 

Şaban Sevinç 
Basından transfer 

Şaban Sevinç, Hürriyet gazetesi parlamento muhabiriydi. 
1964 Bafra doğumlu olan Şaban Sevinç, aynı zamanda kurulun en genç üyesi. Gazi Üniversitesi Basın-Yayın Yüksekokulu mezunu olan Şaban Sevinç, evli ve bir çocuk babası. 

RTÜK'e seçilen 9 yeni üye bugün göreve başlıyor 

Zahit Akman 
Başkanlık için şanslı 
Kanal 7 şirketler grubunda yönetici. Karaca'dan boşalan koltuğun en şanslı adayı. 1958 Ankara doğumlu Akman, kurulun en çocuklu üyesi olacak. Evli ve 5 çocuğu olan Akman, Ankara Üniversitesi İlahiyat Fakültesi'ni bitirdi. Kanal 7'nin Washington ve Ankara temsilciliğini yaptı. 

Prof. İlhan Yerlikaya 
Medya dersi veriyordu 
Erciyes Üniversitesi İletişim Fakültesi Gazetecilik Bölüm Başkanı. 1960 doğumlu. Selçuk Üniversitesi Fen-Edebiyat Fakültesi Tarih Bölümü mezunu. 2002-2005 arasında Erciyes Üniversitesi İletişim Fakültesi Dekanlığı yaptı. "Medyada Yeni Yaklaşımlar" adlı bir kitabı var. 

Prof. Davut Dursun 
Siyaset - din üzerine yazdı 
Sakarya Üniversitesi öğretim üyesi. Yeni Şafak gazetesi yazarı. 1954 Artvin-Borçka doğumlu. 1992'de doçent, 2005'te profesör oldu. Yönetim - Din İlişkileri Açısından Osmanlı Devleti'nde Siyaset ve Din İslam Konferansı Teşkilatı adlı kitapları yayımlandı. 

Taha Yücel 
TGRT'den elektronikçi 
TGRT Genel Müdür Yardımcısı. Bilkent Üniversitesi Elektrik-Elektronik Bölümü mezunu olan Yücel, Başkent Üniversitesi'nde İşletme, Boğaziçi Üniversitesi'nde de Elektronik yüksek lisansı yaptı. TGRT'de genel müdür vekilliği, RTÜK'te teknik denetim uzmanlığı yaptı. 

Abdülvahap Darendeli 
Doktora tezi, cezalar 
Adalet Bakanlığı Hukuk İşleri Genel Müdür Yardımcısı. 1955 Sivas doğumlu. Ankara Hukuk Fakültesi mezunu. Darendeli, evli ve 2 çocuklu. Darendeli'nin "RTÜK, idari işlemler ve idari para cezalarının yargısal denetimi ile para cezaları" konusunda doktora tezi var. 

Paşa Yaşar 
Cepten transfer 
avea'da danışman. Ulaştırma Bakanı Binali Yıldırım'a yakınlığıyla biliniyor. 1964 Konya-Yunak doğumlu. İstanbul Teknik Üniversitesi Endüstri Mühendisliği Bölümü mezunu. Ulaştırma Bakanlığı ve PTT'de çalıştı. AYCELL ve avea'da da genel müdür yardımcılığı yaptı. 


</TEXT>
</DOC>
