<DOC>
<DOCNO> 366890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/siyaset/siy05.html </URL>
<DATE> 2005/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington'da üçlü PKK zirvesi 
</HEADLINE>
<TEXT>


UTKU ÇAKIRÖZER Ankara 


Türkiye, ABD ve Irak heyetleri, Washington'da yarın yapacakları toplantıda Kuzey Irak'taki PKK lider ve üyelerinin yakalanmaları halinde tabi tutulacakları iade kurallarını belirleyecek. Türkiye, Irak'ta PKK ile bağlantılı siyasi partilerin faaliyetlerinin durdurulması ve ofislerinin kapatılması talebini yineleyecek. 
Irak'tan Türkiye'ye yönelik PKK tehdidinin ortadan kaldırılması için ilk toplantılarını Ocak 2005'te Ankara'da yapan 3 ülke, icraata yönelik ilk toplantıyı ABD'de gerçekleştirecek. Örgütün faaliyetleri için Avrupa'da yılda 300 milyon dolar gelir topladığına dikkat çeken Türk yetkililer, "Bunun kesilmesi yönündeki adımlar da örgüte önemli bir darbe vuracak" değerlendirmesini yaptı. Toplantıda Türk heyetine, Dışişleri Bakanlığı Güvenlik İşleri Genel Müdürü Hayati Güven başkanlık edecek. 



</TEXT>
</DOC>
