<DOC>
<DOCNO> 378861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/yasam/yas01.html </URL>
<DATE> 2005/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet hastanesinde mescit tartışması 
</HEADLINE>
<TEXT>


Kuşadası Devlet Hastanesi'ne olaylı bir şekilde atanan Başhekim Tayfun Vural, hastanedeki tuvaletleri kapatıp "kurumsal kaliteyi artırmak amacıyla" mescit açtı 

LATİF SANSÜR Aydın DHA 

Olaylı şekilde Kuşadası Devlet Hastanesi Başhekimliği'ne atanan Tayfun Vural'ın ilk icraatı hastanede mescit açmak oldu. Vural, ilçede tepki çeken mescidin kurumsal kalitenin artırılması amacıyla açıldığını savundu. 
Kültür ve Turizm Bakanı Atilla Koç'un yakını olduğu iddia edilen Vural'ın icraatı, hastalar, sivil toplum örgütleri ve bazı siyasi partilerin tepkisini çekti. Prostat sorunu olduğunu söyleyen Ziya Dönmez, "Hastanenin tuvaletleri kapatılıp mescit açılır mı" diyerek uygulamaya tepki gösterdi. 

'AKP zihniyeti' 
CHP Kuşadası İlçe Sekreteri Özer Kayalı da uygulamanın AKP'lilerin zihniyetini yansıttığını öne sürerek "Devlet Hastanesi turistler başta olmak üzere değişik inanç ve kültürlerde insanların gittiği bir yer. Ne yazık ki ülke adım adım çağdaş değerlerden uzaklaştırılıyor" dedi. 
Atatürkçü Düşünce Derneği Kuşadası Şube Başkanı Zerrin Bağcivan da, mescit açılmasını Kuşadası'nı İslami yaşam biçimine alıştırmak için atılan bir adım olarak değerlendirildi. 
Çağdaş Yaşamı Destekleme Derneği Başkanı Ahmet Erdoğan da, olayı ülkeyi karanlığa sürüklemeye çalışanların bir girişimi olarak değerlendirdi. 
Vural ise "Kurumsal kalitenin artırılması için gerekiyordu. Bizim için hasta memnuniyeti çok önemli" diyerek uygulamayı savundu. Hastaneye değişik dinlere mensup insanların da geldiğini kabul eden Vural, "Ancak onlardan ibadet için talep gelmedi. İsterlerse onlar da mescitten yararlanabilir" diye konuştu. 

Tayini de olay 
Kuşadası Devlet Hastanesi Başhekimliği, AKP ilçe başkanı ile Bakan Koç'u birbirine düşürmüştü. Yaklaşık 6 ay önce başhekimliğe vekaleten atanması için yoğun çaba harcadığı beyin cerrahı Ali Rıza Tosun'un Aydın'a çekilmesine tepki gösteren AKP İlçe Başkanı İbrahim Üstün, "Burada iki kadın doğum uzmanı var. Beyin cerrahı yok. Urfa'dan kadın doğum uzmanı atanıyor. Özelliği bakanın yeğeni olması" demişti. 
Koç da basının önünde İl Başkanı Mehmet Aydın'a, Üstün'ü kastederek, "Görevden almanızı istiyorum" demişti. Üstün de görevden alınmasını beklemeden istifa etmişti. 




</TEXT>
</DOC>
