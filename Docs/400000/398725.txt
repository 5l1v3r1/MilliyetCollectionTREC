<DOC>
<DOCNO> 398725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sonspo28.html </URL>
<DATE> 2005/11/28/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Devlet Bakanı Şahin FIFA yanlış nedeniyle özür diledi 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, FIFA'nın 2006 Almanağında, Türkiye'nin resmi dilinin Türkçe-Kürtçe olarak ifade edilmesine tepki göstererek, ''FIFA, kitapçığında yapılan resmi dil konusundaki yanlış nedeniyle özür diledi. Bir an önce düzeltilmesini bekliyoruz'' dedi. 
     Söz konusu durumdan dün haberinin olduğunu dile getiren bakan Şahin, AA'ya yaptığı açıklamada, ''Futbol Federasyonu başkanımız Levent Bıçakcı beni aradı ve kendilerine FIFA'dan gönderilen kitapçıkta, Türkiye bölümünde böyle bir ifadenin olduğunu söyledi. Bunun üzerine UEFA Asbaşkanı Sayın Şenes Erzik ile görüştüm. O da dün ve bugün, UEFA ve FIFA başkanı ile görüştü. Onlar da çok üzüldüklerini, bu kitapçığı bir firmaya sipariş ettiklerini, içeriğini kendilerinin düzenlemediğini ifade ederek, özür dilemişler. Bunu hemen düzelteceklerini, bu kitapçığı gönderdikleri yere bir açıklama yapmak suretiyle Türkiye ile ilgili bölümü düzelteceklerini ifade ettiler'' diye konuştu. 
     Mehmet Ali Şahin, konudan Başbakan ve Dışişleri Bakanı'nı da haberdar ettiğini kaydederek, şöyle devam etti 
     ''Bizim anayasamızın 3. maddesinde, Türkiye Cumhuriyeti'nin resmi dili olarak Türkçe yazılıdır. Her ülke veya uluslararası kuruluş, herhangi bir ülkenin dilini, resmi belgelerine dayalı olarak tanımlamak durumundadır. Kendi kafalarına göre o ülke ile ilgili tanımlama yapamaz. Bunun bir hata olduğunu kitapçığı yayınlayanlar kabul ettiler, özür dilediler ve düzelteceklerini söylediler, bunu bekliyoruz.'' 
     
     KASIT ARAŞTIRILMASI YAPILIYOR 
     Ellerinde, bunun bir kasıt sonucu yapıldığını belgeleyen bir bilginin bulunmadığını anlatan Şahin, ancak bu doğrultuda bir çalışma yaptıklarını anlattı. 
     Bakan Şahin, şunları söyledi 
     ''Eğer kasten yapılmışsa, bu tür davrananların üzerine uluslararası platformda nasıl gidilmesi gerekerse, öyle gidilir. Bunun sorumlusu FIFA düzeltileceğini belirtmiş ve özür dilemiştir. Biz bir an önce telafi edilmesini bekliyoruz. Bunun dışında, bizim bilmediğimiz kasta dayalı bir işlemse, bunun da üzerine kuşkusuz gideriz, hakkımızı, hukukumuzu her zeminde muhafaza ederiz.'' UEFA'dan yapılan çeşitli açıklamalar konusunda görüşlerini belirten Mehmet Ali Şahin, ''Kimsenin ağzını büzemeyiz, torba değil ki. Ben Blatter'in ne diyeceğini tahmin edemem, ama kim yanlış söz söylerse, bizden gerekli cevabı alır, nitekim almıştır da'' diyerek sözlerini tamamladı. 
     
</TEXT>
</DOC>
