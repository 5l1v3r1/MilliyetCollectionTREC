<DOC>
<DOCNO> 392272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/ekonomi/eko05.html </URL>
<DATE> 2005/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğuş, iki marina daha yapacak 
</HEADLINE>
<TEXT>


YAŞAR ANTER Bodrum DHA 

Bodrum-Turgutreis'te, 2003 yılında hizmete giren D Marin Turgutreis Marina'nın yüzde 100 doluluğa ulaşması üzerine Doğuş Grubu, biri Didim, diğeri Dalaman'da iki yeni marina yapma kararı alarak hazırlıklara başladı. Grup iki yeni marina için 100 milyon dolarlık yatırım yapacak. 
Başbakan Erdoğan'ın da katılımıyla Didim'de aralık ayı ortalarında temeli atılacak ve yaklaşık 45 milyon dolara mal olacak 600 tekne kapasiteli Didim D Marina'nın ardından Dalaman'da, Doğuş grubuna ait bölgenin üçüncü marinasının yapılması için proje geliştirilmeye başlandı. 

'Payımız çok düşük' 
Özel sektörün son yıllarda marinalara yaptığı milyonlarca dolarlık yatırımın özellikle deniz turizmine ve ülke ekonomisine büyük katkı sağladığını ve yerinde yatırım olduğunu belirten Turgutreis D Marin Marina Genel Müdürü Ali Erkan Bezirgan, şu açıklamalarda bulundu 
"Her yıl Ege ve Akdeniz'de dolaşan 450 binin üzerindeki yattan sadece 15 binini sahillerimizde ağırlayabiliyoruz. Birkaç yıl öncesine kadar konaklamak için sahillerimizde balıkçı barınağı bile bulmakta güçlük çekiliyordu. Yat turizminden daha fazla pay almak için açılan marinalar deniz turizminin parlayan yıldızı oldu. Bölgede faaliyet gösteren üç marinanın doluluk oranları yüzde 100'ü buldu. Doğuş Grubu olarak yeni marina yatırımlarının peşine düştük. Bu nedenle de Didim ve Dalaman marina projelerini kısa zamanda hayata geçireceğiz." 


</TEXT>
</DOC>
