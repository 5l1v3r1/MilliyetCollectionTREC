<DOC>
<DOCNO> 363113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sonspo14.html </URL>
<DATE> 2005/07/21/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Ve havuz problemi sonunda çözüldü... 
</HEADLINE>
<TEXT>

     Futbol Federasyonu Başkanı Levent Bıçakcı, naklen yayın gelirlerinin paylaşımı konusunda 18 Birinci Süper Lig kulübüyle anlaşmaya vardıklarını ve yeni havuz sisteminin 2005-2006 sezonundan itibaren uygulanacağını açıkladı. 
     Futbolda günlerdir süren "havuz" problemi nihayet çözümlendi ve Futbol Federasyonu, 18 Birinci Süper Lig kulübüyle anlaşmaya varıldığını duyurdu. 
     Futbol Federasyonu Başkanı Levent Bıçakcı, naklen yayın gelirlerinin paylaşımı konusunda 18 Birinci Süper Lig kulübüyle anlaşmaya vardıklarını ve yeni havuz sisteminin 2005-2006 sezonundan itibaren uygulanacağını açıkladı. 
     Bıçakcı, Lütfi Kırdar Uluslararası Kongre ve Kültür Merkezi'nde bu sabah yapılan federasyon yönetim kurulu toplantısının ardından düzenlediği basın toplantısında, sorunu çözdüklerini, "4 Büyükler" dahil, 18 Birinci Süper Lig kulübünün geçen yılkinden daha az gelir elde etmeyeceklerini garanti altına aldıklarını vurguladı. 
     Bıçakcı ayrıca, Fenerbahçe Kulübü'nün Anelka'nın Avrupa Birliği vatandaşı statüsünde oynatılması için yaptığı başvuruyu kabul etmediklerini, Avrupa Şampiyonlar Ligi 2. ön elemesinde Trabzonspor'un rakibi olan Kıbrıs Rus Kesimi'nin Anorthosis Famagusta takımıyla yapılacak maçlarda hiçbir sorun yaşanmayacağını belirtti. 
     Futbol Federasyonu Başkanı Levent Bıçakcı, "Geçen hafta yaptığımız havuz kriterlerini aynen uygulamaya karar verdik" dedi. 
     Bıçakcı, şöyle konuştu 
     "Günlerdir, aylardır beklenen havuz sistemi nihayete kavuştu. Göreve geldiğimiz günden beri yaptığımız geceli gündüzlü çalışmalar ve 18 kulübümüzle yaptığımız sürekli çalışmalar neticesinde hiçbir kulümüzle temel bir sorun yaşamadık. Geçen hafta yaptığımız havuz kriterlerini aynen uygulamaya karar verdik. Bunun yanı sıra, tüm 18 kulübümüze sözleşme süresince, yani 2008 yılı sonuna kadar, yeni yaptığımız kriterler nedeniyle bir gelir kaybı olursa, Futbol Federasyonu ve Digitürk tarafından sağlanan fondan bunun karşılanacağının vaadini verdik. Pastanın büyümesi sayesinde, 18 kulübümüz geçen sene havuzdan elde edilen gelirden çok daha fazlasını alacaklar." 
     
     'AMACIMIZ, SEVİYESİ YÜKSEK BİR LİG OLUŞTURMAK' 

     Yarattıkları kaynaklarla Birinci Süper Lig'i hem bir marka haline getirmek, hem de pastanın büyümesini sağlamak ve futbola olan ilgiyi artırıp, kaliteyi yükseltmeyi hedeflediklerini vurgulayan Bıçakcı, şöyle devam etti 
     "Sadece havuz sistemi ile ilgili değil, bütün statlarla ilgili çalışıyoruz. Bugün öğleden sonra yapacağımız ve gün boyu sürecek toplantıda Birinci Süper Lig ve İkinci Lig A Kategorisi takımlarımızın statlarının eksiklerini tespit edeceğiz. Bunları kulüplerimize tebliğ edeceğiz, eksikleri tamamlayamıyorlarsa biz yapacağız. Amacımız mutlaka önümüzdeki yıl seviyesi yüksek, seyircinin katılacağı bir lig oluşturmak. Yeni havuz sisteminden bu faydayı kulüpler kadar futbolseverlerimiz de görecek. Puana vereceğimiz prim sistemiyle, şike, teşvik primi iddialarının esamesinin okunmayacağı, futbol kalitesinin yükseleceği, mücadelenin yaşanacağı bir lig seyredeceğimizi umuyoruz. Böylece bizim göreve geldimiz günden bu yana savunduğumuz 'Türk futbolunu uluslararası alanda söz sahibi yapacağız' iddiasını gerçekleştirme yolunda önemli bir adım daha attığımıza inanıyorum." 
     
     SORULARI YANITLADI 

     Federasyon başkanı Bıçakcı, gazetecilerin sorularını da yanıtlarken, "Sadece 4 büyük kulübümüz değil, 18 kulübümüzün de eski sistemden daha fazla gelir elde edeceklerini garanti ediyoruz. 18 kulübümüze hiçbir gelir kaybına uğramayacaklarının garantisini veriyoruz" dedi. 
     Yeni havuz sistemindeki yüzde 14'lük şampiyonluk payının devam edeceğini belirten Bıçakcı, "Sadece, 2 sene içinde bunu yüzde 12'ye indirecektik, onu indirmiyoruz. Aynen devam ediyor" diye konuştu. 
     
     TRABZONSPOR'UN MAÇI 

     Kıbrıs Rum Kesimi'nin Anorthosis Famagusta takımıyla Trabzonspor'un oynayacağı Avrupa Şampiyonlar Ligi 2. ön eleme turu maçıyla ilgili bir soru üzerine de Bıçakcı, "Bir problem yaşanacağını sanmıyorum. Çünkü onlar da UEFA'da yarışmayı hak eden bir kulüp ve yarışıyorlar. Trabzonspor da yarışıyor. Dolayısıyla bu maçlar son derece adilane bir şekilde oynanacaktır. Bundan önceki eşleşmelerde UEFA buna göre ayarlama yoluna gitmişti, bugün böyle bir sorun olmadığı için böyle bir eşleşme gerçekleşmiştir" dedi. 
     
     ANELKA'YA RET 

     Bıçakcı ayrıca, bir soru üzerine, Fenerbahçe Kulübü'nün, Fransız futbolcuları Nicolas Anelka'nın Birinci Süper Lig'de Avrupa Birliği vatandaşı statüsünde oynaması için federasyona yaptıkları başvuruyu kabul etmediklerini söyledi. 
     Bıçakcı, Birinci Süper Lig'in isim hakkının Digitürk firmasına satıldığını da sözlerine ekledi. 
     Diğer yandan, 13-16 Temmuz tarihlerinde ABD'de yapılan Uluslararası Coca Cola Kupası'dan Dünya şampiyonu olan 14-16 Yaş Genç Milli Futbol Takımı'nın aldığı kupa, gazetecilere gösterildi. Toplantının ardından Coca Cola Türkiye Marka Müdürü Levent Soygür, şampiyonluk kupasını federasyon başkanı Bıçakcı'ya verdi. 
     
</TEXT>
</DOC>
