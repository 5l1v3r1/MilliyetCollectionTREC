<DOC>
<DOCNO> 387838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/spor/spo03.html </URL>
<DATE> 2005/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Necati'ye gözdağı 
</HEADLINE>
<TEXT>


Galatasaray Teknik Direktörü, sezon başından bu yana ilk 11'de oynattığı golcüyü yedek takıma çekti, bu futbolcunun yerine Sasa Iliç'e şans tanıdı 

ERHAN TELLİ 


Galatasaray Teknik Direktörü Eric Gerets, sezon başından beri ilk 11'de oynatmaktan vazgeçmediği golcü oyuncusu Necati Ateş'i, dün ilk kez Denizlispor maçı için yapılan hazırlık antrenmanında yedek takımda oynatarak adeta gözdağı verdi. Belçikalı çalıştırıcının, Kayseri Erciyesspor maçında performansını yeterli bulmadığı oyuncusunu yedekler arasına göndererek, Sırp oyuncu Sasa İliç'e aslarla birlikte şans vermesi dikkat çekti. 
Sarı - kırmızılı çalıştırıcının, Erciyes maçı sonrasında da genç golcüyle özel bir görüşme yaparak eksiklerini anlattığı, kendisinden beklentilerini dile getirdiği öğrenildi. 
Gerets'in hazırlık kampından beri en çok ilgilendiği ve değer verdiği oyuncuların başında olan Necati'yi, Denizlispor maçında yedek bırakarak hırslandırmak istediği ve antrenmanlardaki bu uygulamayla yıldız oyuncuyu yeniden eski performansına kavuşturmayı amaçladığı kaydedildi. 

Eşiyle barıştı 
Bu arada Necati Ateş, bir süredir ayrı yaşadığı ve boşanmanın eşiğine geldiği eşi Zeynep Ateş ile barıştı. 

'En büyük markayız' 

Galatasaray, Şişli Belediyesi'nin Mecidiyeköy'deki çadırında iftar yemeği verdi. 1500 kişinin iftarını açtığı yemeğe Başkan Özhan Canaydın, Bülent Tulun, futbolcular Ümit Karan, Orhan Ak, Hasan Kabze, Yalçın Ayhan, Fevzi Elmas ve Şişli Belediye Başkanı Mustafa Sarıgül katıldı. Başkan Canaydın, "Türkiye'nin en büyük markası ve kulübü Galatasaray'dır" dedi. 

Orhan Ak seferberliği 

SARI - kırmızılılar'da dün sabah yapılan antrenmana sakatlığı süren Sabri katılmazken, Erciyesspor maçından sonra arka adelesinde ağrı hisseden ve hemen tedavi altına alınan Orhan Ak da takımdan ayrı çalıştı. Kulüp doktorları, genç oyuncuyu cumartesi günü oynanacak olan karşılaşmaya yetiştirmeye çalışırken, Orhan'ın da bu maçta takımını yalnız bırakmak istemediği öğrenildi. 

Hasan Şaş ilk 11'de 

SAKATLIĞI nedeniyle yaklaşık 10 gündür takımdan ayrı kalan yıldız oyuncu Hasan Şaş'ın beklenenden önce iyileşerek dün sabahtan itibaren arkadaşlarının arasına geri dönmesi sevinç yarattı. Çift kale maçta da formuyla göze batan sarı - kırmızılı futbolcunun, taktik antrenmanında yeniden ilk 11'de yer alması dikkat çekti. Gerets'in Denizlispor önünde sağ kanadı yine yıldız oyuncuya teslim etmeyi planladığı kaydedildi. 


</TEXT>
</DOC>
