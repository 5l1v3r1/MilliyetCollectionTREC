<DOC>
<DOCNO> 357371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sonsiy11.html </URL>
<DATE> 2005/07/01/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Çalışma Ve Sosyal Güvenlik Bakanı işsizlere seslendi... 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, her 5 gençten birinin işsiz olduğunu belirterek, Türkiye’nin işsizliği alt etmesi gerektiğini söyledi. 
     Başesgioğlu, Çalışma ve Sosyal Güvenlik Bakanlığı Ostim Hizmet Merkezi İşbirliği Protokolü imza törenine katıldı. 
     Ostim’deki Çıraklık Eğitim ve Öğretim Vakfı’nda düzenlenen törende konuşan Başesgioğlu, merkezin, bakanlığın SSK, Bağ-Kur, İş-Kur, iş sağlığı ve güvenliği gibi hizmetlerinin tek çatı altında yürütülmesinin en somut örneği olduğunu kaydetti. 
     Sosyal güvenlik kuruluşlarının vatandaşların kendi öz kurumları olduğunu, onların verdiği primlerle finanse edildiğini anlatan Başesgioğlu, merkezin diğer organize sanayi bölgelerine de örnek olacağını söyledi. 
     Türkiye’nin en önemli sorunlarının başında işsizlik ve istihdamın geldiğini vurgulayan Başesgioğlu, bu sorunun sadece Türkiye’nin değil, tüm dünyanın sorunu olduğunu kaydetti. 
     Başesgioğlu, Türkiye’de işsizlik sorununu yaşayan diğer ülkeler gibi sosyal koruma sisteminin güçlü olmadığını ifade ederek, uzun süreli işsizlik probleminin sadece ekonomiyi etkilemediğini, sosyal problemleri de beraberinde getirdiğini anlattı. 
     "Türkiye’nin işsizliği alt etmesi gerekiyor" diyen Başesgioğlu, Türkiye’de genç işsizlik oranının yüksek olduğunu söyledi. 
     Başesgioğlu, genel işsizlik oranı yüzde 10.6 iken genç işsizlerin oranının 21.3 olduğunu belirterek, "Her 5 gençten birinin işsiz olduğu gerçeğiyle karşı karşıyayız" diye konuştu. 
     Hükümetin işsizliği azaltmak için gerekli çalışmaları yaptığını anlatan Başesgioğlu, istihdamın artırılmasına gayret ettiklerini söyledi. 
     
     BAKAN, İŞSİZLERE SESLENDİ 
     Başesgioğlu, işsizlere, "İşsizlik karşısında kaderinizle başbaşa değilsiniz. Zor gününüzde yanındayız. Sesinizi duyuyor ve yüreğimizde hissediyoruz. İmkanları seferber etme gayreti içindeyiz. Belli bir beceriye sahip olmanız lazım. Artık vasıfsız iş gücü piyasada yer bulamıyor. Tavsiyem, kendinizi yetiştirin" diye seslendi. 
     Bakan Başesgioğlu, 2004 yılında 936 bin kişiye iş imkanı sağlandığını belirterek, "İşsizliği çözmenin sihirli anahtarı yok. 
     Sürekli ve istihdam artırıcı büyümenin gerçekleşmesi lazım. 
     Türkiye’nin her yıl yüzde 6 büyüme göstermesi gerekir, yüzde 4-5 büyüme yetmez. Geçen yıl Türkiye yaklaşık yüzde 9 oranında büyüme gerçekleşti" diye konuştu. 
     Aktif istihdam programlarının uygulanması gerektiğinin altını çizen Başesgioğlu, siyasi ve ekonomik istikrar devam ettiği sürece işsizliğin çözümlenebileceğini söyledi. Başesgioğlu, hedeflerinin işsizliği yüzde 10 seviyelerine indirmek olduğunu, sıfırlamanın mümkün olmadığını kaydetti. 
     Kimsenin geleceğe yönelik umutsuzluğa kapılmasını istemediklerini ifade eden Başesgioğlu, "Genç nüfus var, sıkıntılarımız var ama imkanlarımız da var" dedi. 
     Bakan Başesgioğlu, işsizliğin azaltılmasında hükümet kadar özel sektöre de sorumluluk düştüğünü söyledi. 
     
</TEXT>
</DOC>
