<DOC>
<DOCNO> 374160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sontur06.html </URL>
<DATE> 2005/08/30/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Bıçakladığı sevgilisini rehin aldı 
</HEADLINE>
<TEXT>

     Mutlu YUCA-Mert MİNİSKER DHA 

BOLU’da, evli ve 2 çocuk babası 31 yaşındaki Hayri Karaman, sokak ortasında tartıştığı sevgilisi 42 yaşındaki Nurbil Kazan’ı taksi durağı yazıhanesi içine sokarak ekmek bıçağı ile yaraladı. Kanlar içinde kalan Kazan'ın boğazına bıçak dayayarak kimsenin yanına yaklaşmasına izin vermeyen Karaman, gelen polislere teslim oldu. 
     Olay, bugün saat 12.30 sıralarında İzzet Baysal Caddesi'nde meydana geldi. Hayri Karaman ve Nurbil Kazan, taksiye binmek için cadde üzerinde bulunan Merkez Taksi Durağı’na geldi. Bu sırada çift arasında tartışma çıktı. Kolundan tuttuğu Nurbil Kazan’ı yazıhaneye sokan Hayri Karaman, içerideki şoförleri dışarı çıkardı. Hayri Karaman, burada tartışmaya devam ettiği sevgilisini yanında taşıdığı ekmek bıçağı ile 5 yerinden bıçakladı. Çevrede bulunanlar, kanlar içinde kalan kadına yardım etmek istedi. Ancak Hayri Karaman, boynuna dayadığı ekmek bıçağı ile sevgilisini rehin aldı. Senin yüzünden yuvam yıkıldı'' diye bağıran Hayri Karaman, çevredekilerin uyarılarına rağmen bıçağı bırakmadı. 
     Kendisine yaklaşmak isteyenlere, Polis gelsin teslim olacağım. Kimse yaklaşmasın'' diye bağıran Hayri Karaman, gelen polise teslim oldu. 
     Karın bölgesine aldığı bıçak darbeleriyle ağır yaralanan Nurbil Kazan’a ilk müdahaleyi polisler yaptı. Polis memurları, mendillerle Kazan’ın kanamasını durdurmaya çalıştı. Nurbil Kazan, daha sonra olay yerine gelen 112 Acil Servis ambulansı ile İzzet Baysal Devlet Hastanesi’ne kaldırıldı. Ameliyata alınan Kazan’ın durumunun ağır olduğu açıklandı. 
     Bıçaklama sırasında sağ elinden yaralanan Hayri Karaman ise, polis ekip otosuyla İzzet Baysal Kadın Doğum ve Çocuk Hastanesi’ne kaldırıldı. Buradan İzzet Baysal Devlet Hastanesi’ne sevk edilen Hayri Karaman, evli ve 2 çocuğu olduğunu belirterek, Bıçakladığım kadın benim sevgilim. Kimsenin canını yakmak istemezdim. Aramızda küçük problem oldu. Bıçakla canını yaktığım için üzgünüm. Çok pişmanım'' dedi. Ayakta tedavi edilen Hayri Karaman, polis tarafından gözaltına alındı. 
     
</TEXT>
</DOC>
