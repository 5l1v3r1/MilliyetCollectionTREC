<DOC>
<DOCNO> 367801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/son/sondun05.html </URL>
<DATE> 2005/08/07/ </DATE>
<TIME> 07.25 </TIME>
<AUTHOR>  </AUTHOR>
<HEADLINE>
Ve denizaltı 190 metreden çıkarıldı, mürettebat sağ... 
</HEADLINE>
<TEXT>

     Büyük Okyanus’taki Kamçatka Yarımadası açıklarında, yaklaşık 190 metre derinlikte deniz tabanına sıkışan Rus denizaltısının su yüzüne çıkarıldığı bildirildi. 
     İtar Tass ve RIA Novosti ajansları, yaklaşık üç gündür deniz dibinde kalan AS-28 denizaltısının, bu sabaha karşı su yüzüne çıktığının görüldüğünü duyurdu. 
     İnterfaks’ın, Rusya Pasifik Filosu Komutanlığı’na dayandırdığı haberinde de denizaltının 7 kişilik mürettebatıyla birlikte su yüzüne çıkarıldığı belirtildi. 
     Donanma yetkililerinin, denizaltını açmaya hazırlandığı kaydedildi. 
     
     MÜRETTEBATIN TAMAMI SAĞ 
     Kurtarma operasyonuyla su yüzüne çıkarılan Rus denizaltısında bulunan 7 kişi sağ olarak kurtarıldı. 
     Rus yetkililer, yaklaşık 3 gündür deniz dibinde kalan denizaltının 7 kişilik mürettebatının iyi durumda olduğunu ve doktorlar tarafından 
     muayene edildiklerini söyledi. 
     Mini denizaltı, askeri eğitim sırasında belirlenemeyen bir cisimle çarpıştıktan sonra yaklaşık 190 metre derinlikte, deniz tabanında mahsur kalmıştı. 
     
</TEXT>
</DOC>
