<DOC>
<DOCNO> 385510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sonsiy03.html </URL>
<DATE> 2005/10/10/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Mezhep ''fişlemesine'' soruşturma 
</HEADLINE>
<TEXT>

     İSTANBUL Milliyet 

İstanbul İl Sağlık Müdürlüğü, mezhep fişlemesiyle ilgili yaptığı açıklamada, iddiaların dayandırıldığı personel bilgi formunun, önceki dönemden kaldığını ve bir dikkatsizlik sonucu bazı hastanelerde dağıtıldığını bildirdi. Açıklamada, formların toplatıldığı ve buna sebebiyet verenler hakkında soruşturma açıldığı da belirtildi. 
     Türk Tabipleri Birliği TTB ve İstanbul Tabip Odası İTO adına açıklama yapan İTO Başkanı Prof. Dr. Gencay Gürsoy, Sağlık Bakanlığı'na devredilen SSK hastanelerindeki doktorlara gönderiler formlarda hangi mezhepten olduklarının sorulduğunu açıklamıştı. 
     İl Sağlık Müdürlüğü’nden konuyla ilgili dün yapılan açıklamada şöyle denildi 
     "Söz konusu haberlerde yer alan iddiaların dayandırıldığı personel bilgi formları, önceki dönemlerden kalma matbu formlardır. 3’üncü sayfasında ’mezhep’ sorusunun da bulunduğu bu formlar, bir dikkatsizlik sonucu incelenmeden bazı hastanelerimizde personele dağıtılmış ve daha sonra bazı personelimizin uyarıları ile yapılan yanlışlık fark edilerek toplatılmıştır. Bu yanlışlığa sebebiyet veren ilgililer hakkında gereken soruşturma başlatılmıştır. Çalışanlarımızı herhangi bir biçimde kategorize etmeyi düşünmemiz mümkün değildir." Konuyla ilgili hassasiyetinden dolayı Türk Tabipleri Birliği, İstanbul Tabip Odası, hatayı fark eden personel ve medyaya da teşekkür edilen açıklamada, böylesine hassas bir konuda, benzer bir hatanın tekrarlanmaması hususunda gereken her türlü özenin gösterileceği ifade edildi. 
     
</TEXT>
</DOC>
