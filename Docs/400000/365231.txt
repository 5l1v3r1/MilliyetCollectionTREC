<DOC>
<DOCNO> 365231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/guncel/gun08.html </URL>
<DATE> 2005/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
OKS tercihleri için son tarih 5 Ağustos 
</HEADLINE>
<TEXT>


OKS ile girilen okul puanlarının 50-60 puan artacağının açıklanması velileri telaşlandırdı. 5 Ağustos tarihine kadar tercihlerde değişiklik yapılabilecek 

ANKARA Milliyet 

Milli Eğitim Bakanlığı'nın, Ortaöğretim Kurumları Öğrenci Seçme Sınavı OKS kılavuzunda ilk yerleştirme puanı yerine üçüncü yerleştirme puanlarına yer vermesi tepkiye yol açarken, önceki gün de okul puanlarının 50-60 puan artacağının açıklanması velileri telaşlandırdı. Eğitim Teknolojileri Genel Müdürü Nizami Aktürk, "5 Ağustos'a kadar tercihlerde değişiklik yapılabilir" dedi. 

'Öğrenciler mağdur oldu' 
Sınav kılavuzunda ön kayıtla yapılan yerleştirmelerde minimum puanlara yer verilmesi eleştiri konusu oldu. Ardından bakanlık, 20 Temmuz'da başlayan tercihlerin bitimine 7 gün kala okul puanlarında 50-60 puan artış olabileceğini açıkladı. Tercihlerini internet üzerinde yapan öğrencilerin mağdur edildiğini söyleyen Eğitim Sen Genel Başkanı Alaaddin Dinçer, "Mağduriyeti kim ortadan kaldıracak Bu öğrencilere dava açma hakkı doğacak. Bir an önce bu yanlış düzeltilmeli" diye konuştu. 
CHP Denizli Milletvekili Mustafa Gazalcı da, "İnsanlar tercihlerini yapıp durumlarını değerlendirirken 'puanları yükseltiyorum' demek, keyfiliğin, kuralsızlığın belirtisidir. Veliler haklı, bakanı kınıyorum" dedi. Kılavuzdaki puanların rehber niteliğinde olduğunu söyleyen Eğitim Teknolojileri Genel Müdürü Aktürk ise şöyle konuştu 
"Tercih yapılırken yüzdelik dilimler dikkate alınmalı. Tercihlerde il ve ilçe sınırlamaları kaldırıldığında yüzdelik dilimi 10 olan bazı okullar popüler hale geldi. Önceden yüzdelik dilimi 8-9 olan okullar şimdi yüzde 2-3 dilimle öğrenci alacak. 420 ile 421 puan arasına 10 bin öğrenci yerleşti." 
"Tercih formları yeniden doldurulabilir mi " sorusuna, "5 Ağustos'a kadar formda değişiklik yapılabilir" yanıtını veren Aktürk, şunları kaydetti 
"Acele etmeleri gerek. Şu ana kadar beklediğimiz tercih sayısının beşte birine ulaştık. Geç kalırlarsa mağdur olmaları söz konusu." 



</TEXT>
</DOC>
