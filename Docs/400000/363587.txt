<DOC>
<DOCNO> 363587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/yasam/axyas01.html </URL>
<DATE> 2005/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Otopark, araçtaki eşyadan sorumlu 
</HEADLINE>
<TEXT>


Yargıtay, otoparklardaki hırsızlıklara karşı, araç sahiplerinin zararının işletme sahiplerince ödenmesini öngören bir emsal karara imza attı 

ANKARA Milliyet 

Akmerkez'in otoparkında aracı soyulan İbrahim Denizel'in açtığı 8 bin YTL'lik tazminat davasını reddeden mahkeme kararını bozan Yargıtay, makbuzlarda yazan "kayıp eşyalardan yönetim sorumlu tutulamaz" ifadelerinin de geçerli olmadığını kaydetti. 

Bilgisayar, eşya ve para 
Hırsızlar, İstanbul'un önemli alışveriş merkezlerinden Akmerkez'in otoparkında, Denizel'in aracının camını kırarak dizüstü bilgisayarı, bazı eşyaları ile parasını aldı. Denizel ise alışveriş merkezi yönetimine başvurarak, zararının karşılanmasını talep etti. Olumsuz yanıt alan Denizel, şirket ve güvenlik firması aleyhine 8 milyar liralık tazminat davası açtı. 
İstanbul 8. Asliye Hukuk Mahkemesi, davayı reddetti. Davacının eşyalarını arabasında bırakıp gitmesinin, hırsızlara davetiye çıkardığı savunulan kararda, hırsızın yakalanarak davacıya dizüstü bilgisayarının teslim edildiği ve bu nedenlerle davacının zararını hırsızdan istemesi gerektiği ifade edildi. Temyiz istemini görüşen Yargıtay 13. Hukuk Dairesi de yerel mahkemenin kararını 1 Temmuz 2003'te bozdu. 
Kararda, "saklama sözleşmesi" uyarınca saklayıcının, kendisine bırakılan taşınır bir malı güvenli bir yerde koruma borcu altına girdiği belirtildi. Otopark makbuzlarında yer alan "araçta meydana gelen hasar ve kayıp eşyadan yönetim sorumlu değildir" sözlerinin de geçerliliği olmadığı ifade edildi. 

Yerel mahkemeye ulaşmadı 
13. Daire'nin kararının henüz 8. Asliye Hukuk Mahkemesi'ne ulaşmadığı öğrenildi. Kararın ulaşmasıyla davaya yeniden bakacak olan yerel mahkemenin 13. Daire'nin kararına uyması durumunda Türkiye genelindeki binlerce otoparkta yaşanan hırsızlık olaylarından işletmeci şirketler sorumlu olacak. Yerel mahkemenin önceki kararında direnmesi ve yeniden temyiz edilmesi durumunda da son kararı Yargıtay Hukuk Genel Kurul'u verecek. 



</TEXT>
</DOC>
