<DOC>
<DOCNO> 389315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sontur22.html </URL>
<DATE> 2005/10/24/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Prof. Dr. Ercan Seferihiar'da yeni bir deprem beklenmiyor 
</HEADLINE>
<TEXT>

     Türkiye Jeofizik Kurumu Onursal Başkanı Prof. Dr. Ahmet Ercan, "Seferihisar bölgesinde yeni bir deprem beklenmiyor" dedi. 
     Prof. Dr. Ercan, DSP Genel Başkanı Zeki Sezer ile birlikte geldiği Aydın’ın Kuşadası İlçesi’nde, DSP İl Binası’nda basın toplantısı düzenledi. 
     Ege Denizi’nde son günlerde meydana gelen depremler ve artçı sarsıntıların bundan sonraki süreçte beklenmediğini belirten Prof. Dr. 
     Ercan, şöyle konuştu 
     "Seferihisar bölgesinde yeni bir deprem beklenmiyor. Türkiye’nin Sisam Adası arkasındaki depremleri ’Seferihisar’ diye açıklaması, turizme zarar vermekte. Bu kırıkların Türkiye ile ilgisi yok. Sisam Adası’nın batısındaki bu kırık, yaşlı bir kırık. Bu yaşlı kırığın da üretebileceği en büyük deprem, 6.2’dir. Bundan sonra bu bölge gerginliğini boşaltmıştır. Deprem beklemiyorum. Olursa olağanüstü bir deprem olur." Depremin Kuşadası’na etkilerini de değerlendiren Prof. Dr. Ercan, şunları söyledi 
     "Kuşadası’nı etkileyen genç kırıklar vardır. Denizli Honaz’dan başlayıp Nazilli ve Söke’yi geçin, Ege Denizi’ne uzanan göçüntü alanı 7-7.2 oranında deprem üretebilir. Bu bölgede 50 yılda bir deprem olur. 
     1955 yılında bu yörede Söke’de bir deprem olmuş. Ancak bu bölgede şu 
     aşamada depremin olabileceğine ilişkin herhangi bir jeofizik belirti yok." Olası depremlerin Kuşadası’nda da büyük bir tahribat yaratmayacağını savunan Prof. Dr. Ercan, sözlerini şöyle sürdürdü "Kuşadası’nda, ’kireç taşları’ diye adlandırdığımız sağlam kayalar vardır. Buradaki yapıların yıkılması söz konusu değil. Buna karşın depreme duyarlı bölgeler var. Çarşı bölgesi ve Karaova siteleri depreme duyarlıdır. Ancak buradaki yapılar yazlık tipi bir iki katlı olduğu için, büyük bir tahribat olmaz. Bunun yanında Kuşadası’nda kaçak yapı oranı yüzde 75’tir. Bunlar kendi tabutlarını yaptılarsa, kimsenin yapacağı hiçbir şey yoktur. Kaçak yapılar büyük oranda yıkılacaktır. Yapılması gereken, bunların belirlenmesi ve denetlenmesidir." DSP Genel Başkanı Zeki Sezer de olası bir depremden önce gerekli önlemlerin ilgili birimler tarafından alınması gerektiğini kaydetti. 
     
</TEXT>
</DOC>
