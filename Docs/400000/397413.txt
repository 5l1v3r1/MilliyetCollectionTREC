<DOC>
<DOCNO> 397413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sontur11.html </URL>
<DATE> 2005/11/23/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Kaçan topu almaya giden futbolcu dayak yedi 
</HEADLINE>
<TEXT>

     
     Arif ARSLAN BATMAN, DHA 
     
BATMAN'daki Aydınkonak semt sahasında oynanan Belediyespor- Telekom maçında yedek futbolcu 19 yaşındaki Kazım İlbaş, saha dışındaki bir evin bahçesine kaçan topu izinsiz girerek almak isteyince, dayak yedi. 
     Batman 1'inci Amatör Küme'de mücadele eden Belediyespor ile Telekomspor karşılaşırken ev sahibi ekipten bir futbolcunun şutunda top, saha dışına çıkarak tel örgülerin dışındaki bir evin bahçesine girdi. Topu almaya giden Belediyesporlu yedek oyuncu Kazım İlbaş, izinsiz bahçelerine girdiği gerekçesiyle besicilik yapan 19 yaşındaki Şükrü ve 22 yaşındaki ağabeyi Bedii Nebioğlu'nun saldırısına uğradı. Yediği sopa darbeleriyle yaralanan İlbaş, takım yöneticileri ve arkadaşları tarafından Batman Devlet Hastanesi'ne kaldırıldı. Kafa ve vücudunun çeşitli yerlerine darbeler alan İlbaş'a 7 günlük rapor verildi. Şikayet üzerine evde bulunan iki kişi gözaltına alındı. Bedii Nebioğlu, Bizden izinsiz bahçemize girdi. İsteseydi topu verirdik. Evimize sürekli top gelmesinden ve izinsiz bahçemize girilmesinden bıktık'' diye ifade verdi. Mahkemeye sevk edilen iki kardeş tutuksuz yargılanmak üzere serbest bırakıldı. 
     Oğlunun bahçeye giren top nedeniyle dövülmesi ile büyük şaşkınlık yaşayan M.Sıddık İlbaş, oğlunu bir daha maçlara göndermeyeceğini söyledi. 
     Batman Belediyespor antrenörü Şafi Çoğun, futbolcusunun bahçeye giren top yüzünden dövülmesine tepki gösterdi. Sata bitişiğindeki tel örgüden çıkan topu bahçeden almak isteyen Kazım’ın dövülmesine üzüldüğünü anlatan Çoğun, Biz o sırada maça dalmıştık. Bahçeye giden topumuzun gelmediğini fark edince, Kazım’ı aramaya başladık. Bahçenin kenarında arkadaşlarının yerde gördüğü Kazım’ı hastaneye kaldırdık. Sahada ambulans olmadığından acilen 112’yi aradık'' dedi. 
     Belediyesporlu futbolculardan Tarık, arkadaşı Kazım’a yapılan saldırıyı unutmayacağını belirterek, Gençlik ve Spor İl Müdürlüğü’nün stad etrafını tamamen tel örgülerle çevirmesini istiyoruz. Zaman zaman saha bitişiğindeki evlere giden topları alamıyoruz. Çoğu zaman bu evler takımların toplarına sahip çıkınca da böyle istenmeyen vakalarda yaşanabiliyor'' dedi. 
     
</TEXT>
</DOC>
