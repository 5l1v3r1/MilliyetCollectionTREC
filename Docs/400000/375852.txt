<DOC>
<DOCNO> 375852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sontur41.html </URL>
<DATE> 2005/09/05/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Van'da savaş gibi izinsiz eylem 
</HEADLINE>
<TEXT>

     Osman BEKLEYEN-Feyat ERDEMİR-Fahrettin GÖK-Murat ÇAĞLAR VAN, DHA 

      VAN Valiliği önünde basın açıklaması yaptıktan sonra yürüyüşe geçmek isteyen DEHAP'lılar, polisin izin vermemesi üzerine kenti savaş alanına çevirdi. Yaklaşık 100 kişilik grup kent merkezinde ateşler yakarak taş ve sopalarla polise saldırdı. İşyerlerinin camlarını kıran göstericiler sokak aralarına dağılıp eylemlerini sürdürdü. Çıkan olaylarda 1 polis ve 1 gazeteci yaralandı. Polis çok sayıda göstericiyi gözaltına aldı. 
     Bölücübaşı Abdullah Öcalan’a destek vermek için Bursa’nın Gemlik İlçesi’nde yapılacak gösteriye izin verilmemesini protesto etmek için bir grup DEHAP'lı valilik önünde basın açıklaması yaptı. DEHAP İl Başkanı Abdurrahman Doğar, bölücübaşı Abdullah Öcalan için yapılacak yürüyüşe izin verilmemesini eleştirdi. Sık sık bölücübaşı Öcalan ve PKK lehine slogan atan grup daha sonra kentin en önemli caddesi Cumhuriyet üzerinde yürüyüşe geçmek istedi. 
     Polisin dağılmaları uyarısı üzerine göstericiler taş ve sopalarla saldırya geçti. Ara sokaklara dağılan göstericiler ateşler yakıp güvenlik güçlerine taş ve sopalar attı. Saldırı sırasında 1 polis memuru ile Anadolu Ajansı muhabiri Ahmet İzgi yaralandı. Polis göstericilerin dağılmaları için havaya uyarı ateşi açıp, biber gazı kullandı. 
     Ara sokaklara dağılan göstericilerin işyerlerinin camlarını kırmaları üzerine uzun süre polisle göstereciler arasında çatışmalar yaşandı. Van Emniyet Müdürlüğü ekipleri, kente sıkı güvenlik önlemleri alırken, önemli caddeleri panzerlerle kapattı. Ara sokalarda kaçan göstericiler polise taş atmayı sürdürürken, kentin değişik yerlerine barikatlar kurup ateşler yaktı. 
     
     JANDARMADAN DESTEK İSTENDİ 
     Van’da göstericilerin polisle taş ve sopalarla çatışması kentin dört bir yanında sürerken, jandarmadan destek istendi. Kentin en önemli caddeleri Cumhuriyet, Maraş ve Ordu’nun üzerinde yer yer polisle çatışan göstericilerin sayıları her geçen saat arttığı gözlenirken, eylemciler zaman zaman bir alanda toplanıp polise karşı taşlı saldırılarını sürdürüyor. 
     
     DÜKKANLAR KAPANIYOR 
     Van’daki olaylar yüzünden halkın büyük bölümü evlerine çekildi. Esnaf işyerini tek tek kapatırken, artan olaylar üzerine yetkililer Van Jandarma Komutanlığı’ndan olayların önüne geçmek için destek istedi. Van Emniyet Müdürlüğü’nün tüm personeli görev başına çağırılırken, kentin kilit noktaları panzer ve zırhlı araçlarla giriş ve çıkışa kapatıldı. 
     
     BİR POLİS DAHA YARALANDI 
     Saat 14.00 sıralarında başlayan olaylar kentin değişik yerlerinde halen sürüyor. Kentte polisler sokakta gezenleri tek tek evlerine gönderirken, sokaklarda sadece polis ve göstericiler yeralıyor. 
     Van’ın değişik bölgelerinde polislerin havaya açtığı uyarı ateşi sesleri gelirken, olaylarda bir polis memurunun daha yaralandığı belirtildi. 
     
</TEXT>
</DOC>
