<DOC>
<DOCNO> 379980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/soneko58.html </URL>
<DATE> 2005/09/20/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Hollanda'da bütçe tasarısı meclise sunuldu... 
</HEADLINE>
<TEXT>

     Yusuf Bakırcı bildiriyor 

Hollanda Hükümeti, 2006 yılı Bütçe Kanunu Tasarısını Parlamento'ya sundu. 
     'Milyonlar Notası' adıyla hazırlanan ve Kraliçe Beatrix'in geleneksel yasama dönemini açış konuşmasının ardından Meclis Başkanlığına sunulan tasarıda, 2006 yılında büyüme hızının yüzde 2.5, enflasyon oranının ise yüzde 1 ile sınırlı kalacağı öngörülüyor. 
     2000 yılından bu yana ilk kez büyüme hızında bu denli yüksek oran beklendiği ifade edilen tasarıda, bu yılki büyümenin ise yüzde 0.5 oranında gerçekleşeceği belirtiliyor. 
     Tasarıya göre, 2006 yılında devletin toplam harcamaları 198.4 milyar avro, toplam gelirleri ise 191.5 milyar avro olarak tahmin ediliyor. 
     Tasarıda büyüme hızına bağlı, bu yıl işsiz sayısında da düşüş beklendiği ve 2006 yılındaki toplam işsiz sayısının 475 bin ile sınırla kalacağı öngörülüyor. 
     Tasarıyla, son iki yıldan bu yana satın alma gücü gerileyen vatandaşların durumlarındaki kötüleşmenin devam etmemesi için, hükümetin, gelecek yıl 2 milyar avro dolayında vergi kolaylığı sağlayacağı ve yarım milyar avro da fazladan harcama yapacağı ifade ediliyor. 
     2006 yılı Bütçe Kanunu tasarısına göre, bakanlıklar içinde en büyük payı 27.9 milyar avro ile Eğitim Bakanlığı alıyor. Bu bakanlığı 24.4 milyar avro ile Sosyal Güvenlik Bakanlığı izliyor, Savunma Bakanlığının ödeneği ise 7.8 milyar avro olarak ayrıldı. 
     Tasarıda, petrol fiyatlarındaki artışa bağlı olarak hükümetin doğal gazdan 6.5 milyar avro fazladan gelir elde edeceği ve bu paranın da büyük ölçüde eğitim, çevre ve teknolojik gelişime ayrılacağı ifade ediliyor. 
     Tasarıda terörle mücadele için de fazladan ödenek ayrılacağı, bu bağlamda istihbarat faaliyetlerinin genişletileceği ve daha etkin hale getirileceği kaydediliyor. 
     
</TEXT>
</DOC>
