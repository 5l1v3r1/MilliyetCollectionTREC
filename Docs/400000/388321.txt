<DOC>
<DOCNO> 388321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sonspo12.html </URL>
<DATE> 2005/10/20/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Konyaspor, Beşiktaş'ı gözüne kestirdi 
</HEADLINE>
<TEXT>

     Konyaspor, hafta sonu kendi sahasında yapacağı Beşiktaş maçında 3 puan kazanmak için hazırlıklarını sürdürüyor. 
     Konyaspor, hazırlıklarını yaptığı çift idmanla sürdürüyor. Önce kondisyon, daha sonra da taktik ve teknik ağırlıklı çalışma yapan yeşil-beyazlılarda idmanlara sakat futbolcular Ozan, Batista ve Levent dışındaki bütün futbolcular katıldı. 
     Atatürk Stadyumu'nda yapılan ilk idmanda takımı iki gruba ayıran teknik direktör Aykut Kocaman, birinci gruba kondisyon salonunda çalışma yaptırırken, diğer gruba da 1 No'lu sahada kondisyon ağırlıklı idman yaptırdı. 
     Kaleciler ise takımdan ayrı olarak Tatlıcak Mehmet Tevfik Lav tesislerinde çalıştı. Kocaman, idmanda taktik ve teknik konular üzerinde durdu. 
     Sakatlıklar ve kart cezaları nedeniyle Levent, Batista, Ümit ve Ceyhun'u Turkcell Süper Ligi'nde ve Türkiye Kupası'nda 3 gün arayla yapılacak iki Beşiktaş maçında da oynatamayacak olan Kocaman, idmanlarda bu futbolcuların yerine forma giyecek isimleri netleştirmeye çalışıyor. 
     Kocaman'ın defansta El Saka ve Erhan'ın yanında Ömer ve Fırat'ı oynatarak Yasin ile orta sahayı desteklemesi bekleniyor. 
     Takım kaptanı Yasin Çelik, yaptığı açıklamada, eksiklere rağmen Beşiktaş maçını kazanacaklarına inandığını söyledi. 
     Çelik, önce lig maçına hazırlandıklarını belirterek, ''Eksiklerimiz var, ancak onların yerine oynayacak arkadaşlarımız da var. Kendi sahamızda yapacağımız maçları kaybetmek istemiyoruz. İnşallah iyi bir maç olur. Fenerbahçe maçında bir kazaya uğradık, ancak Beşiktaş maçından üç puan alıp yolumuza devam etmek istiyoruz. Konyaspor her zaman iddialıydı, bu yıl yine iddialıyız'' dedi. 
     
</TEXT>
</DOC>
