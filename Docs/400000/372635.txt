<DOC>
<DOCNO> 372635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/ekonomi/eko03.html </URL>
<DATE> 2005/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Fikri firar için purocu oldu 
</HEADLINE>
<TEXT>


Ali Kemal Türk bankacıydı. 1999'daki krizde işsiz kaldı. Che markasıyla Nikaragua'da ürettirdiği puroları satmaya başladı. Son olarak Tekel'in puro fabrikasını aldı. Türk, 'Puro dumanı beni fikri firara çıkarıyor, motive ediyor' dedi 

Eylem Türk 

Tekel'in puro işletmesini 1.3 milyon dolara satın alan Che firmasının sahibi Ali Kemal Türk, puro içmeye 1989 yılında başladı. O tarihte bankacı olarak çalışan Türk, "Bankanın sahibi bana puro ikram etti. Ben hayatım boyunca sigara içmedim. İçki de içmezdim. Ot geldim ot gittim olmasın diye puro içmeye başladım" dedi. 
"Puro dumanıyla fikri firara çıkıyorsunuz, hayal kuruyorsunuz. Beni motive ediyor" diyen Türk, 1999 yılında işsiz kalınca Levent'te sahibi olduğu fast food dükkanını puro mağazasına çevirdiğini ve işin başına geçtiğini söyledi. 

Yabancı işçi getirecek 
Satın aldıkları fabrikada 2006 Nisan ayında üretime başlamayı düşündüklerini anlatan Türk, "Fabrikayla birlikte devraldığımız dört tane marka var İstanbul, Ankara, Pazar ve Marmara. Ekstradan tescilli markamız olan Che markalı puroyu da bu fabrikada üreteceğiz" dedi. 
İhracata çok önem verdiğini anlatan Türk, şöyle devam etti "İstanbul markasına çok inanıyorum. Dünyanın en kıymetli gayrimenkulü neresi diye sorarsanız İstanbul derim. Bu markayı ihracat için düşünüyorum." 
İlk aşamada makinelerle üretime başlayacaklarını anlatan Türk, "Ardından ilk defa el yapımı puro üretimi de düşünüyoruz. Bunun için öncelikle Nikaragua, Honduras ve Dominik gibi ülkelerden yabancı işçi getirmemiz gerek" dedi. 

Puroların sırrına erecek 
Che markalı puroları için daha önce Nikaragua'da fason üretim yaptırdığını söyleyen Türk, "Nikaragua'ya hiç gitmemiştim ama bu fabrika nedeniyle gideceğim" dedi. İhale bedelinin yüzde 40'ını peşin, yüzde 60'ını üç taksitle ödeyeceklerini kaydeden Türk, şunları söyledi 
"Cevizli'deki binanın alt yapısı elden geçirilecek. Bu nedenle 1 milyon dolarlık daha yatırım yapacağız. Şu anda fabrika kapalı. Tam kapasiteye yani 14 ton yıl kapasiteye ulaştığımızda 44 kişi istihdam edeceğiz." 
"Fabrika teslim aşamasında puroların sırları da bana devredilecek" diyen Türk, sırları alıp inceledikten sonra yerli ve ithal tütünü ne kadar kullanacağına karar vereceğini söyledi. Lezzeti aynı standartta tutabilmek için her şeyin bir sırrı olduğunu belirten Türk, "Puroların da sırrı var. Böylece o puronun özgün lezzetini korumuş oluyorsunuz" diye konuştu. 

'Kadınlar puro içen erkek sever' 
Dördüncü mağazayı Eczacıbaşı Kanyon'da açacaklarını belirten Türk, "Türkiye'nin en iyi erkek mağazası olacak. İstinye Park'ta da mağaza planlıyoruz. Puro içen erkek, kadınların dikkatini çeker. Puro içen erkek hayattan zevk alıyordur, para kazanmasını biliyordur" dedi. 
Türk, puro fiyatlarının 5 - 25 milyon lira arasında değiştiğini kaydetti. 

Kübalılarla ortak kurulmuştu TEKA Puro Üretim ve Ticaret 2001 yılında Küba'nın önemli kamu kuruluşlarından Catec ile yüzde 50 yüzde 50 şeklinde ortaklaşa kurulmuştu. Catec geçen yıl bu ortaklıktan çekilmişti. TEKA şirketi Fonseca markası, TEKEL Sigara'nın puro birimleri de Ankara, Marmara, İstanbul ve Pazar markalarıyla puro üretimi yapıyordu, ancak stokları nedeniyle üretim son bir yıldır durdurulmuştu. 

'Cesur yüreğine hayranım' Türk, puroya neden Che adını verdiğini şöyle anlattı "Puronun anavatanı Küba. Che de Küba'nın sevilen bir lideri. İdeolojik görüşünden çok, cesur yüreğine hayranlık duyuyorum. Amacı uğruna kendisini maddi değerlerden arındırmış birisi." 


</TEXT>
</DOC>
