<DOC>
<DOCNO> 391014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sondun04.html </URL>
<DATE> 2005/10/31/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Japonya'da bakanlar istifa etti, yeni kabine açıklandı... 
</HEADLINE>
<TEXT>

     Japonya’da, Başbakan Juniçiro Koizumi’ye değişiklik yapabilme yolunu açmak için bakanlar istifa etti. 
     Başbakan Koizumi, istifalardan birkaç saat sonra kabinede bazı değişiklikler yaparak, yeni bakanlar atadı. 
     Koizumi’nin yeni kabinesinde Taro Aso Dışişleri Bakanlığı’na getirilirken, eylül ayında görev süresi dolacak olan Koizumi’nin yerine başbakan adayı olarak bakılan Şinzo Abe de hükümet sözcüsü oldu. 
     Kabinede Maliye Bakanı Sadakazu Tanigaki, Çevre Bakanı Yuriko Koike, Altyapı ve Ulaştırma Bakanı Kazuo Kitagawa görevlerini korurken, bazı bakanların görev yeri değiştirildi ya da dışardan yeni atamalar yapıldı. Buna göre, İçişleri Bakanlığı’na Heizo Takenaka, Ekonomi, Ticaret ve Endüstri Bakanlığı’na Toshihiro Nikai, Savunma Bakanlığı’na Fukuşiro Nukaga, Adalet Bakanlığı’na Seiken Sugiura getirildi. 
     Hükümet sözcüsü olan Abe, ilk açıklamasında, yeni kabineyi reformları gerçekten uygulayacak bir kabine olarak nitelendirdi. 
     Koizumi’nin lideri olduğu Liberal Demokratik Parti, 11 Eylül’de yapılan seçimleri kazanmış, ancak hükümette yapılacak değişiklikler ertelenmişti. 
     
</TEXT>
</DOC>
