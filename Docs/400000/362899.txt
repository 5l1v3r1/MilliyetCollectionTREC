<DOC>
<DOCNO> 362899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/ekonomi/eko02.html </URL>
<DATE> 2005/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Beko, Grundig'le 1.3 milyar euroya gidiyor 
</HEADLINE>
<TEXT>


2004'te satın aldığı Grundig'in ürünlerini Türkiye'de de satışa sunan Beko, bu yıl 1.3 milyar euro ciro hedefliyor. Grundig'in Türkiye'de bu yıl yüzde 1.5 pazar payı elde etmesi bekleniyor 

EKONOMİ SERVİSİ 

Beko Elektronik'in 2004'te bünyesine kattığı Grundig'in ürünleri Türkiye genelinde Arçelik ve Beko bayilerinde satışa sunuldu. Koç Holding Dayanıklı Tüketim ve İnşaat Grup Başkanı Bülent Bulgurlu, Türkiye'de bu yıl 17.7 milyon euro ciro ve yüzde 1.5 pazar payı hedefleyen Grundig'in, 2010 ciro hedefini 100 milyon euro, pazar payı hedefini de yüzde 5.5 olarak belirlediğini bildirdi. Bulgurlu, Beko Elektronik'in bugün 1.1 milyar euro cirosu ve uluslararası başarıları ile bir dünya devi haline geldiğini, 2005 yılı ciro hedefinin Grundig de dahil 1.3 milyar euro olduğunu kaydetti. 
Güçlü bir marka ile işbirliği yapmak, güçlü bir marka satın almak ya da güçlü bir marka yaratmanın tercihleri arasında olduğunu ifade eden Bulgurlu, "Bizim tercihimiz satın alma yönünde oldu. Beko Elektronik, ortağımız İngiliz Alba ile birlikte Grundig'i satın alarak, markanın, 717 patentinin, AR-GE teşkilatının, satış şirketlerinin ve geniş bir tüketici hizmet ağının yeni sahibi oldu" dedi. 

Yüzde 10 daha pahalı 
Grundig'in Mayıs 2004-Haziran 2005 arasında Avrupa'da pazar payını artırarak 404 milyon euro ciroya sahip olduğunu söyleyen Bulgurlu, "Şirketimiz Grundig ile dünyadaki etkinliğini artırmayı hedefliyor" diye konuştu. 
Beko Elektronik Genel Müdürü Yağız Eyüboğlu da satın alma ile Avrupa genelinde 14 ülkede satışa sunulan Grundig markalı ürünlerin, Beko Elektronik'in 2004 cirosuna 180 milyon euro katkı sağladığını söyledi. Satın almadan sonra Grundig'in Avrupa pazarındaki satışlarının hızla artırdığını ifade eden Eyüboğlu, Mayıs 2004-Mart 2005 arasında Grundig ürün satışlarının 2 milyon adedin üzerine çıktığını, bunun 1 milyondan fazlasının TV grubu ürünler olarak gerçekleştiğini sözlerine ekledi. 
Arçelik Genel Müdürü Aka Gündüz Özdemir ise Arçelik ve Beko'nun Türkiye'de üst segmentte konumlanmış markalar olduğunu, Grundig'i bunun daha da üstüne konumlandırmayı kararlaştırdıklarını ifade ederek, "Bu ürünler Arçelik ve Beko markalarından yüzde 10 daha pahalı satılacak" dedi. Özdemir, Avrupa'da sattıkları Blomber markalı ürünleri de iç pazara sunacakları belirtti. 


</TEXT>
</DOC>
