<DOC>
<DOCNO> 378105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sonsiy16.html </URL>
<DATE> 2005/09/13/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Patrik 1. Bartholomeos Papa büyük bir ihtimalle gelecektir 
</HEADLINE>
<TEXT>

     Fener Rum Patriği I. Bartholomeos, Papa 16. Benediktus’un Türkiye’ye gelmesi için yaptığı davete henüz resmi cevap almadığını belirterek, "Büyük bir ihtimalle gelecektir. 
     Gerek Patrikhanemizi, gerekse Ankara’daki büyüklerimizi eminim ki, sevindirecektir" dedi. 
     Patrik 1. Bartholomeos, çeşitli temaslarda bulunmak üzere özel bir uçakla Yunanistan’a gitti. 
     Selanik’e hareketinden önce Atatürk Havalimanı VIP Salonu’nda basın mensuplarının sorularını yanıtlayan Bartholomeos, Fener Rum Patrikhanesi’ne manevi açıdan tabi olan Kuzey Yunanistan’daki metropolitliklerden Edessa ve Florina’nın daveti üzerine gittiğini anlatarak, aynı zamanda bölgenin bazı belediye başkanları ve valilerinin de kendisini davet ettiğini söyledi. 
     Bartholomeos, daha sonra Atina’ya geçerek bazı temaslarda bulunacağını bildirdi. 
     Papa 16. Benediktus’a Türkiye’yi ziyaret etmesi için Patrikhane’nin yaptığı davete ilişkin gelişmelerin sorulması üzerine de Bartholomeos, Papa 16. Benediktus’tan resmi bir cevap almadığını belirterek, "Büyük bir ihtimalle gelecektir. Gerek Patrikhanemizi, gerekse Ankara’daki büyüklerimizi eminim ki, sevindirecektir. 
     Memleketimize çok yararlı bir ziyaret olacaktır" diye konuştu. 
     Bartholomeos, "Papa 16. Benediktus’un resmi olarak davet edilmesi için Ankara’da da bazı çalışmaların yapıldığının" söylenmesi üzerine ise şunları kaydetti 
     "Bilmiyorum. Duydum, emin değilim. Madem ki, Papa hazretleri yalnız dini lider değil, devlet başkanı olduğuna göre, protokole göre Türk hükümetinin de davet etmesi icap ediyor. Duyduğuma göre, davet edilmiştir. Şu an Ankara ile Vatikan arasında bazı temaslar oluyor. 
     Bunların müspet olarak sonuçlanmasını ve büyük misafirimizi yakında memleketimizde görmeyi temenni ediyoruz." 
     
     YUNANİSTAN CUMHURBAŞKANI VE BAŞBAKANI İLE DE GÖRÜŞECEK 
     Bu arada Fener Rum Patrikliği Basın ve Halkla İlişkiler Bürosu’ndan Patrik I. Bartholomeos’un Yunanistan ziyaretine ilişkin yapılan yazılı açıklamada, "20 Eylül Salı günü Atina’ya geçecek olan Sayın Patrik Bartholomeos, Yunanistan’ın yeni seçilen Cumhurbaşkanı Sayın Karolos Papulias’ın onurlarına verecekleri öğle yemeğine katılacaklar, Başbakan Sayın Konstantinos Karamanlis ve bazı bakanlarla da biraraya geleceklerdir" denildi. 
     Açıklamada, Bartholomeos’un 23 Eylül Cuma günü Türkiye’ye döneceği bildirildi. 
     
</TEXT>
</DOC>
