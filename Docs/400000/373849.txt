<DOC>
<DOCNO> 373849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sonspo27.html </URL>
<DATE> 2005/08/29/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
"Potanın Perileri" Avrupa Şampiyonası için hazırlıklarını sürdürüyor 
</HEADLINE>
<TEXT>

     İzmir'de 2 Eylül'de başlayacak 30. Avrupa Bayanlar Basketbol Şampiyonası finallerine hazırlanan Bayan Basketbol Milli Takımı'nda, antrenör Cem Akdağ, şampiyonada başarılı sonuçlar alacaklarına inandıklarını söyledi. 
     Cem Akdağ, yaptığı açıklamada, daha önce milli takımın Avrupa Şampiyonası deneyimi bulunmadığını hatırlattı. Uzun süredir şampiyonaya hazırlandıklarını dile getiren Akdağ, hazırlık sürecinde ellerinden geleni yaptıklarını kaydetti. 
     Türkiye'nin yer aldığı B Grubu'nda güçlü ekiplerin bulunduğunu ifade eden Akdağ, ''Şanssız denilebilecek bir kura çektik. Ekol olmuş takımlar var. Bu takımlardan 1'i ya da 2'siyle diğer rakiplere göre daha zayıf olan Romanya'yı da yenerek önce ilk 4 arasına, finalde de ilk 8 takım arasına katılmayı istiyoruz'' dedi. 
     Türkiye'nin, grup maçlarını İzmir'de yapacak olmasını sevinçle karşıladıklarını kaydeden Akdağ, daha önce kendisinin Pınar Karşıyaka'da görev aldığını hatırlatarak, ''İzmir seyircisinin basketbola yakınlığını zaten biliyorum. UNIVERSIADE 2005, seyirci desteği açısından bir başlangıç oldu. Tüm seyircileri tribünlere bekliyoruz. İnanıyorum ki, tribünlere gelen seyircilerimize mahçup olmayacağız ve başarılı sonuçlar alacağız'' dedi. 
     
     KAPTAN ARZU UMUTLU 
     Takım kaptanı Arzu da müsabakalara uzun süredir hazırlandıklarını, katıldıkları turnuvalarda da Türk basketbolseverlere umut veren sonuçlar aldıklarını anlattı. 
     Karşılaşmaları heyecanla beklediklerini kaydeden Arzu, ''İzmirli seyircilerin salonu dolduracakları söylendi. Bu bizi gerçekten çok heyecanlandırıyor. İzmirlilerin ve ekran başında tüm Türk halkının desteğini bekliyoruz'' diye konuştu. 
     Sırbistan-Karadağ ile B Grubu'ndaki ilk maçını 2 Eylül Cuma günü Atatürk Spor Salonu'nda yapacak olan milli takım, hazırlıklarını günde çift antrenmanla sürdürüyor. 
     Saat 20.30'da başlayacak karşılaşmanın bilet fiyatları 5 milyon lira olarak belirlenirken, öğrencilerin karşılaşmayı 3 milyon lira karşılığında izleyebilecekleri belirtildi. 
     
</TEXT>
</DOC>
