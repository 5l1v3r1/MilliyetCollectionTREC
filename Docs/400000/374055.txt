<DOC>
<DOCNO> 374055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sondun17.html </URL>
<DATE> 2005/08/30/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
AB ve İngiltere arasında anti terör gerilimi yaşanabilir 
</HEADLINE>
<TEXT>

     Avrupa Komisyonu’nun ele alacağı göçmen yasalarının geçmesi halinde İngiltere’nin terörle mücadele yasalarıyla çelişkiler yaşanabileceği ifade edildi. 
     Avrupa Birliği’nin yürütme organı Avrupa Komisyonu tarafından 1 Eylül’de sona erecek yaz tatili ardından ele alınacak göçmenlik yasaları teklifinin İngiltere’nin anti- terör yasalarıyla çelişen ifadeler içerebileceği ifade edildi. Bu durumda Brüksel ile Londra arasında bir gerilim yaşanabileceği belirtiliyor. 
     Teklifin, sınırdışı hallerine çeşitli düzenlemeler getirdiği ifade ediliyor. Buna göre göçmenlerin sınırdışı edilmeden önce ne kadar tutuklu kalabileceği, sınırdışı edilecek kişilerin hangi şartlar altında ülkelerine gönderebilecekleri ayrıntılı biçimde ifade edilecek. 
     Bir Avrupa Komisyonu yetkilisi, Brüksel’in düşündüğü göçmen yasalarında, gönderileceği ülkede işkence ya da kötü muamele görme ihtimali olan kişilerin sınırdışı edilemeyeceği yönünde maddelerin olacağını söyledi. 
     AB kulislerinde, Brüksel ile Londra arasındaki gerilimin de işte tam bu noktada çıkabileceği konuşuluyor. 
     Zira, ay başında açıklanan İngiltere’nin anti-terör yasaları, sınırdışı edilme ile ilgili getirdiği düzenlemeler nedeniyle insan hakları örgütleri başta olmak üzere pek çok uluslararası platformdan eleştiri almıştı. 
     Uluslararası Af Örgütü, İngiltere’nin terörle mücadele yasalarını eleştiren kurumların başında geliyordu. 
     Teklife İngiltere makamlarının nasıl bir tepki göstereceği ise Brüksel’e yakın kaynaklar tarafından merakla bekleniyor. 
     
</TEXT>
</DOC>
