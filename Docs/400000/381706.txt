<DOC>
<DOCNO> 381706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sontur49.html </URL>
<DATE> 2005/09/26/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
ABD'nin Adana Konsolosu Reid Diyarbakır'da... 
</HEADLINE>
<TEXT>

     ABD’nin Adana Konsolosu Scott Reid, Haydi Kızlar Okula Kampanyası’na geçen yıl 9 milyon dolar verdiklerini, bu yıl da 6 milyon dolar destek vereceklerini söyledi. 
     İncelemelerde bulunmak amacıyla Diyarbakır’a gelen Konsolos Reid ile yardımcısı Andrew C. Wilson, AK Parti İl Başkanı Abdurrahman Kurt’u ziyaret ederek, bir süre görüştü. 
     Reid, burada yaptığı konuşmada, sadece Ankara’da değil, diğer illerde de Türkiye’nin bütün büyük partileriyle temas halinde olmaya çalıştıklarını belirtti. 
     Başbakan Recep Tayyip Erdoğan’ın Diyarbakır’da yaptığı konuşmadan sonra, Diyarbakır’da AK Parti İl Başkanlığı’nın gerçekten büyük işler yaptığını ifade eden Reid, şöyle konuştu 
     "AK Parti, sivil toplum örgütleriyle demokratikleşme konusunda bir açılım meydana getirmeye çalışıyor. Siz Diyarbakır’daki sivil toplum örgütleriyle çok duyarlı bir şekilde işbirliği yapıyorsunuz. Bu işbirliği Türkiye’nin demokratikleşmesine katkıda bulunacaktır. Bu çok önemlidir. Lütfen buna devam edin. Çok olumlu bir adım. Ulusal politika üzerine Başbakan’ın böylesine önemli bir vurguya öncelik verdiğinden dolayı artık hükümete de, partiye de o söylemleri yürütmek düşer. Biz Türkiye’nin yüzde 100 demokratikleşmesini hem AB için hem de kendi imajı için destekliyoruz. Geçen yıl Haydi Kızlar Okula Kampanyası’na 9 milyon dolar verdik. Bu yıl da 6 milyon dolar destek vereceğiz. Katrina kasırgasında Türkiye Cumhuriyeti ve Türk vatandaşları bu büyük acımızı paylaştı. Desteğiniz için teşekkür ediyoruz." Bir gazetecinin "ABD’nin terör örgütü PKK’ya müdahalesinin son günlerde gündemde olduğuna" ilişkin sorusu üzerine Reid, "Sanıyoruz bu konuyla ilgili yeterince açıklama yapıldı. Benim bu konuda daha fazla açıklama yapmama gerek yok" dedi. 
     
     "ÜLKEMİZ TARİHSEL DÖNÜŞÜM YAŞIYOR" 

     AK Parti İl Başkanı Abdurrahman Kurt da Katrina kasırgası nedeniyle üzüntülerini dile getirerek, ABD’nin büyük bir devlet olduğunu, büyük devlet olmanın tarihten beri kendilerine adaleti hatırlattığını belirterek, "ABD’nin elindeki güç, bugün belki dünyada adaleti sağlaması yönünde kullanmasıyla birçok insana huzur getirebilecek bir güçtür" diye konuştu. 
     Bölgenin demokrasi, özgürlük ve adalete ihtiyaç duyan bir bölge haline geldiğini, doğal olarak buna ihtiyacı olan insanların büyük devletlerden beklentilerinin bu yönde olacağını ifade eden Kurt, Başbakan Erdoğan’ın Diyarbakır gezisinin hemen sonrasında 120 sivil toplum örgütünün il binasında bir araya gelerek, büyük bir dayanışma örneği gösterdiğini söyledi. 
     Sivil toplum örgütlerinin Başbakan Erdoğan’ın ifadelerinin arkasında olduklarını ve desteklediklerini belirttiğini kaydeden Kurt, şunları söyledi 
     "Bölgede ve Türkiye’de bu davranış büyük bir takdir aldı. Sivil toplum örgütleriyle ülkemiz gerçekten tarihsel bir dönüşüm yaşıyor. 
     Başbakan’ın adımı, Türkiye’nin demokratikleşmesinde devrim niteliğinde bir adımdır. Bölge insanının buna çok büyük ihtiyacı var. Başbakan, büyük devlet adamı özelliğini göstererek, ülkenin her alanında, Söğüt gibi bir bölgede tekrar ederek büyük devlet olmanın adaletten, ilkelerinden doğru anlaşılmasından geçtiğini ifade etti. Şu vurucu cümleyi söyledi ’Ebediyen kardeşiz’. Bu cümle burada korkunç bir etki yarattı. Bu etkinin bütün katmanlara yayılarak, Başbakan’ın oluşturmak istediği büyük Türkiye’nin oluşmasına büyük katkı olacaktır. Bu anlamda büyük bir devlet olan ABD’nin büyük bir ülke olan Türkiye ile sürecin doğru işleyebilmesi, insanların ihtiyaçlarının doğru karşılanması adına elbette ki olmazsa olmaz stratejik işbirlikleri yaşanacaktır." 
     
</TEXT>
</DOC>
