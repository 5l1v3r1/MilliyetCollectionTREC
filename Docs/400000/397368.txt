<DOC>
<DOCNO> 397368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sonsiy27.html </URL>
<DATE> 2005/11/23/ </DATE>
<TIME> 19.20 </TIME>
<AUTHOR>  </AUTHOR>
<HEADLINE>
Başkanların Başkanı Durak, yeniden seçildi 
</HEADLINE>
<TEXT>

     Çukurova Belediyeler Birliği Genel Kurulu'nda başkanlığa yeniden Aytaç Durak seçildi. 
     Durak, Park Zirve'de yapılan genel kurulda, bölgedeki en büyük sorunların, yoğun göç ve düzensiz yerleşim olduğunu söyledi. 
     Çukurova yöresine gelen insanların büyük çoğunluğunun kaçak yapılaşma sonucu oluşan mahallelere yerleştiklerini belirten Durak, belediyelerin kısıtlı bütçesi nedeniyle varoşlara hizmet sunamamanın sıkıntısını yaşadığını kaydetti. 
     ''Bu mahallelerde yaşayan vatandaşların mutsuz, huzursuz ve umutsuz olduğunu'' belirten Durak, ''Gerekli hizmeti sunabilmek için, belediyelerin ekonomik yönden güçlendirilmesi gerekiyor. Belediye kaynakları acilen artırılmalıdır. Bütçeden daha fazla pay verilmelidir'' dedi. 
     Türkiye Belediyeler Birliği seçimlerinde de siyasi partilerden birlik yönetimine temsilci vermelerini istediklerini ifade eden Durak, şöyle konuştu 
     ''Böylece TBMM'de birliğimiz güç kazanacaktır. Ancak, biz siyasi bir birlik değil hizmet birliğiyiz. Yeni çıkan belediye yasalarına uyum göstermek ve doğru uygulamak için, birliklerimizde konusunda uzmanlarla çalışmak zorundayız. Sadece bir bakanlıktan 126 genelge çıkıyor. Belediye başkanı arkadaşlarım bu genelgeleri nasıl takip edecekler Ben genelgeye uymadığım gerekçesiyle 11 ay ceza aldım. Yargıtay Genel Kurulu ise bana verilen cezayı oybirliğiyle reddetti.'' Yapılan konuşmaların ardından Durak, başkanlık için tek aday olduğu genel kurulda, 104 oy alarak yeniden göreve getirildi. 
     Yönetim kurulu da Mersin Büyükşehir Belediye Başkanı Macit Özcan, Antakya Belediye Başkanı Mehmet Yeloğlu, Osmaniye Belediye Başkanı Davut Çuhadar, Seyhan Belediye Başkanı Azim Öztürk, Tarsus Belediye Başkanı Burhanettin Kocamaz, Ceyhan Belediye Başkanı Hüseyin Sözlü ve Abdioğlu Belediye Başkanı Şerafettin Uçar'dan oluştu. 
     
</TEXT>
</DOC>
