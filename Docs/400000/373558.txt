<DOC>
<DOCNO> 373558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/son/sondun24.html </URL>
<DATE> 2005/08/28/ </DATE>
<TIME> 21.10 </TIME>
<AUTHOR>  </AUTHOR>
<HEADLINE>
ABD'li bilim adamı Prof. Lewy, Ermeni soykırımı iddialarını yalanladı 
</HEADLINE>
<TEXT>

     ABD'nin önde gelen siyaset bilimcilerinden Profesör Guenter Lewy, Ermeni soykırımı iddialarına dayanak oluşturan 3 temel olguya ilişkin belge ve yorumların en azından ''şüpheli'' nitelik taşıdığını ve bunların, geçen yüzyıl başlarındaki Ermeni ölümlerinin önceden planlandığı iddialarını hiçbir şekilde kanıtlamadığını bildirdi. 
     Massachusetts Üniversitesi Öğretim üyesi Prof. Lewy, ''The Middle East Quarterly'' dergisinde yayımlanan makalesinde, soykırım iddialarına temel oluşturan üç olgunun, İstanbul'da 1919-1920 yıllarında askeri mahkemelerde yapılan yargılamalar, Osmanlı'nın son dönemlerinde yıkıcı ve bölücü faaliyetleri araştırmakla görevlendirdiği belirtilen ''Teşkilat-ı Mahsusa'' kuruluşuna ilişkin araştırmalar ve Naim Bey adlı Osmanlı bürokratına ait olduğu ileri sürülen hatıralar olduğunu belirtti. 
     Prof. Dr. Lewy, dikkatlice araştırıldığında, bunların, sözde soykırım için en fazla ''kuşkulu'' bir dayanak oluşturduğunu ve sözde soykırım iddialarını kanıtlamaktan çok uzak olduğunu vurguladı. 
     İlk olarak askeri mahkemeler konusuna değinen Lewy, bunların, İstanbul'un İngiliz işgalinde olduğu sırada son Osmanlı hükümeti döneminde kurularak, I. Dünya Savaşı başlarında iktidarda olan ''Jöntürk'' hükümeti yöneticilerini yargıladığını ve Talat, Enver ve Cemal paşaları Ermenilerin ölümünden sorumlu bularak, gıyaben idama mahkum ettiğini kaydetti. 
     Prof. Dr. Lewy, Ankara'da Mustafa Kemal Atatürk hükümetinin, İstanbul'daki bu askeri mahkemelerin faaliyetlerinin durdurulması için 11 Ağustos 1920 tarihinde emir yayımladığını ve 17 Ekim 1920'de son Osmanlı kabinesinin düşmesiyle mahkemelerin dağıldığını anlattı. 
     Bu mahkemelerin tutanaklarının kayıp olduğunu belirten Lewy, Osmanlı askeri mahkemelerinin, İstanbul işgal altındayken adaleti yerine getirmekten çok uzak koşullarda faaliyet gösterdiğine ve Jöntürklere karşı intikam hisleriyle hareket ettiğine dikkati çekti. 
     Prof. Lewy, o dönemde İstanbul'daki İngiliz yüksek komiseri S.A.G. Calthorpe'un bile, Londra'ya gönderdiği bir mesajda, ''kaba komedi niteliğini taşıyan bu mahkemeler, prestijimize zarar veriyor'' diye yazdığını vurguladı. 
     Bu mahkemelerdeki yargılamaların, Ermeni iddialarını kanıtlayacak nitelikten uzak olduğuna işaret eden Lewy, ikinci olarak Teşkilat-ı Mahsusa'yı ve bu kuruluşun sözde soykırımdaki rolüne ilişkin iddiaları incelerken, suçlamaların, bu teşkilata ilişkin belgelere değil, onları okuduğunu belirtenlerin kuşkulu ifadelerine dayandığını kaydetti. 
     Lewy, sözde soykırım iddialarına üçüncü dayanak olarak gösterilen Naim Bey'in hatıraları üzerinde dururken de burada bütün Ermenilerin öldürülmesi için Talat Paşa'nın açık emri bulunduğunun yazıldığını hatırlattı. Ancak Lewy, Aram Andonyan adlı Ermeni tarafından dünyaya yayılan bu belgeleri dikkatle inceleyen Türk tarihçilerin, belgelerin ''sahte'' olduğu görüşünü savunmakta yalnız kalmadığına dikkati çekti. 
     Prof. Lewy, Hollandalı tarihçi Erik Zurcher'in, Andonyan'dan ortaya çıkan ''Naim Bey belgelerinin sahte olduğunun kanıtladığını'' yazdığını ve İngiliz tarihçi Andrew Mango'nun da bu görüşü paylaştığını belirtti. 
     Lewy, makalesinin sonunda, ''I. Dünya Savaşı'ndaki ölümleri soykırım olarak nitelendiren Ermeni iddialarına temel oluşturan bu üç dayanak da Jöntürk rejiminin, ölümleri kasten planladığı yönündeki suçlamaları kanıtlamakta başarısız kalıyor. Önceden planlı bir yok etme politikasına işaret eden diğer dayanaklar da daha ileri gidemiyor'' dedi. 
     
</TEXT>
</DOC>
