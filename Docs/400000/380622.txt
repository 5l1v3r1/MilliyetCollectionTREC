<DOC>
<DOCNO> 380622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/sonspo03.html </URL>
<DATE> 2005/09/22/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Rıza'nın "kapris yapıyorlar'' dediği isimler tartışmaya son noktayı koydu 
</HEADLINE>
<TEXT>

     Kötü gidişin sorumlusu oldukları ileri sürülen Beşiktaş’ın önde gelen isimleri, tartışmaya noktayı koydu 
     
     Üçlü isyan... 

     Beşiktaş’taki sorun, kadroya giremeyen takımın önde gelen oyuncularının yaptığı kaprisler... Oynamadığı zaman basınla ya da yönetimle bu işi çözmeye çalışıyorlar. Bence o yolu seçeceklerine, sahada çalışıp formalarını almayı denemeliler. Bizim en büyük sıkıntımız bu...'' Rıza Çalımbay’ın önceki gün söylediği bu sözlerin ardından Siyah-Beyazlı ekibin ağır topları Tayfur Havutçu, Sergen Yalçın ve İbrahim Üzülmez, ilginç açıklamalar yaptı. 
     
     Mahkemede görüşürüz’ 

     Teknik direktör Rıza Çalımbay’ın gideceğini söylediği iddia edilen Sergen, Bu kadar etkili olduğumu bilmiyordum Ben neymişim böyle... Hocanın gideceğini söylemişim, takımı sabote etmişim. Bu kadar deli saçması şeyler duymadım. Ben sadece Beşiktaş’ın futbolcusuyum. Bu tip iddiaları ortaya atan kişiler, bizi kendileri gibi sanmasınlar. Böyle iftira atan kişilerle mahkemede görüşeceğim'' diyerek tepkisini dile getirdi. 
     
     Böyle şey olmaz’ 

     Kaptan Tayfur, Oynasak da, oynamasak da sorun adam gibi gösteriliyoruz. Bizden ne istiyorlar anlamış değilim. Biz, yıllarca emek verdiğimiz bir takımı nasıl sabote ederiz Elimizde bomba ile mi dolaşıyoruz'' diye konuştu. Bu sezon fazla şans bulamayan İbrahim Üzülmez ise isyanını şu sözlerle ifade etti Birileri bizi hedef olarak gösteriyor. Ama ben sadece eski günlere dönmek için çalışıyorum ve futbolu düşünüyorum. Beşiktaş bizim ailemiz. 
     
     Eski günleri mumla arıyorlar 

     Beşiktaş’ın 100. yılındaki şampiyonlukta büyük pay sahibi olan Sergen Yalçın, Tayfur Havutçu ve İbrahim Üzülmez, eski performanslarından çok uzak bir görüntü çiziyorlar. Sakatlıklardan bir türlü kurtulamayan Sergen geride kalan 5 maçta sadece 17 dakika sahada kalırken, 1 kez gol sevinci yaşadı. Kaptan Tayfur, 2 maçta 154 dakika şans bulurken, İbrahim Üzülmez ise 2 maçta toplam 180 dakika forma giydi. 
     
</TEXT>
</DOC>
