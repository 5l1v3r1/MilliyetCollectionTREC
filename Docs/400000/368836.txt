<DOC>
<DOCNO> 368836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/spor/spo30.html </URL>
<DATE> 2005/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Devler Gürcistan ile oynuyor 

SIRBİSTAN Karadağ'da eylül ayında düzenlenecek 34. Avrupa Erkekler Basketbol Şampiyonası finallerinin hazırlıklarını sürdüren A Milli Takım, kamp çalışmaları için dün sabah İtalya'ya gitti. Bormio'da 25 Ağustos'a dek kamp yapacak olan milliler 6 hazırlık maçı oynayacak. Ay - Yıldızlı ekibimiz, program değişikliği nedeniyle ilk maçını bu akşam Bulgaristan yerine Gürcistan'la yapacak. 

Genç bayanlar hırsını aldı 

MACARİSTAN'IN başkenti Budapeşte'deki 22. Avrupa Genç Bayanlar Basketbol Şampiyonası'nda Türkiye, Yunanistan yenilgisinin faturasını Bulgaristan'a çıkardı. Ay - Yıldızlılar, klasman grubundaki ikinci sınavında Bulgaristan'ı 87-66 devirdi. Gençler son maçında bugün TSİ 15.00'te Polonya ile karşılaşacak. Avrupa Şampiyonası'na hazırlanan A milliler ise, İstanbul'da yapılan özel turnuvadaki 2. maçında Romanya'yı 89-62 mağlup etti. 

Elliot'tan imza 

YENİ sezonda şampiyonluk hedefleyen Beşiktaş, basketboldaki transfer atağını sürdürüyor. Önceki gün Kerem Tunçeri'yi renklerine katan Siyah-Beyazlılar, ABD'li Rodney Elliott ile bir yıllık imza attı. İspanya'nın Fuenlabrada takımından transfer edilen Elliott, 29 yaşında ve 2.04 metre boyunda. 2004-2005 sezonunda Cibona Zagrep takımına, ardından da Fuenlabrada'ya transfer olan deneyimli oyuncunun geçtiğimiz sezon 8.5 sayı ve 6 ribaunt ortalaması ile oynadığı bildirildi. 

Tekel fırtınası 

BASKETBOL Ligi takımlarından İstanbul Tekelspor, ABD'li oyuncu Kenny Walker ve Nedim Dal ile anlaştı. Sarı - Siyahlı kulübün Şube Sorumlusu Ahmet Uzunyaşar, her iki oyuncuyla da anlaşmaya vardıklarını ve birer yıllık sözleşme imzalayacaklarını açıkladı. Geçen sezon Kosova Ligi'nde KB Mabetex takımında oynayan Kenny Walker 25 yaşında ve 2.06 metre boyunda. 30 yaşında ve 2.12 metre boyundaki Nedim Dal ise geçen sezon TOFAŞ'ta forma giymişti. 

Cevanşir Cup'ta finale doğru 

TED Spor Kulübü tesislerinde yapılan 16 yaş ve altı Uluslararası Koçbank-Cevanşir Cup Turnuvası'nda Türk sporcular emin adımlarla finale doğru gidiyor. Dün oynanan maçlar sonunda rakiplerini mağlup etmeyi başaran Adem Özmeral, Ece Yavuz, Çağla Büyükakçay, Serkan Öztorun, Çağlar Özbek bugün çeyrek finalde mücadele edecekler. 

Kalla, Sivas'ta 

Süper Lig'in yeni takımı Sivasspor, Kamerunlu stoper Raymond Kalla'yı renklerine bağladı. 1.90 boyundaki tecrübeli futbolcu, 2 yıllık resmi sözleşmeye imza attı. 30 yaşında olan deneyimli savunmacı, milli takımda 82 kez forma giydi. Sivas'a gelen Nijeryalı golcü M'Bamba için ise kararı Lorant verecek. 

S.Donetsk'e Inter darbesi 

Şampiyonlar Ligi 3. ön eleme turu ilk maçında Inter, Lucescu'nun çalıştırdığı Shakhtar Donetsk'i deplasmanda 2-0 yendi. Ukrayna ekibinin Trabzon'dan transfer ettiği Tolga Seyhan yedek bekledi. Serhat'ın on birde başladığı ve 90 dakika oynadığı mücadelede ise Anderlecht evinde Slavia Prag'ı 2-1 devirdi. Diğer sonuçlar CSKA Sofya-Liverpool 1-3, Malmö-Thun 0-1, Brondby-Ajax 2-2, Petrzalka-Partizan 0-0, S.Bükreş-Rosenborg 1-1, Basel-W.Bremen 2-1, R.Wien-L.Moskova 1-1. 

Avrupa ligleri GOAL'de 

GOAL, Ağustos sayısını Avrupa'nın önde gelen liglerine ayırdı. Premier Lig, Bundesliga ve Ligue 1 rehberlerine yer verilen derginin yeni sayısında Altın Ayakkabılı Thierry Henry ile ilgili de bir konu bulunuyor. Ayrıca "Türkiye Süper Ligi Masaüstü Fikstürü" de veriliyor. 


</TEXT>
</DOC>
