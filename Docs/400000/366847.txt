<DOC>
<DOCNO> 366847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/dunya/dun01.html </URL>
<DATE> 2005/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Eli kanlı PKK'nın faaliyetlerine izin verilemez 
</HEADLINE>
<TEXT>


ABD Büyükelçiliği Maslahatgüzarı Nancy McEldowney Milliyet'e yazdı 


Afganistan'daki Türk kahramanlar eve dönüş için yola çıktılar. Türk Silahlı Kuvvetleri, Afganistan'daki Uluslararası Güvenlik ve Yardım Kuvveti UGYK harek tının komutasını ikinci kez büyük bir başarı ve saygınlıkla yerine getirdi. 
Türkiye böylece uluslararası topluma büyük bir katkıda bulunmuş oldu. 11 Eylül 2001'de Amerika Birleşik Devletleri'nde meydana gelen terör olaylarından sonra, bütün dünya ülkeleri Afganistan'dan kaynaklanan tehlikenin yalnızca bertaraf edilmesine değil, aynı zamanda 20 yıl devam eden savaş ve acımasız köktendinci diktatörlüğün sancılarını yaşayan Afgan halkının sıkıntılarına da odaklandı. 
Amerika Birleşik Devletleri ve Türkiye, Afgan halkına verilen sözlerin tutulması için el ele verdi. Bir zamanlar diktatörlüğün olduğu yerde, artık umutlar yeşermeye başladı. Kendi kendilerini molla ilan edenlerin barbarca emirleri silah zoruyla uygulattığı zamanları geride bırakan Afgan halkı, şimdi seçilerek gelmiş bir başkan tarafından yönetiliyor ve parlamento üyelerini belirlemek üzere Eylül ayında yapılacak olan seçimlere hazırlanıyor. 
Türkiye ve ABD, Afganistan'ın eli kanlı bir rejimini yıkmakla kalmayıp Afgan halkına gelecek için umut da getirmiştir. Taliban, 11 Eylül saldırısını düzenleyip, Amerika, Türkiye ve dünyadaki diğer ülkeleri tehdit etmeye devam eden El Kaide terör ağını desteklemiş ve korumuştur. Bu teröristler Kasım 2003'te İstanbul'da Türkleri öldürdüler. Madrid, Londra, Şarm el-Şeyh ve Irak'taki hain saldırılardan görüldüğü üzere bu mücadele henüz bitmekten çok uzak. 

Eli kanlı PKK 
Bu mücadele Türkiye'de de, yeniden başlayan eli kanlı PKK terör faaliyetlerine karşı devam etmektedir. ABD, PKK'nın faaliyetlerine karşı Türkiye ile birlikte 20 yılı aşkın zamandır mücadele vermektedir. 
Türk hükümetine verdiğimiz somut destek ve eylemlerimizle, Türkiye'yi bunca yıldır tahrip eden şiddeti durdurmak için sebatla çalıştık. Ve çalışmaya da devam edeceğiz. 
Biz PKK'yı, onun liderlerini ve terörist faaliyetlerini çok açık bir şekilde kınadık. Ve kınamaya devam edeceğiz. 
ABD ve Irak'ın egemen hükümeti, toprakları üzerinden herhangi bir ülkeye terörizm tehlikesi yaratmayacak kadar özgür ve birleşik Irak'ın kurulması konusunda kararlıdır. 
Türkiye, Irak ve ABD olmak üzere her üç hükümet de bu amacın gerçekleştirilmesi azmindedir ve bu yolda çalışmaktadır. 

İzin veremeyiz 
Terörizmde çifte standart asla olamaz. Teröristlerin tehdidi hepimize yöneliktir çünkü onların amacı özgür toplumların kararlılığını dağıtmaktır. Buna asla izin veremeyiz ve vermeyeceğiz. Karşılaştığı bütün sıkıntılara rağmen Türkiye'nin gösterdiği kararlılık hiçbir tereddüte yer olmayacak kadar açıktır. 
Türkiye'nin katkısı sadece askerlerini Afganistan'a göndermekten ibaret de değildir. Türkiye, "NATO Eğitim Görevi" çerçevesinde Iraklı askerlerin eğitilmelerini sağlamaktadır. 
Türkiye ayrıca Akdeniz'de Müttefik ülkelerin Operation Active Endeavor" faaliyetinde devriye görevini yürütmektedir. 
Önümüzdeki günler içinde Afganistan'da görev yapmış Türk askerleri memleketlerine dönmüş, ailelerine ve arkadaşlarına kavuşmuş olacak. Sevinç gözyaşları, neşe ve kahkahaya karışacak. Hep birlikte bu mutlu anı kutlayalım ve bizi bekleyen zorlu ödevlere devam edelim. 


</TEXT>
</DOC>
