<DOC>
<DOCNO> 372504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sonsiy17.html </URL>
<DATE> 2005/08/24/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
DEHAP'lılar Ağır Ceza Mahkemesi'ne sevkedildi 
</HEADLINE>
<TEXT>

     DEHAP Genel Başkanı Tuncer Bakırhan'ın da aralarında bulunduğu 8 parti yöneticisi, tutuklama istemiyle Ankara 11. Ağır Ceza Mahkemesi Nöbetçi Hakimliği'ne sevk edildi. 
     DEHAP Parti Meclisi PM ve il başkanları toplantısı sonuç bildirgesiyle ilgili soruşturması yürüten Ankara Cumhuriyet Savcısı Mustafa Kelkit, DEHAP yöneticisi 10 kişinin ifadesini aldı. 
     Savcı Kelkit, DEHAP Genel Başkanı Bakırhan'ın da aralarında bulunduğu 8 kişiyi tutuklama istemiyle Ankara 11. Ağır Ceza Mahkemesi Nöbetçi Hakimliği'ne sevk etti. 
     Savcı Kelkit, 2 kişiyi de serbest bıraktı. 
     
     İFADEDE NE DEDİLER 

     Aralarında DEHAP Genel Başkanı Tuncer Bakırhan’ın da bulunduğu DEHAP Parti Meclisi üyesi dokuz kişi DEHAP Başkanlar Kurulu sonuç bildirgesinde yer alan "Sayın Öcalan" ve Kürt sorunun muhattabının Öcalan olduğuna dair ifadeler nedeniyle Cumhuriyet Başsavcılığı’na ifade verdi. 
     Terör ve organize suçlara bakmakla görevli Ankara Cumhuriyet Savcısı Mustafa Kelkit'in yürüttüğü soruşturma kapsamında DEHAP Genel Başkanı Tuncer Bakırhan ve bazı PM üyeleri ifade vermek için öğleden önce Ankara Adalet Sarayı'na geldiler. 
     Bakırhan, burada gazetecilere yaptığı açıklamada, bildirgede "Kürt sorununun" demokratik ve barışçıl yollardan çözümüne dönük ifadelere yer verildiğini savunarak, Başbakan Recep Tayyip Erdoğan'ın "Aydınlarla" yaptığı görüşmede ve Diyarbakır gezisinde dile getirdiği görüşler paralelinde ifadeler bulunduğunu kaydetti. 
     "Kürt sorunu ne şiddetle, ne de retle çözülecek bir şeydir" diyen Bakırhan, soruşturmanın bu gerçeği kabul etmeyen çevrelerin yoğun pompalamaları sonucu açıldığını ileri sürdü. 
     Bakırhan, şöyle devam etti 
     "Bizi soruşturanlar, Sayın Başbakan'ı da sorgulamalı. Bildirgede yer alan ifadeler, kamuoyunda dile getirilen düşüncelerden çok farklı değil. Bizim üzerimizden hükümete ve farklı çevrelere mesaj verilmek isteniyorsa, buna gerek olmadığını belirtmek istiyorum. 
     Sonuç bildirgesi doğru ve arkasındayız. Dün olduğu gibi bugün de yarın da demokratik çözüme yönelik mücadelemizi savunacağız. Bu konuda Sayın Başbakan dahil, sorunun çözümüne yönelik barışçıl düşünceleri önemsiyoruz." 
     
     'SİYASİ KÜLTÜR VE NEZAKET KURALLARI' 

     Bakırhan, bildirgede, terör örgütü ele başı Abdullah Öcalan'dan "Sayın" şeklinde bahsetmelerini değerlendirirken, "Siyasi kültürümüz, aile kültürümüz ve nezaket kuralları kişiler arasında ayrım getirmiyor. Sayın Adnan Menderes, idam cezası aldı. Ona da 'Sayın' diyoruz. Türkiye'nin sorunu 'Sayın' demekle ya da dememekle çözülecek değil" diye konuştu. 
     Savcı Mustafa Kelkit, soruşturmayı Türk Ceza Kanunu'nun "örgütün veya amacının propagandasını yapmak" suçunu düzenleyen 220 8. maddesi uyarınca yürütüyor. 
     
</TEXT>
</DOC>
