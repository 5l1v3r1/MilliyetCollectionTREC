<DOC>
<DOCNO> 360918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/spor/spo06.html </URL>
<DATE> 2005/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'da doping şoku 
</HEADLINE>
<TEXT>


92.'si koşulan Fransa Bisiklet Turu'nun dün gerçekleştirilen 11. etabı öncesi aracında doping maddesi bulunan İtalyan sporcu Dario Frigo gözaltına alındı 


Bisiklet yarışlarında dünyanın en önemli organizasyonu olan Tour de France'da yarışan İtalyan bisikletçi Dario Frigo, arabasında doping maddesi bulundurduğu gerekçesiyle tutuklandı. Frigo'nun takımı Fassa Bortolo'dan yapılan açıklamada Fransız polisi tarafından İtalyan bisikletçinin karısının kullandığı araçta yapılan aramalarda 10 dozluk EPO maddesi bulunduğu kaydedildi. 
Frigo'nun da bulunduğu araçta yapılan aramalarda yasak maddeye rastlandığı bildirilirken, bu olayın sadece Frigo'yu ilgilendiren bir konu olduğu, tüm takımı etkilemeyeceği ifade edildi. Tecrübeli pedal genel klasmanda 52. sırada yer alıyordu. 31 yaşındaki Frigo 2001 yılında da İtalya Bisiklet Turu'nda otel odasında bulunan doping maddeleri yüzünden yarıştan çekilmek zorunda kalmıştı. 2002'de de Tour de France'da mücadele eden Litvanyalı Raimondas Rumsas'ın eşinin aracında doping maddesine rastlanmıştı. Rumsas ve eşi kasım ayında Fransa'da yargı önüne çıkacak. 

Düello Vinokourov'un 

Fransa Bisiklet Turu'nun dün Crounchevel - Briancon arası koşulan toplam 173 kilometrelik 11. etabında zafer Alexandre Vinokourov'un oldu. Yarışın son kilometrelerine Santiago Botero ile adeta bir düelloya girişen Kazak bisikletçi finişi gören ilk isim oldu. Botero son anlardaki sprintiyle 36 saniyelik farkı kapatsa da Vinokourov 1 saniye farkla yarışı kazandı. Turun en yüksek yeri olan 2645 metrelik Col du Galibier tepesini de kapsayan etapta sarı mayonun sahibi Lance Armstrong, Kazak pedalın 1 dakika 15 saniye arkasında kaldı. ABD'li bisikletçi genel klasmanda Rasmussen'in 38 saniye önünde liderliğini sürdürüyor. Turda bugün 187 kilometrelik Briancon - Digne les Bains etabı gerçekleştirilecek. 


</TEXT>
</DOC>
