<DOC>
<DOCNO> 361399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sonsiy09.html </URL>
<DATE> 2005/07/15/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Aksu Vatanımızı bölmeye çalışanları güvenlik güçlerimiz yok edecektir 
</HEADLINE>
<TEXT>

     İçişleri Bakanı Abdülkadir Aksu,"Her karış toprağı aziz şehitlerimizin kanlarıyla yoğrulmuş olan bu güzel vatanımızı bölmeye, birlik ve beraberliğimizi bozmaya yönelik her türlü girişimi, bu aziz vatanımızın bağrından çıkmış kahraman güvenlik güçlerimiz, şimdiye kadar olduğu gibi bundan sonra da yok edecektir. 
     Bundan hiç kimsenin en küçük şüphesi dahi olmamalıdır" dedi. 
     Bursa Polis Eğitim Merkezi’nde komiser yardımcılığı kursu gören personele sertifikaları, Bakan Aksu’nun da katıldığı törenle dağıtıldı. 
     Aksu, törende, Türkiye’de son zamanlarda terör örgütünün kalleşçe ve haince pusularla, tek amacı huzuru sağlamak olan güvenlik güçlerine ve masum vatandaşlara menfur saldırılarına şahit olduklarını söyledi. 
     Türkiye’nin, kardeşi kardeşe kırdıran, milli servetin büyük kısmının boş yere heba olmasına neden olan terör illetinden çok çektiğini belirten Aksu, binlerce vatan evladının bu terör belasının kurbanı olduğunu vurguladı. 
     Geride bırakılan yıllarda, milletçe yaşanılan acı tecrübelerden anlaşıldığı gibi, hiç kimsenin terörle bir yere varamayacağına, terörün kan, gözyaşı ve mağduriyet getirdiğine işaret eden Aksu, şöyle konuştu 
     "Teröre prim ve cesaret verecek her davranışın milli birlik ve beraberliğimize, ülkemizin kalkınmasına ve aydınlık geleceğine vurulan en büyük darbe olduğunu, en yüksek derecede bütün milletimiz, aziz vatandaşlarımız idrak içindedirler. 
     Şu hususu bir kez daha içtenlikle belirtmeliyim ki, her karış toprağı aziz şehitlerimizin kanlarıyla yoğrulmuş olan bu güzel vatanımızı bölmeye, birlik ve beraberliğimizi bozmaya yönelik her türlü girişimi, bu aziz vatanımızın bağrından çıkmış kahraman güvenlik güçlerimiz, şimdiye kadar olduğu gibi bundan sonra da yok edecektir. 
     Bundan hiç kimsenin en küçük şüphesi dahi olmamalıdır." 
     
</TEXT>
</DOC>
