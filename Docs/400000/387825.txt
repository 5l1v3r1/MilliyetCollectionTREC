<DOC>
<DOCNO> 387825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/siyaset/siy02.html </URL>
<DATE> 2005/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAVATAN'a yeni logo 
</HEADLINE>
<TEXT>


Yeşil rengin partinin yeni logosunda cesurca kullanılması dikkat çekti 

ANKARA Milliyet 


ANAP Genel Başkanı Erkan Mumcu, 3 yıl önce "Yolsuzlukla bütünleşmiş bir parti" diyerek terk ettiği ANAP'ı yeni bir görünüme kavuşturmak amacıyla geçmişin son kalıntılarını da siliyor. 
Partinin kısaltmasının "ANAVATAN" olarak deklare edilmesi ve internet adresinin buna göre değiştirilmesinin ardından, yeni logo da bugünden itibaren kullanıma alınıyor. ANAP'ın yeşil zemin üzerine beyaz arı figürü ve "ANAVATAN" yazısından oluşan yeni logosu bugün ilk grup toplantısında kullanılacak. 
Genel merkez binası yeni logodan oluşan bayraklarla süslenecek ve bina içindeki logolar yenileriyle değiştirilecek. "İslami" çağrışım yapması nedeniyle partilerin kaçındığı yeşil rengin yeni logoda cesurca kullanılması dikkat çekti. 
"Saydamlık" imajı için partinin dış cephesini aynalı camla kaplatma projesi ise Hazine yardımıyla ilgili sorunlar nedeniyle askıya alındı. 

Özyer resmen katıldı 
AKP'den önceki gün ayrılan Milletvekili Hasan Özyer de dün ANAP'a katıldı. Böylece ANAP'ın TBMM'deki sandalye sayısı 22'ye yükseldi. 



</TEXT>
</DOC>
