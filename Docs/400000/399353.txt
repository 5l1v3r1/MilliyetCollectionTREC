<DOC>
<DOCNO> 399353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sonspo19.html </URL>
<DATE> 2005/11/30/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Galatasaray, Ankaraspor maçı için kondisyon çalıştı 
</HEADLINE>
<TEXT>

     Galatasaray, hafta sonunda Ankaraspor ile yapacağı Turkcell Süper Ligi maçının hazırlıklarını, 1 günlük izinin ardından bugünkü antrenmanla sürdürdü. 
     Antrenör Erdal Keser yönetiminde önce üst sahada bir süre koşu yapan sarı-kırmızılı futbolcular, daha sonra tesislere geçerek burada kondisyon çalıştı. 
     Antrenmana, belinde ağrısı bulunan Hasan Şaş dışında tüm futbolcular katıldı. 
     Kulüp doktoru Murat Çevik, Hasan Şaş'ın tedavisinin sürdüğünü ifade ederken, Song'un boynunda ağrısının devam ettiğini ve bu oyuncunun topa kafa vurmakta zorluk çektiğini söyledi. Dr.Çevik, sakatlığı bulunan Cihan'ın koşuya katılabildiğini, ancak günün ikinci antrenmanına çıkıp çıkamayacağının yapılacak kontrolden sonra belli olacağını kaydetti. 
     Galatasaray, Ankaraspor maçının hazırlıklarını, öğleden sonra yapacağı antrenmanla sürdürecek. 
     
</TEXT>
</DOC>
