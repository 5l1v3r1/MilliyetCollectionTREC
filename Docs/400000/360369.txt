<DOC>
<DOCNO> 360369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sondun47.html </URL>
<DATE> 2005/07/12/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
"ABD güçleri, Irak hükümeti güçlerinin ihtiyacı olduğu sürece kalacak" 
</HEADLINE>
<TEXT>

     ABD Dışişleri Bakan Yardımcısı Robert Zoellick, Irak'taki Amerikan güçlerinin, yeni Irak hükümeti güçlerinin ihtiyacı olduğu sürece bu ülkede kalacağını söyledi. 
     Irak'ın başkenti Bağdat'ı ziyaret eden Zoellick, ''Amerikan güçleri Irak halkına desteğini sürdürme niyetindedir ve Irak güçleri güvenliği sağladığında biz çekileceğiz. Bu, 'ABD'nin Irak ile ilgisi, Irak güvenlik güçlerinin direnişle baş edebilme koşullarına bağlı' anlamındadır'' dedi. 
     Irak'ta siyasi süreçte ilerlemenin direnişçilere karşı mücadelede çok önemli olduğunu belirten Zoellick, ''Yeni Irak'ı inşa etmek ve direnişi yenilgiye uğratmak, anayasal süreç ve seçimler gibi siyasi unsuru, ekonomik unsuru ve daha sonra askeri unsuru birbirine bağlamayı icap ettiriyor. Bu kolay değil ve önümüzde daha uzun yol var'' diye konuştu. 
     Bu arada Başbakan İbrahim Caferi, mecliste yaptığı konuşmada, Irak'taki Amerikan güçlerinin sonsuza kadar ülkede kalmayacağını, ancak bir çekilmenin direnişçilerin hükümete yönelik saldırılarıyla zorla kabul ettirilmemesi gerektiğini söyledi. 
     Yabancı güçlerin ayrılması konusuna Irak halkının seçilmiş kurumlarıyla karar verilmesi gerektiğini söyleyen Caferi, ''Yabancı güçlere daha fazla ihtiyaç kalmadığına karar verildiği zaman onlar ülkeyi terk edecek'' diye konuştu. 
     Caferi, ''Dünyada hiçbir ülke yabancı güçlerin topraklarında bulunmasıyla onurlandırılmaz. Irak hükümeti, Amerikan güçlerinin davranışları konusunda Iraklı sivillerin şikayetlerini inceleyecektir'' dedi. 
     Birçok Iraklı ABD önderliğindeki çokuluslu güçten rahatsız olsa da bazıları, Irak hükümetinin, Irak güçlerinin güvenliği sağlama sorumluluğunu almaya hazır olmaması halinde yabancı güçlerin çekilmesinin riskli olacağı yönündeki görüşünü paylaşıyor. 
     
</TEXT>
</DOC>
