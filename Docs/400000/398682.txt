<DOC>
<DOCNO> 398682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sonsiy13.html </URL>
<DATE> 2005/11/28/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Kredi kartında fahiş faize fren 
</HEADLINE>
<TEXT>

     ANKARA Milliyet 

Kredi kartı sistemini yeniden düzenleyen Banka Kartları ve Kredi Kartları Yasa Tasarısı, dün TBMM Başkanlığı'na sunuldu. Tasarıya göre, borcunu ödemeyenin kartı 4 ay sonra iptal edilecek ve gecikme hali dahil olmak üzere borçlara bileşik faiz uygulanamayacak. Gecikme faiz oranı, sözleşmedeki faiz oranının yüzde 30 fazlasını geçemeyecek. Düzenleme, yürürlük tarihinden önceki borç ve alacakları kapsamıyor. 
     Tasarıyla getirilen kurallar şöyle 
     Talep olmadan kredi kartı verilmeyecek. Şubeler dışında kredi kartı talebi toplanabilecek yerler Bankalar Birliği'nce belirlenecek. 
     Asgari tutarın 3 ay içinde ödenmemesi durumunda, bildirimde bulunulacak ve 1 aylık süre içerisinde ödenmezse kredi kartları iptal edilecek. Adli cezaların uygulanması halinde kart iptal edilecek. Borcun tamamı ödeninceye kadar yeni kredi kartı düzenlenemeyecek. 
     İlk yıl için tanınacak limit, aylık ortalama gelirin iki katını aşamayacak. Ek kredi kartları, asıl kart limitini aşamayacak. Limit hesaplanırken, başka bankaların verdiği kartlar da dikkate alınacak. 
     Kart sahibi, son ödeneme tarihinden itibaren 10 gün içinde borca itirazda bulunabilecek. 
     
     İşyeri kanıtlayacak 
     İletişim araçlarıyla yapılan harcamalardaki hukuka aykırı kullanımlardan kart sahibi sorumlu tutulamayacak. Telefon, elektronik ortam, sipariş formu gibi yöntemlerle kart numarası bildirilerek yapılan alışverişte ispat yükü işyerine ait olacak. 
     İşyerleri, kartın kullanılması dolayısıyla komisyon gibi ek ödeme isteyemeyecek. 
     İşyerleri, kart ve kart sahibiyle ilgili bilgileri saklayamayacak, kopyalayamayacak. 
     Asgari ödeme tutarı, son ödeme tarihinde ödenmediği takdirde kart sahibi gecikme faizi dışında yükümlülük altına sokulamayacak. 
     Kart sahibinin borcu kefile bildirilmedikçe, kefil için temerrüt durumu oluşmayacak. Kefil, ancak yazılı onayı varsa yükseltilen kart limitinden sorumlu olacak. 
     Sözleşmedeki değişiklikler bildirim tarihinden sonrası için geçerli olacak. 
     Faiz artışının geçerli olması için 30 gün önceden bildirilmesi gerekecek. 
     Hesap kesim tarihinden öncesine faiz yürütülemeyecek. Nakit kullanımda işlem tarihi esas olacak. 
     Dönem borcunun bir bölümünün ödenmesi halinde kalan miktar üzerinden faiz hesaplanacak. 
     Gerçeğe aykırı harcama belgesi düzenleyen veya belgeleri tahrif edenler 2 yıldan 5 yıla kadar hapis cezasıyla yargılanacak. 
     Banka kartını çaldırdığı yolunda gerçeğe aykırı beyanda bulunarak kartı kullanan veya kullandıran, 1 yıldan 3 yıla kadar hapis cezası alacak. 
     
</TEXT>
</DOC>
