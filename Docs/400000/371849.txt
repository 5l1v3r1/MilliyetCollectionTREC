<DOC>
<DOCNO> 371849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/soneko18.html </URL>
<DATE> 2005/08/22/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Borsanın "Parlayan yıldızı" Gayrimenkul Yatırım Ortaklıkları oldu... 
</HEADLINE>
<TEXT>

     Gayrimenkul sektöründe yaşanan pozitif gelişmelerin olumlu yönde etkilediği Gayrimenkul Yatırım Ortaklığı'nın GYO , İMKB'nın ''parlayan yıldızı'' olduğu bildirildi. 
     GYO'ların yılbaşında 1,08 milyar dolar olan porföy değerlerinin 6 ayda 1,59 milyar dolara yükseldiği ve endeksinin yıl sonuna doğru yeni zirve denemeleri yapmasının beklendiği belirtildi. 
     Gayrimenkul Yatırım Ortaklığı Derneği GYODER Başkanı Haluk Sur, AA muhabirine yaptığı açıklamada, makro ekonomik göstergelerden yansıyan iyimser havayla pek çok sektörde olduğu gibi inşaat ve gayrimenkul sektöründe de yatırımlar ve yeni projelerin geliştirilmeye başlandığı bir dönem içerisinde olunduğunu söyledi. 
     Mortgage kanununun da çıkmasıyla oluşacak olumlu havanın, yabancı yatırımcıların da oldukça ilgisini çektiğini ve gerek kurumsal kimlikleri, gerek şeffaf yapıları sebebiyle gayrimenkul yatırım ortaklıklarının güven verdiğini anlatan Sur, ''Uygun uzun dönem finansman araçlarının çok yakında piyasaya çıkarılmasıyla sektördeki büyüme sürecinin hızlanarak devam etmesi ve GYO'ların daha fazla önem kazanması beklenmektedir'' dedi. 
     Sur, gayrimenkul sektöründe yaşanan pozitif gelişmelerin GYO'lara da aynı yönde yansıdığını kaydederek, şöyle konuştu 
     ''Türkiye'de halen İMKB'de işlem gören 10 GYO şirketi bulunmaktadır. Borsada işlem gören GYO'ların 31 Aralık 2004'te 1,08 milyar dolar olan toplam portföy değeri, Akmerkez GYO'nun da eklenmesiyle 30 Haziran 2005'te 1,59 milyar dolara yükseldi. Ayrıca, 1,04 milyar dolar olan toplam net aktif değer de aynı dönemde 1,47 milyar dolara çıktı. 
     GYO'lar 2005 Haziran sonu itibariyle toplam net aktif değerlerine göre yüzde 26 oranında iskontoyla işlem görmektedir. 
     2005 yılı sonuna doğru Mortgage sistemine ilişkin kanun tasarısının yasalaşması ve sistemin uygulanmaya başlanmasıyla sektördeki hisselerin değerlerinin artması, iskonto oranlarının düşmesi ve GYO endeksinin yeni zirve denemeleri yapması beklenmektedir.'' 
     
     KDV UYGULAMASI VE TEŞVİKLER 
     Türkiye'de ipoteğe dayalı finansman uygulamasının, kredi sigortası sisteminin yanı sıra Mortgage GYO'lar veya bu konuda ihtisaslaşan özel şirketler vasıtasıyla uygulanmaya başlanmasının doğru olacağını ifade eden Sur, şunları kaydetti 
     ''Mevcut kurumsallaşmış ve şeffaf yapılarıyla GYO'lar, ipoteğe dayalı finansman araçları sunmak ve bunları menkul kıymetleştirmek için en uygun şirket türüdür. Halen yüzde 18 olan KDV'nin konut yapı kooperatiflerinde olduğu gibi yüzde bir olarak uygulanması ve tapu harçlarının daha düşük belirlenmesi gibi teşviklerle GYO'ların ipoteğe dayalı finansman sisteminde öncü rol üstlenmesi sağlanabilir.'' 
     
</TEXT>
</DOC>
