<DOC>
<DOCNO> 380008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/sonspo11.html </URL>
<DATE> 2005/09/20/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Halil Mutlu 4. Olimpiyat şampiyonluğu tek ve son hedefim... 
</HEADLINE>
<TEXT>

     Bekir Ada 

Dünya ve Olimpiyat şampiyonu rekortmen milli halterci Halil Mutlu, son dönemde yaşadığı sıkıntılı günlerini ve 2008 Pekin Olimpiyatları'na ilişkin hedeflerini, A.A'ya anlattı. 
     Dünyada aktif spor yaşamını sürdüren ve 3 Olimpiyat şampiyonluğu yaşamış tek haltercinin kendisi olduğunu belirten Halil Mutlu, 4. şampiyonluğunu yalnızca Türk insanının değil, dünya halter camiasının da görmek istediğini belirterek, ''Bu şampiyonluk benim tek ve son hedefim'' dedi. 
     1990 yılından bu yana Türkiye'yi uluslararası müsabakalarda temsil ettiğini dile getiren Mutlu, katıldığı tüm yarışmalardan madalyasız dönmediğini, her seferinde boynunda 3 madalyayla geri geldiğini hatırlattı. Mutlu, ''Pekin'deki olimpiyatlardan bir sakatlık olmaması halinde, kesinlikle altın madalyasız dönmem. Hayatımda tek bir beklentim kaldı, o da 4. olimpiyat şampiyonluğu unvanına Türkiye'nin ve benim adımı yazdırmaktır. Bu benim son isteğim'' diye konuştu. 
     
     ''VİTRİNİMDE TEK MADALYA EKSİK'' 
     Sporculuk kariyerinde elde ettiği 85 adet altın madalyanın evindeki vitrini süslediğini ifade eden Mutlu, ''Bunların 3'ü olimpiyat altın madalyası. 2008 Olimpiyatları'ndan altın madalyasız dönersem, diğer madalyaların hiçbir anlamı kalmayacak. Vitrinimdeki 'olmazsa olmaz' madalyam Pekin'de kazanacağım altın olacak. Aksi takdirde vitrinim eksik kalacak'' diye konuştu. 
     
     ''TÜRK HALKINA BİR ALTIN MADALYA BORCUM DAHA VAR'' 
     Her şampiyonada, yüce Türk halkının büyük desteğini hep arkasında hissettiğini anlatan Dünya ve Olimpiyat Şampiyonu rekortmen milli halterci, Türk insanının kendisine herşeye rağmen sahip çıkmasının mutluluğu içinde olduğunu söyledi. 
     Mutlu, ''Tüm Türkiye 2008'de Pekin'den altın madalyayla dönmemi bekliyor. Ben de bu arzuyu yerine getirmek için o güne kadar çok çalışıp, onlara olan borcumu ödemek istiyorum. Yürekleri her şampiyonada bizimle bir atan insanımızın bu beklentisini yerine getirmeden, borcum bitmiş olmayacak. Türk insanı gibi tüm dünya halter camiasında da, benim 4. kez olimpiyat şampiyonu olmam beklentisi var. Bunu başaracağıma söz veriyorum'' ifadelerini kullandı. 
     
     ''O İLACI BİLE BİLE KULLANMADIM'' 
     Geçen nisan ayında Bulgaristan'ın başkenti Sofya'da yapılan Avrupa Şampiyonası sırasında yapılan kontrollerde dopingli olduğu belirlenen Mutlu, yaşadığı bu olayı talihsizlik olarak niteledi. Milli halterci, isteyerek doping içeren ilaç kullanmadığını kamuoyuna anlatmakta zorluk çektiğini ve böylesine kötü bir durumla karşı karşıya kalmaktan duyduğu sıkıntıyı ''anlatılmaz'' olarak değerlendirdi. 
     Mutlu, konuya ilişkin olarak şöyle konuştu 
     ''Benim gibi bir sporcunun o ilacı bile bile kullanması intihar etmesi anlamına gelir. Tüm halter camiası ve dünyada pratik zekamla da tanınırım. 4. olimpiyat şampiyonluğunu tek ve son hedef olarak belirlemiş bir insan olarak, bu maddeyi isteyerek nasıl kullanırım . Herşeye rağmen, dopingin vücudumda olması nedeniyle bunun savunulacak bir tarafı kalmamıştır. Kasım ayında Katar'da savunmamı yapıp, en az cezayla bu lekeden kurtulmak istiyorum. Benim için cezanın 1 gün olmasıyla, 2 yıl olması arasında bir fark yok. Şu anda 2 yıl haklarım elimden alınmış durumda zaten. Ama ben bu duruma kilitlenerek kendimi kenara çekmiş değilim. Amacım, en kısa zamanda podyumlara geri dönebilmek. Hayırlı bir kararın çıkmasını ümit ediyorum.'' 
     
     ''SPORU BIRAKINCA HALTERE HİZMET EDECEĞİM'' 
     Mutlu, 2008 hedefinin ardından aktif spor yaşamına son noktayı koyacağını, ancak Türk halkının kendisine verdiklerini ölene kadar haltere hizmet ederek ve yeni sporcular yetiştirerek ödemeye çalışacağını da sözlerine ekledi. 
     
</TEXT>
</DOC>
