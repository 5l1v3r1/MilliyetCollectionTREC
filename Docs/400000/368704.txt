<DOC>
<DOCNO> 368704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sonspo31.html </URL>
<DATE> 2005/08/10/ </DATE>
<TIME> 22.30 </TIME>
<AUTHOR>  </AUTHOR>
<HEADLINE>
Beşiktaş, Vaduz'daki son çalışmasını basına kapalı yaptı... 
</HEADLINE>
<TEXT>

     UEFA Kupası 2. ön eleme turundaki ilk maçında yarın Liechtenstein’in FC Vaduz takımıyla karşılaşacak Beşiktaş, son çalışmasını basına ve taraftarlara kapalı olarak yaptı. 
     Maçın oynanacağı Rheinpark Stadı’ndaki antrenmanın ilk 15 dakikasında foto muhabirleri ve kameramanların görüntü almasına izin verilirken, daha sonra görevliler, hem basın mensuplarını, hem de stattaki 100 kadar Türk futbolseveri dışarı çıkardı. 
     Liechtenstein’a komşu Avusturya ve İsviçre’den gelen Türk seyirciler, antrenmanı izlemelerine izin verilmemesini, stat dışında sloganlar atarak protesto etti. 
     Bu arada, yarınki karşılaşmada görev verilmeyeceği belirtilen Ailton’un da son antrenmanda yer aldığı ve takım arkadaşlarıyla birlikte çalıştığı gözlendi. 
     Teknik direktör Rıza Çalımbay, bugün yaptığı basın toplantısında, Türk ve Liechtenstein’lı gazetecilerin ısrarlı soruları üzerine, Ailton’un henüz hazır olmadığını belirterek, futbolcusuna FC Vaduz karşısında görev vermeyeceğini, ancak Denizlispor maçında ve kupa maçı rövanşında sahaya sürebileceğini söylemişti. 
     Bu akşamki son antrenmanda Çalımbay’ın öğrencilerine, FC Vaduzlu Zuniga, Julio Lopez, Marco Perez ve Steve Ghori gibi tehlikeli oyuncuları markaja alma konusunda özel taktikler verdiği öğrenildi. 
     
     TÜRK SEYİRCİSİNİN İLGİSİ 
     FC Vaduz yetkilileri, yarınki karşılaşma için büyük bölümünü Türk vatandaşlarının aldığını tahmin ettikleri 2 bin biletin satıldığını belirttiler. 
     Karşılaşmanın yapılacağı Rheinpark Stadı’nın 3 bin 500 seyirci kapasiteli olduğunu belirten yetkililer, Liechtenstein’de fanatik futbol seyircisi olmadığını, yarınki karşılaşmada Türk seyirci sayısının daha fazla olacağını tahmin ettiklerini bildirdiler. 
     FC Vaduz-Beşiktaş karşılaşması yarın akşam TSİ 20.30’da başlayacak ve karşılaşmayı Hırvatistan Federasyonu’ndan İvan Bebek, Tomislav Petroviç ve Zeljko Grgeç hakem üçlüsü yönetecek. 
     
</TEXT>
</DOC>
