<DOC>
<DOCNO> 399977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/soneko48.html </URL>
<DATE> 2005/12/02/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Bredenkamp Hükümet gelecek şoklara karşı tedbirli olmalı 
</HEADLINE>
<TEXT>

     IMF Türkiye Temsilcisi Hugh Bredenkamp, rehavete kapılma zamanı olmadığını, Maliye Bakanlığı ve hükümetin gelecek şoklara karşı tedbirli olması gerektiğini söyledi. 
     Bredenkamp, TÜSİAD-Koç Üniversitesi Ekonomik Araştırma Forumu'nun düzenlediği ''Uluslararası Sermaye Hareketleri Yükselen Piyasalar İçin Sırada Ne Var '' konulu konferansta yaptığı konuşmada, Türkiye'nin cari açığındaki temel riskin, daha önceki kriz dönemleriyle karşılaştırılabilecek bir durum olmadığını söyledi. 
     Daha önceki krizde mali açık, krediler, hızlı dolarizasyon, zayıf rezerv, para biriminin değerini yitirmesi gibi gelişmeler yaşandığını hatırlatan Bredenkamp, ''2000 yılında politik istikrarsızlık çelmesine takılındı'' dedi. 
     Bredenkamp, geçmişte cari açığın hızla büyüyen ithalata dayandığını, kriz öncesi ithalatın büyüme hızının ihracatın 6 katı olduğunu belirterek, ''Artık aynı oranda büyümekte. Ekonomi daha evvelki döneme göre çok daha güçlü. Ama yine de bir şok olsa, bu şokun nasıl karşılanacağına ilişkin tedbirler konusunda her zaman hazır olunmalı'' diye konuştu. 
     Bredenkamp, kriz dönemiyle bugünkü veriler arasındaki farkları şu sözlerle özetledi 
     ''Devletin dış borçlanması yüzde 10 oranında düştü, sermaye yeterlilik rasyoları çok daha iyi seviyede, bankacılık çok daha karlı, denetim kurumu daha güçlü konumda, kurumsal anlamda dış borç artışı yaşansa da ihracata dayalı dış borç azalmakta, dolayısıyla bu oran geçmişe oranla çok daha iyi seviyede. Ancak yine de rehavete kapılma zamanı değil. Maliye Bakanlığı ve hükümet gelecek şoklara karşı tedbirli olmalı.'' Kamu borçlarının gelişmiş ülkelere oranla hala yüksek olduğunu dile getiren Bredenkamp, ''Yabancı sermayeyi yapısal reformlarla artırmak lazım. Hukuki reformlar ve vergi rejiminde iyileştirme, istikrarlı bir sistem için gerekli'' diye konuştu. 
     Mortgage sistemine ilişkin de uyarılarda bulunan Bredenkamp, ''Kredi vadelerinde dengesizlik var. Bu yüzden mortgage sistemi denetleme kurumu tarafından dikkatle yönetilmeli. Zaten BDDK konuyu takip ediyor'' dedi. 
     
     CARLO COTTARELLİ 

     IMF Politika Geliştirme ve Gözden Geçirme Departmanı Başkan Yardımcısı, eski IMF Türkiye Masası Şefi Carlo Cottarelli de AB'ye yeni katılan ülkelerle Türkiye'nin güncel ekonomik durumlarında pek çok ortak nokta olduğunu belirterek, özellikle cari hesaplar ve kredi büyümelerinin benzerlik gösterdiğini söyledi. 
     AB'ye yeni katılan ülkelerde siyasi entegrasyonun gelişkin bir düzeyde olduğunu ve Türkiye'ye göre AB'ye entegrasyonun daha ileri durumda bulunduğunu dile getiren Cottarelli, bu ülkelerde doğrudan yabancı sermayenin daha büyük olduğunu da belirtti. 
     Yabancı sermayeyi çekmek için her şeyin yapılması gerektiğini vurgulayan Cottarelli, yatırım ve stok artışının iyi incelenmesi gerektiğini bildirdi. 
     Büyüme potansiyeli ve güçlü yabancı sermaye ile cari açığın finanse edilebileceğini kaydeden Cottarelli, mali piyasalara güvenin kaybedilmemesi için yabancı sermayenin finansal miktarı kadar niteliğinin de önemli olduğunu ifade etti. 
     Türkiye'de geçmişe göre iki noktanın özellikle dikkati çektiğini belirten Cottarelli, dalgalı döviz kuru rejimiyle düşük bir enflasyon olduğunu ve bankacılığın bugün çok daha güçlü bir durumda bulunduğunu dile getirdi. 
     
     MARCO ANNUNZIATA 

     Unicredit Banca Mobiliare Araştırma ve Stratejiden Sorumlu Genel Müdürü Marco Annunziata ise yatırımcıların son 18 aydır Türkiye'ye ilişkin en büyük soru işaretlerinin cari açık olduğunu söyledi. 
     Annunziata, ''Bu, risk faktörü olarak aklımızda tutmamız gereken bir başlık ama çok da büyütmeye gerek yok. AB'ye yakın dönemde giren ülkelerde, mesela Macaristan'da Türkiye'den çok daha fazla bir cari açık var. Temel soru Türkiye'nin üst düzey sürdürülebilir doğrudan dış yatırımı nasıl sağlayacağıdır'' diye konuştu. 
     ''Siz Türkiye'de yatırım yapsanız, hangi araçları tercih ederdiniz '' şeklindeki soru üzerine Annunziata ''Türkiye'de yatırım yapacak olsam uzun vadede menkul kıymetlere, kısa vadede yerel para cinsinden bono yatırımı yapardım. Dış borç enstrümanlarında ise uzun vadede dikkatli olurdum'' dedi. 
     
     JOHN WILLAMSON 

     Uluslararası Ekonomi Enstitüsü Kıdemli Araştırmacısı John Williamson da, yüzde 6.5'lik cari açığın oldukça yüksek olduğunu belirterek, şunları söyledi 
     ''Yine de çok fazla endişelenmemek gerekir. Çünkü burası yatırımın çok olduğu bir ülke. Özel sektör ön planda. AB ile yakınlaşma yaşanıyor, ki bu sermaye girişinin devam etmesi demek. Bankacılık daha güçlü bir durumda. Mali politikalar oldukça güçlü. Ama her şey Türkiye'nin elinde değil. Uluslararası çevrelerdeki gelişmeler Türkiye'yi etkileyebilir.'' IMF'nin hesaplamalarını dikkatlice yapması gerektiği uyarısında bulunan Williamson, mali açığın mevcut durumunda sorun olmadığını, ancak bu noktadan sonra bu oranının azalması gerektiğini söyledi. 
     
     ''ANKARA'NIN YAPMASI GEREKEN, SORUNU KÜÇÜMSEMEMEK'' 

     ''Tarih tekerrür eder mi Türkiye'de cari açık gelişmeleri ve beklentileri üzerine bir değerlendirme'' adlı raporu sunan Global Source Türkiye Danışmanı Murat Üçer ise ''Ankara'nın yapması gereken bu sorunu küçümsememek. Bu, yönetilmesi gereken bir risk. Verilere ciddi olarak bakmalıyız. Yarını sadece stok artışı ya da inşaat sektörü değil, sabit yatırım kurtaracak'' dedi. 
     Koç Finansal Hizmetler Baş ekonomisti Cevdet Akçay da ''5 yıl içinde hayal bile edemeyeceğimiz bir noktaya geldik. Ama son yıllarda geleceğe yönelik makro politikalar üretilmiyor. Daha çok günü kurtarmak tercih ediliyor. Rehavete kapılmadan geleceğe dönük planlamalar yapılmalı'' diye konuştu. 

     
</TEXT>
</DOC>
