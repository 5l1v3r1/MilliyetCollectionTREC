<DOC>
<DOCNO> 358174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/sonyas16.html </URL>
<DATE> 2005/07/04/ </DATE>
<TIME> 23.00 </TIME>
<AUTHOR>  </AUTHOR>
<HEADLINE>
ADB'yi kurtaran bir müslüman olacak... 
</HEADLINE>
<TEXT>

     ABD’de bu yılın sonunda televizyonlarda yayımlaması beklenen "Sleeper Cell" adlı dizide ilk kez bir Müslüman baş kahraman olacak. 
     Dizinin baş kahramanı, Güney Kaliforniya bölgesinde teröre yataklık yapan Müslüman bir gruba sızarak onların deşifre olmalarını sağlayan FBI ajanı Darwyn’i oynayacak. 
     Dizinin yazı ekibinde yer alan üç Müslüman, daha önce ABD’de yayımlanan "JAG" ve "24" dizileriyle Arnold Schwarzenegger’in "True Lies" filminde tamamen olumsuz yansıtılan Müslüman imajını düzeltme fırsatı bulacakları için Darwyn karakterini oluşturma fikrine çok sıcak baktıklarını belirttiler. 
     Senaryonun yazarlarından Pakistan asıllı Amerikalı Kamran Paşa, bir Müslüman’ın bu tür bir devlet görevinde çalışıyor olmasının tartışmalara yol açabileceğini, Müslümanların rolü, Müslüman olmayanların ise kahramanı inandırıcı bulmayabileceğini söyledi. 
     Showtime’da gelecek sonbahar ya da kış döneminde yayımlanması beklenen dizi hakkında basında henüz çok az bilgi yer almasına rağmen, olumsuz pek çok tepkiyle karşılaştıklarını belirten Showtime kanalı yöneticisi Robert Greenblatt da tıpkı gerçek hayattaki gibi dizide de olumlu ve olumsuz karakterler bulunduğunu belirtti. 
     Dizinin yapım asistanlarından Abdullah Umeyş ise Müslümanları terörist olarak gösteren bir yapımda yer almasının bazı Müslümanlar tarafından eleştirildiğini, ancak kendisi için önemli olanın büyük resmi görmek olduğunu, bu dizi sayesinde bir diyalog ortamı oluşacağına inandığını kaydetti. 
     
</TEXT>
</DOC>
