<DOC>
<DOCNO> 359962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/spor/spo03.html </URL>
<DATE> 2005/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayrılık kolay değil 
</HEADLINE>
<TEXT>


Partizan Başkanı Bijekoviç, Sırp Ekipa gazetesine, "Papa öldüğünde bu kadar üzülmedim. Oğlumu kaybettim" açıklamasını yaptı, Iliç'in Galatasaray'a transferinden büyük üzüntü duyduğunu söyledi 

RAŞİT ALTUN 


Partizan, Sasa Iliç'in Galatasaray'a transferinden dolayı adeta yas tutuyor. Sırp gazetesi Ekipa'ya konuşan Partizan Başkanı Nenad Bijekoviç, üzüntüsünü ifade edebilmek için şu sözleri söyledi "Papa öldüğünde bu kadar üzülmedim. Oğlumu kaybettim." 
Sırbistan'da yayınlanan diğer gazetede de "Galatasaray Sasa'yı çaldı " başlığı kullanılırken, Fenerbahçe'nin eski futbolcusu Zoran Mirkoviç'in görüşlerine yer verdi. Sarı - Lacivertliler'in eski yıldız oyuncusu, "Sırbistan, en iyi oyuncusunu Galatasaray'a kaptırdı. Sekiz yıl Partizan'a hizmet verdi, takımı şampiyon yaptı, takımın kaptanıydı. Orada da başarılı olacaktır" ifadesini kullandı. 

Hagi de istemişti 
Galatasaray'ın son transferi Sasa Iliç'i devre arasında eski Teknik Direktör Gheorghe Hagi'nin de istediği ortaya çıktı. Eric Gerets'in isteğiyle takıma dahil edilen Sırp futbolcuyla devre arasında temas kurulduğu, ancak o günkü şartlarda Partizan ekibinin Iliç'i bırakmadığı bildirildi. 
Fenerbahçe de Mustafa Denizli döneminde Iliç'i transfer etmek istemiş, ancak bonservisinin 15 milyon dolar olması nedeniyle bu oyuncudan vazgeçmek zorunda kalmıştı. 
Hırvat futbolcu Stjepan Tomas, kampa katıldığı günden bu yana Sasa Iliç'i yalnız bırakmıyor. Iliç ile aynı odada kalan Tomas, Sırp futbolcuyu bir an olsun yanından ayırmıyor. Tomas, Sasa'nın ilk etapta takıma, dönüşte de Türkiye'ye alışabilmesi için yoğun çaba gösterecek. 

Hırsız yine iş başında 

Hagi'nin Kayseri'de yaşadığı "cep telefonu" olayının bir benzeri bu kez Almanya kampında yaşandı. Galatasaray İkinci Başkanı Ergun Gürsoy, takımın konakladığı otelde cep telefonunu kaybetti. Bu arada Genç Fenerbahçeliler Grubu'nun Ergun Gürsoy'un cep telefon numarasını internetten yayınladığı ve Borussia Dortmund maçında Sarı - Lacivertli taraftarların sürekli olarak Gürsoy'u taciz ettiği öğrenildi. Gürsoy'un bu nedenle numarasını değiştireceği belirtildi. 

Engeller birer birer aşılıyor 

EROL DEMİRKOL 

Borussia Dortmund ve Mulheim maçları için Hollanda'dan Almanya'ya geçen Galatasaray, dün sabah ormanda kros çalışması yaptı. Geceyi Van Der Valt Oteli'nde geçiren Sarı - Kırmızılılar'ın koşu sırasında küçük bir dereyi atlayarak geçmesi sırasında ilginç görüntüler ortaya çıktı. 
Conceiçao belirsizliği nedeniyle apar topar kampa çağrılan Alioum Saidou da takımla birlikte çalışmaya katıldı. Almanya'ya götürülmeyen Brezilyalı futbolcu ise sakat futbolcularla birlikte Hollanda'da çalışmalarını sürdürdü. 

Kop da gel Pires 

Fransız futbolcunun Arsenal'deki kaderi bugün belli olacak. Pires, İngiliz ekibinden koparsa, büyük ihtimalle Galatasaray'a gelecek 

HALİL ÖZER 

Arsenal ile Robert Pires bugün masaya oturacak, Cim - Bom'un kulağı İngiltere'de olacak. Iliç'in dışında yıldız bir futbolcu daha transfer ederek taraftarın gönlünü almak isteyen Sarı - Kırmızılılar, taraflardan gelecek haberi merakla bekleyecek. 
İngiliz kulübüyle bugün son kez masaya oturacak olan Fransız futbolcunun Arsenal ile anlaşması durumunda Galatasaray'ın anlaşma hayali suya düşecek. Ancak, Pires, kulübüyle kopma noktasına gelirse, en büyük adayın Cim - Bom olduğu belirtiliyor. 
Çünkü Arsenal, Pires'i Şampiyonlar Ligi'nde mücadele edecek olan bir takıma vermek istemiyor. Bu yüzden de İngilizler, Galatasaray'ı tercih ediyor. Üstelik İngiliz kulübü, bir yıl daha sözleşmesi olmasına rağmen Galatasaray'dan bonservis ücreti de istemeyecek. 
Sarı - Kırmızılı yönetim gelişmeleri merakla beklerken, Pires'in gelme şansının yüzde 50 olduğu ifade edildi. Ancak bu gelişmelerin Galatasaray'ın lehine sonuçlanması halinde bile yine de Pires'in son sözünün çok önemli olduğu vurgulandı. 

Hırsının kurbanı 

Hasan Şaş, aşırı hırsının kurbanı oldu. Sarı - Kırmızılı futbolcu, çok çalışıp, oynamak istediğini belirterek, "Bu hırsım, sakatlanmama yol açtı. Neyseki ciddi bir şey değil" dedi. Teknik Direktör Eric Gerets'in 4-3-1-2 sistemini düşündüğünü vurgulayan Hasan, "Gerets, üçlü orta sahayla oynatıyor. Bu sistemde çizgiye mahkum kalmayacağım. Yeteneklerimi daha çok gösterme fırsatı bulacağım" yorumunu yaptı. Türkiye'deki savunma oyuncularının, kanatta görev yapan futbolcuların meziyetlerini artık ezberlediklerini söyleyen Galatasaraylı futbolcu, "Gerets'in yeni sistemi tutarsa hem ben başarılı olurum, hem de takım" diye konuştu. 

Büyüğün küçüğe acıması yok 5-0 

ERHAN TELLİ 

Galatasaray, Alman Amatör Küme'de mücadele eden adaşı Mulheim Galatasaray'ı 5-0 yendi. Ümit Karan'ın golüyle devreyi 1-0 önde tamamlayan Sarı - Kırmızılılar, farkı ikinci yarıda açtı, Ümit Karan, Mülayim, Hakan Şükür ve Necati'nin sayıları, maçın skorunu ilan etti 5-0. Özellikle gençleri görme fırsatı bulan Teknik Direktör Gerets, maçın ardından Almanya'da bulunan ailesinin yanına gitti. 

Maçın karnesi 
HAKEMLER Volkan Alan, Ayhan Ünal, Florian Weinmann 
MULHEIM GALATASARAY Pikart 4 , Ümit 3 , Hakan Turna 4 , Fatih 4 , Ayhan 4 , Selim 4 Ergin Dk.67 3 , Adem 4 , Hakan Karabel 3 Hüseyin Dk.67 3 , İslam 3 , Burhan 3 , Oktay 4 Samy Dk.67 3 
GALATASARAY Fevzi 6 , Ragıp 6 Uğur Dk.46 6 , Cihan Can 7 Tomas Dk.75 7 , Yalçın 6 Volkan Dk.75 6 , Zafer 6 , Özgürcan 6 Sabri Dk.46 6 , Mülayim 6 Cihan Dk.75 6 , Saidou 6 , Sedat 7 Altan Dk.60 6 , Hasan Kabze 6 Necati Dk.60 6 , Ümit Karan 8 Hakan Şükür Dk.60 6 
GOLLER Ümit Karan Dk. 34 ve 47 , Mülayim Dk.65 , Hakan Şükür Dk.72 , Necati Dk.78 


</TEXT>
</DOC>
