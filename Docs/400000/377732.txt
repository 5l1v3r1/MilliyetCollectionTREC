<DOC>
<DOCNO> 377732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/soneko08.html </URL>
<DATE> 2005/09/12/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
TOBB, İstanbul'a özel yatırım teşvik paketi istedi... 
</HEADLINE>
<TEXT>

     TOBB’un "Ekonomide Durum Tespiti ve Beklenti Raporu"nun hazırlıkları sırasında yaptığı bölge toplantılarında, tüccar ve esnafı mağdur ettiği gerekçesiyle mitinglerin şehrin başka bölümünde yapılması, İstanbul’a özel yatırım teşvik paketi verilmesi, depreme dayanıklı bina yenileme inşaatlarından harç alınmamasına kadar çeşitli talepler gündeme geldi. 
     TOBB’un "Ekonomide Durum Tespiti ve Beklenti Raporu"nda bölge toplantılarında dile getirilen öznel sorunlara da yer verildi. Buna göre bölge toplantılarında tarım ve hayvancılıktaki sorunların giderilmesinden, işportacılık ve sosyete pazarlarının önüne geçilmesi ve tüccar ve esnafı mağdur eden mitinglerin ticari hayatın yoğunlaştığı yerler yerine, ticarete zarar vermeyecek şekilde şehrin başka bölümünde yapılmasına, İstanbul’a özel yatırım teşvik paketi verilmesine ve depreme dayanıklı bina yenileme inşaatlarından harç alınmamasına kadar çeşitli taleplerde bulunuldu. Bölgelere göre yapılan toplantılarda dile getirilen sorunlar şöyle 
     
     "MİTİNGLER ŞEHRİN DIŞINDA YAPILMALI, İŞPORTA ÖNLENMELİ" 

     İç Anadolu Bölgesi Pancar üretimi yerine alternatif ürün üretimi teşvik edilmeli, yönlendirme yapılmalı. Tarım arazilerinin parçalanmasını önleyecek Tarım Yasası çıkartılmalı. Yerli üreticiyi zor durumda bırakan kaçak hayvan ve et girişi önlenmeli. Ekonominin kayda geçirilmesinin önünde büyük engel teşkil eden ve gittikçe yaygınlaşan işportacılığın ve sosyete pazarlarının önüne geçilmeli. Tüccar ve esnafı mağdur eden mitinglerin ticari hayatın yoğunlaştığı yerler yerine, ticarete zarar vermeyecek şekilde şehrin bir başka bölümünde yapılması sağlanmalı. 
     
     İSTANBUL’A ÖZEL YATIRIM TEŞVİK PAKETİ İSTEMİ 

     Marmara Bölgesi İstanbul’u bir turizm ve finans merkezine çevirmek üzere İstanbul’a özel bir yatırım teşvik paketi hazırlanmalı. Sanayi ve üretim tesislerinin şehir dışına çıkarılarak, sanayi sitelerine taşınmaları teşvik edilmeli, buralarda yaşanan imar ve ruhsat sorunları çözülmeli, Şehrin merkezinde sadece ticaret ve hizmet amaçlı işyerlerinin bulunmasına izin verilmeli. 
     
     DEPREME DAYANIKLI BİNA YENİLEME İNŞAATLARINDAN HARÇ ALINMAMALI 

     Depreme dayanıklı bina yenileme inşaatlarından harç alınmamalı. Şehir içindeki gecekondu bölgeleri için dikey imar planları hazırlanarak gökdelen tipi yapılarla yeşil alanlar da oluşturularak ıslah çalışmaları yapılmalı. 
     Ulaşımda ağırlık denizyolu ve raylı sisteme kaydırılmalı ve deniz taşımacılığındaki özel sektör payı artırılmalı, iskeleler modernleştirilmeli. 
     
     "2B YASASI TAMAMLANMALI" 

     Devletle vatandaş arasında sürekli ihtilaf konusunun çözümü için "orman vasfını yitirmiş tarım arazilerinin satışını düzenleyen 2B yasası" ile, tarım alanı üzerinde kurulu gözüken sanayi tesisleriyle ilgili çevre düzeni planları tamamlanmalı. 
     
     "SAMSUN LİMANI YER HİZMETLERİ ÖZELLEŞTİRİLMELİ" 

     Batı Karadeniz Bölgesi Samsun Limanı yer hizmetleri özelleştirilmeli. Ekonomik getirisi yüksek olan Filyos ırmağı ıslah projesi tamamlanmalı. Samsun tarımsal organize sanayi bölgesi projesi ile ilgili bedelsiz yer tahsisi gibi bürokratik işlemlerin bir an önce bitirilebilmesi için devlet desteği sağlanmalı. 
     
     SÖZLEŞMELİ TARIM VE HAYVANCILIK DESTEKLENMELİ 

     Doğu Anadolu Bölgesi Doğu Anadolu’da tarımı geliştirecek en önemli katkı olan "sözleşmeli tarım ve hayvancılık" desteklenmeli. Doğa ve kış turizmine yapılacak yatırımlar, sektörel teşviklerle desteklenmeli. 
     
     "GAP YATIRIMI TAMAMLANMALI" 

     Güneydoğu Anadolu Bölgesi GAP, öncelikli yatırım projesi olarak kabul edilmeli, bu proje kapsamındaki barajların elektrik satış gelirlerinin bir bölümü, bu projenin finansmanında kullanılmalı, 
     
     "MAYINLI ARAZİ TEMİZLENİP TARIMA AÇILMALI" 

     Suriye sınırındaki mayınlı arazi, tarım açısından son derece verimli olup, bu arazinin mayınlardan temizlenerek bölge insanının kullanımına açılması, istihdam ve gelir sağlayacaktır. 
     
     "ELEKTRİK DAĞITIM SİSTEMİ ÖZELLEŞTİRİLMELİ" 

     Akdeniz Bölgesi Elektrik dağıtım sistemi yenilenmeli veya hızla özelleştirilmeli. Organik tarım ve seracılığın gelişmesi için sektörel teşvikler verilmeli. Kılavuzlu Sulama Barajı’nın tamamlanarak sulama hizmetine başlaması için 23 trilyon lira ödeneğe ihtiyaç bulunmaktadır. 
     
     "VERGİLER ÜRETİMİN YAPILDIĞI YERDE ÖDENMELİ" 

     Trakya Bölgesi Şirketlerin ödediği vergilerin, şirket merkezinin olduğu yerde değil, üretimin yapıldığı yerde ödenmesi veya paylaşılmasını sağlayacak mevzuat değişikliğine gidilmeli. 
     
     "İZMİR ÇEVRE YOLU İÇİN 128 MİLYON DOLARLIK ÖDENEK TALEBİ" 

     Ege Bölgesi Yapımına 1988’de başlatılan 51 kilometrelik İzmir Çevre yolunun kalan yüzde 40’lık bölümünün tamamlanması için 128 Milyon dolar ödeneğe gereksinim duyuluyor. 
     
     "SARP SINIR KAPISI ÖZEL SEKTÖRE DEVREDİLMELİ" 

     Doğu Karadeniz Bölgesi Hopa-Batum demiryolu hattı tamamlanmalı ve Sarp sınır kapısı özel sektöre devredilerek modernleştirilmeli. Kaçak çay girişi önlenmeli. Bölgeye canlılık getirmesi açısından Vakıf üniversitelerinin açılması teşvik edilmeli. 

ANKA 
     
</TEXT>
</DOC>
