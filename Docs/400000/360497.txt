<DOC>
<DOCNO> 360497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sontur23.html </URL>
<DATE> 2005/07/12/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Malatya'da da şarbon paniği .. 
</HEADLINE>
<TEXT>

     Malatya’nın Doğanşehir İlçesi’ne bağlı Örencik Köyü’nde 6 kişi şarbon şüphesi ile tedavi altına alındı, köyün Kurudağ Mezrası’na, küçükbaş hayvan giriş ve çıkışları yasaklandı. 
     Edinilen bilgiye göre, Örencik Köyü Kurudağ Mezrası’nda, hasta bir hayvanın etinden yedikten sonra rahatsızlanan Fatma Kırıklar ve Meryem Bağlantı, İnönü Üniversitesi Turgut Özal Tıp Merkezi’nde tedavi altına alındı. 
     Şarbon şüphesi üzerine Kaymakamı Mustafa Eldivan Başkanlığı’nda toplanan İlçe Hıfzısıhha Kurulu, acil önlem olarak, mezraya küçükbaş hayvan giriş ve çıkışını yasakladı. 
     İlçe Tarım Müdürlüğü’ne bağlı ekipler, mezradaki küçükbaş hayvanları şarbon hastalığına karşı aşıladı. 
     Sağlık ekipleri tarafından taramadan geçirilen mezrada oturan vatandaşlardan Zübeyde Kısak, Tamer Kısak, İsa Kısak, Mustafa Bağlantı, Fatma Bağlantı ve Elif Kırıklar, şarbon hastalığı şüphesi ile Malatya’daki hastanelere sevk edildi. 
     
</TEXT>
</DOC>
