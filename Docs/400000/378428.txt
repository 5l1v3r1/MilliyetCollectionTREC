<DOC>
<DOCNO> 378428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sonspo31.html </URL>
<DATE> 2005/09/14/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Denizlisporlu Serdal'ın tedbiri kalktı... 
</HEADLINE>
<TEXT>

     Denizlisporlu futbolcu Serdal Boyraz, yasa dışı bahis olayıyla bir ilgisinin olmadığını her zaman söylediğini, hakkındaki tedbir kararının kaldırılmasıyla da bunun kanıtlandığını söyledi. 
     Futbol Federasyonu Profesyonel Futbol Disiplin Kurulu'nun PFDK tedbir kararını kaldırmasının ardından AA muhabirine açıklamada bulunan Serdal, ''İlk günden itibaren bu işin içinde olmadığımı söylemiştim. Hakkımdaki karar, çıkmasını bekledim bir karardı'' dedi. 
     Aklanıncaya kadar geçen sürenin kendisi için üzücü olduğunu ifade eden Serdal, ''Takımımdan 3 maç uzak kaldım. Bu süre içinde bana inanan ve destek veren herkese teşekkür ediyorum. Beni suçlayanlar hakkında yasal yollara başvurup vurmama konusunda, avukatımla bir değerlendirme yaptıktan sonra karar vereceğim'' diye konuştu. 
     Serdal Boyraz, geçen sezon Akçaabat Sebatspor ile Kayserispor takımları arasında oynanan karşılaşma öncesi yaşanan yasa dışı bahis iddialarıyla ilgili yapılan soruşturma kapsamında tedbirli olarak PFDK'ya sevk edilmişti. 
     
</TEXT>
</DOC>
