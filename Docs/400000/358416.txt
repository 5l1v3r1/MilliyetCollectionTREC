<DOC>
<DOCNO> 358416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sontur01.html </URL>
<DATE> 2005/07/05/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Siyanürle altın çıkartılmasına karşı olan köylüler toplantı yaptı... 
</HEADLINE>
<TEXT>

     Uşak’ta Ulubey ve Eşme ilçeleri arasındaki Kışla Dağı mevkiinde siyanürle altın çıkartılmasına karşı olan çevre köylerin halkı toplantı yaptı. 
     Ulubey İlçesi’ne bağlı İnay Köyü’nde bir araya gelen Düzköy, Karacaahmet, Kışla, Gedikler, Söğütlü ve Katrancılar köylülerinin toplantısına KESK Genel Başkanı İsmail Hakkı Tombul da katılarak destek verdi. 
     Köylüler, siyanür kullanılarak altın çıkartılmasına karşı olduklarını dile getirirken, KESK Genel Başkanı Tombul, siyanür kullanımının insan sağlığı ve çevre açısından yol açabileceği tehlikelere dikkat çekti. Tombul, bu gibi şirketlerin tek amacının "insan sağlığını ve çevreyi hiçe sayarak ceplerini para ile doldurmak" olduğunu iddia etti. 
     İstanbul Jeoloji Mühendisleri Odası’ndan Tahir Öngür de barındırdığı tehlikeler nedeniyle bu gibi madenlerin, bağımsız bir denetim mekanizması oluşturulup, çok sıkı şekilde denetlenmesi gerektiğini söyledi. 
     
</TEXT>
</DOC>
