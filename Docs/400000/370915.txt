<DOC>
<DOCNO> 370915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/sonsiy07.html </URL>
<DATE> 2005/08/18/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Kamudaki bütün sosyal tesisler kapatılacak 
</HEADLINE>
<TEXT>

     Kamu Personeli Yasa Taslağı’na göre, kamu kurumlarının eğitim merkezi, sosyal tesis veya dinlenme tesisi gibi yerlerde yürütülen faaliyetlerine son verilecek. 
     Bu tesislerdeki taşınır ve taşınmazlardan devri mümkün olanlar, ihtiyaç duyan kurumlara devredilecek, satılması öngörülen taşınır ve taşınmazlar satılacak. 
     Kamu çalışanları örgütlerinin değerlendirilmesine sunulan Kamu Personeli Yasa Tasarısı Taslağı’yla eğitim ve sosyal tesislerin devir ve tasfiyesi de düzenleniyor. Buna göre, özel kanunlarındaki hükümler saklı kalmak üzere bu yasa kapsamındaki kurumların eğitim merkezi, sosyal tesis veya dinlenme tesisi gibi yerlerde yürütülen faaliyetlerine yasa yürürlüğe girdiği tarihten itibaren son verilecek. Bu faaliyetlerin yürütüldüğü veya bu faaliyetlere tahsis edilen yerlerdeki taşınır ve taşınmazlardan devri mümkün olanlar, ihtiyaç duyan kurumlara devredilebilecek. Kurumca satılması öngörülen taşınır ve taşınmazlar ise genel hükümlere göre satılacak. 
     Bu düzenlenmenin uygulanmasıyla ilgili usul ve esaslar ise Maliye Bakanlığı ve Devlet Personel Başkanlığı’nca ortaklaşa hazırlanacak bir yönetmelikle belirlenecek. 
     
     İŞ GÜVENCESİ ORTADAN KALDIRILIYOR 

     Taslakla idareye inisiyatif tanıyan ve subjektif kriterler içeren bir performans değerlendirme yetkisi veriliyor. Buna göre, her memur ve sözleşmeli personele ait bir personel başarı değerlendirme dosyası tutulacak. Söz konusu dosya, memurların ehliyetlerinin tespitinde, ilerleme ve yükselmelerinde, emekliye ayırma veya görevle ilşkilerinin kesilmesinde sözleşmeli personelin ise ehliyetinin tespitinde, yükselmelerinde, sözleşmelerinin yenilenmesi veya feshinde özlük ile personel ve başarı değerlendirmelerine dayanak olacak. 
     Personel ve başarı değerlendirme amirleri, düzenleyecekleri personel ve başarı değerlendirme formlarında, memurların ve sözleşmeli personelin görevlerinde başarılarını, bilgilerini, yöneticilik ehliyetleriyle temsil kabiliyetlerini ve liyakatlerini değerlendirecek. Taslağa göre, personel ve başarı değerlendirme amirlerinin adil ve tarafsız olması zorunluluğu bulunuyor. Ancak söz konusu düzenleme sendikalar tarafından subjektif kriterlere dayandığı ve amirlere geniş inisiyatifler tanıması dolayısıyla eleştiriliyor. Ayrıca bu düzenlemenin, Cumhurbaşkanı ile AKP arasında gerilime neden olan kadrolaşma konusunda hükümetin elini güçlendireceği savunuluyor. 
     Taslağa göre, personel ve başarı değerlendirmesi iki defa üst üste olumsuz olan memurlar başka bir personel ve başarı değerlendirme amirinin emrine atanacak. Burada da değerlendirmesi olumsuz olan memurlarla 10 yıl içinde toplam dört defa olumsuz değerlendirme alan memurların görevlerine son verilecek ve bunlar bir daha memur veya sözleşmeli personel olarak istihdam edilemeyecek. 
     Personel ve başarı değerlendirmesi olumsuz olan sözleşmeli personelin sözleşmeleri yenilenmeyecek. Bu şekilde sözleşmesi yenilenmeyenler bir yıl geçmedikçe memur veya sözleşmeli personel olarak istihdam edilemeyecek. 
     İkinci kez olumsuz değerlendirme alması nedeniyle sözleşmesi yenilenmeyenler 5 yıl geçmedikçe, üçüncü defa olumsuz değerlendirme alması nedeniyle sözleşmesi yenilenmeyenler ise bir daha memur veya sözleşmeli personel olarak istihdam edilemeyecek. Söz konusu düzenleme işgüvencesini yok ettiği ve çalışanları her yıl işini kaybetme korkusuyla karşı karşıya bıraktığı gerekçesiyle eleştiriliyor. 
     
     BAŞARILI PERSONELE TAKDİRNAME 

     Öte yandan, görevlerinde olağanüstü gayret ve çalışmasıyla başarı sağlayan memurlara ve sözleşmeli personele, merkezde atamaya ve sözleşme imzalamaya yetkili amirler, il ve ilçelerde valiler ve kaymakamlar tarafından takdirname verilebilecek. Takdirname verilenlerle takdirname verme gerekçesi ise uygun araçlarla ilan edilecek. 
     
     İSTİHDAM BİÇİMLERİ DEĞİŞTİRİLİYOR 

     Tasarı taslağıyla kamuda beş temel istihdam biçimi tanımlanıyor. Buna göre, yasa kapsamındaki kurumlarda kamu hizmetleri, memurlar, diğer kamu görevlileri, tam zamanlı ve kısmi zamanlı sözleşmeli personel ile işçiler eliyle yürütülecek. Bu istihdam şekilleri dışında kamuda personel çalıştırılamayacak. Ayrıca kamuda hizmet satın alınması yoluna da gidilebilecek. 
     
     HALEN ÇALIŞANLARIN DURUMU NE OLACAK 

     Tasarı taslağının geçici maddeleriyle halen kamuda çalışanların durumları da düzenlendi. Ancak kimlerin memur statüsünde kalacağı kimlerin ise sözleşmeli personel olabileceğine ilişkin cetvellerin açıklanmaması nedeniyle bu durum netleşmedi. 
     Söz konusu düzenlemeye göre memur olarak çalışmakta olup da bu statüde kalmak isteyenler kadrolarında bırakılacak ve bu kadrolar herhangi bir nedenle boşaldığında başka bir işleme gerek kalmaksızın iptal edilmiş sayılacak. 
     Bu durumdaki personelin mali haklarıyla sosyal yardımları, aynı ünvanda sözleşmeli personel olarak istihdam edilenler için belirlenmiş bulunan hükümler dikkate alınarak belirlenecek. Sözkonusu personel hakkında bunun dışında kalan konularda da yasada memurlar için belirtilen hükümler uygulanacak. 
     Memur olarak çalışmakta olup da bulunduğu kadro ünvanıyla aynı ünvandaki sözleşmeli personel statüsüne geçmek isteyenler sözleşmeli personel pozisyonlarına geçirilecek. Bu kişilerden aralıksız 15 yıl süreyle sözleşmeli personel olarak istihdam edilenlerin, görev yetki ve sorumluluklarını ihlal etmedikleri sürece sözleşmeleri yenilenecek. 
     KİT’lerde sözleşmeli statüsünde çalışan ancak memurların 657 sayılı Devlet Memurları Kanunu’ndaki birçok hakkına sahip olan personel ise tercih etme şansı verilmeden sözleşmeli personel statüsüne geçirilecek. Halen geçici personel olarak çalıştırılanlar ise bu tasarıya göre de geçici personel sayılacak. 
     
</TEXT>
</DOC>
