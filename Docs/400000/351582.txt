<DOC>
<DOCNO> 351582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sontur03.html </URL>
<DATE> 2005/06/13/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Diyanet'ten hutbe Cinsel arzularınızı meşru ölçülerde karşılayın 
</HEADLINE>
<TEXT>

     ANKARA ANKA 

Diyanet İşleri Başkanlığı önümüzdeki günlerde camilerden okutacağı hutbede, insanlara "iffetli olun, cinsel arzularınızı meşru ölçüler çerçevesinde karşılayın" diyecek. 
     Diyanet hutbede, insanın, yetenek ve potansiyel ile diğer yaratılanlarda bulunmayan nice üstün değerlere sahip olduğunu belirtecek. "İnsandaki bu üstün değerlerden birisi de şüphesiz iffettir" denilecek hutbede iffet, "insanın dine ve edebe aykırı söz ve fiillerden uzak durması, tabii bir duygu olan cinsel arzu ve isteklerinin meşru ölçüler çerçevesinde karşılanmasıdır" diye tanımlanacak. 
     İslam’ın insana, hayatını onurlu bir şekilde sürdürebilmesi için vazgeçilmez haklar tanıdığına değinilecek hutbede, din, can ve mal güvenliği ile aklın ve namusun korunmasının bu hakların en önemlileri arasında yer aldığı anlatılacak. "Şüphesiz namus ve şerefin korunmasının en güzel yolu, iffetli olmaktan geçmektedir. Zira iffet, insanın süsü, ziyneti ve namus anlayışının göstergesidir" denilecek hutbede, iffet ve namus duygusunun, insanlarda doğuştan var olan ve onu diğer canlılardan ayıran en belirgin nitelik olduğuna işaret edilecek. 
     
     "İFFETLİ OLMADA KADIN ERKEK AYRIMI YOKTUR" 
     Hutbede, iffet duygusunun, bir mümini kötülüklere, çirkinliklere, haramlara bulaşmasını önleyen kalkan olduğu kaydedilirken, iffetsiz insanın her türlü kötülüğü işlemeye elverişli olduğu anlatılacak. 
     İslam dininin kişilerden dürüst ve iffet sahibi olmalarını istediği ifade edilecek hutbede, bu konuda kadın- erkek ayırımı yapılmadığına işaret edilecek. "Üzülerek ifade edelim ki çağımızda bazı kimseler tarafından iffet, sadece kadınlarda bulunması gerekli bir değer olarak telakki edilmektedir. Oysa iffetli olmak, erkek için de dini ve ahlaki bir yükümlülük ve bir erdemdir" denilecek hutbede, İslam dininin başkalarının iffetine zarar verecek söz ve davranışları yasakladığı da dikkat çekilecek. 
     
</TEXT>
</DOC>
