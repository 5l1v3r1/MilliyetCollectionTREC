<DOC>
<DOCNO> 374432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sonspo11.html </URL>
<DATE> 2005/08/31/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Kulüpler Birliği'nden "Taraftar Shop" atağı... 
</HEADLINE>
<TEXT>

     Turkcell Süper Ligi’nde 4 büyükler dışındaki takımlar, lisanslı ürünlerinin yurt genelinde satılabilmesi amacıyla ortak mağazalar açmak için şirket kurdu. 
     Konyaspor Kulübü Basın Sözcüsü Sefa Ortaç, AA muhabirine yaptığı açıklamada, Türkiye’deki futbol kalitesinin yükselmesi için Anadolu takımları olarak adlandırılan kulüplerin daha fazla maddi kaynağa sahip olması gerektiğini bildirdi. 
     Fenerbahçe, Galatasaray, Beşiktaş ve Trabzonspor gibi takımların, Futbol Federasyonu kanalıyla aldıkları paralar dışında en önemli gelirinin, lisanslı ürünlerin satışından oluştuğunu vurgulayan Ortaç, "Her kulübün yönetimi, daha kaliteli oyunculardan oluşan, güçlü bir takıma sahip olmak ister. Ancak, geliriniz yoksa, istediğiniz transferleri yapamadığınız için rakiplerinize göre daha güçsüz bir takım olursunuz" dedi. 
     Ortaç, Anadolu takımlarının yaşadığı sorunlara güçbirliğiyle çözüm bulunması amacıyla biraraya gelen Kulüpler Birliği’nin, aldığı yeni bir kararla, üyelerinin gelirlerini artırmak için somut adımlar attığını bildirdi. 
     Fenerbahçe, Galatasaray, Beşiktaş ve Trabzonspor dışında Turkcell Süper Ligi’nde mücadele eden 14 takımın üye olduğu Kulüpler Birliği’nin, üye tüm takımların lisanslı ürünlerinin aynı mağazada satışa sunulması projesini yaşama geçirmeye hazırlandığını vurgulayan Ortaç, şunları kaydetti 
     "Bu amaçla, merkezi İstanbul’da bulunan Kulüpler Birliği Sportif Pazarlama A.Ş. kuruldu. Şirketin yönetiminde halen Konyaspor, Malatyaspor ve Diyarbakırspor’dan 3 yönetici bulunuyor. Şirket yönetiminin aldığı karar gereği üye kulüpler, bulundukları kentlerde, içinde kendi takımlarını ürünlerinin ağırlıkta olduğu ancak diğer üye 13 takımın ürünlerinin de satışa sunulacağı mağazalar kuracak. 
     Takımlar, ’Taraftar Sho’p açma hazırlıklarına başladı. Biz de Konyaspor olarak ’Konya Taraftar Shop’ için düşündüğümüz mağaza binasını bulduk ve içinde tadilat çalışmalarına başladık." Ortaç, bu projenin, Turkcell Süper Ligi’ndeki Anadolu takımlarına çok önemli bir gelir kaynağı oluşturacağını tahmin ettiklerini sözlerine ekledi. 
     
</TEXT>
</DOC>
