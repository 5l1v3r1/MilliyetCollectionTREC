<DOC>
<DOCNO> 367451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/sontur45.html </URL>
<DATE> 2005/08/05/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Bakım yapılan asansöre binice duvar ile kabin arasına sıkıştı... 
</HEADLINE>
<TEXT>

     Mersin’de, bakım yapılan asansöre binen kadın, duvar ile kabin arasında sıkışarak ağır yaralandı. 
     Alınan bilgiye göre, özel bir yemek firmasında çalışan Fatma Kambak 24 , görevlendirildiği Mersin Toros Devlet Hastanesi’nde hastaların yemeğini götürmek için servislere çıkmak istedi. 
     Asansörlerin ikisinde bakım yapıldığını gören Kambak, sedyelerin taşındığı asansöre yöneldi. Bu asansörde de tamirat işlemi sürmesine rağmen, bakım yapan görevliler, Kambak’ın servise çıkmak için asansöre binmesine izin verdi. 
     Yemek karavanalarıyla asansöre binen Kambak, sarsıntıyla dengesini kaybederek duvar ile kabin arasında sıkıştı. Bu sırada, asansör tamiratı yapan bir işçi de boşluğa düştü. 
     Olay yerine gelen itfaiye ekiplerinin çalışmaları sonucu ağır yaralı olarak kurtarılan Kambak, Toros Devlet Hastanesi’nde yapılan ilk müdahalenin ardından kaldırıldığı Mersin Üniversitesi Tıp Fakültesi’nde tedavi altına alındı. Asansör boşluğuna düşen işçinin ise yaralanmadığı öğrenildi. 
     Yetkililer, Kambak’ın sağlık durumunun ciddiyetini koruduğunu, olayla ilgili soruşturma başlatıldığını bildirdiler. 
     Toros Devlet Hastanesi Başhekimi Fethi Ülgen ise kazada asansör tamircilerinin ihmali olduğunu söyledi. 
     Ülgen, asansörlerin arızalı olması nedeniyle ilgili firmaya haber verdiklerini, tamirat işini yapan görevlilerin, işleri tamamlamadan kullanımına izin vermelerinin, kazaya yol açtığını kaydetti. 
     
</TEXT>
</DOC>
