<DOC>
<DOCNO> 382417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/ekonomi/eko04.html </URL>
<DATE> 2005/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzan fabrikalarına hücum 
</HEADLINE>
<TEXT>



Tasarruf Mevduatı Sigorta Fonu TMSF , Uzan Grubu borçlarına karşılık satışa çıkarılan Star Medya Grubu'nun ardından Çimento Grubu ihaleleri için bugüne kadar rekor başvuru olduğunu ve toplam 180 şartnamenin alındığını açıkladı. 
10 Ekim'de başlayacak olan ihalelere katılmak için idari belgelerin tesliminin 30 Eylül 2005 tarihinde sona ereceği bildirildi. Açıklamaya göre, katılımcıların kapalı zarf tekliflerini yaparken verebilecekleri en yüksek bedeli yazmaları gerekiyor. İhalenin ilk aşamasında düşük teklif verenler eleneceğinden kapalı zarf ile teklif verme sürecinde en yüksek teklif veren 5 şirket açık artırma ile düzenlenecek ihaleye katılmaya hak kazanacak. İhaleler kapalı zarfla alınan tekliflerin sıralanması ve açık artırmaya katılacak firmaların belirlenmesinden sonra verilen en yüksek tekliften başlamak üzere açık artırma ile devam edecek. Kapalı zarfla verilen en yüksek teklif açık artırmanın başlangıç fiyatı olacak. Açık artırma, teklif sahiplerinin TMSF Satış Komisyonu önünde sözlü olarak tekliflerini sunmaları suretiyle gerçekleştirilecek. Açık artırma sürecinde ihale katılımcıları minimum 250 bin dolar artırım yapabilecek. 

Bedeller peşin alınacak 
Teklifler peşin bedel üzerinden verilecek. Vadeli satış bu ihalelerde söz konusu olmayacak. Açık artırma aşamasında verilen en yüksek teklif Fon Kurulu'nun onayına sunulacak. İhalelerin sonuçlanması ile birinci ve ikinci en yüksek teklif veren katılımcıların idari belgelerle birlikte alınan Rekabet Kurumu Bildirim Formları, Rekabet Kurumu'na gönderilecek. Rekabet Kurumu'nun uygun görüşünün gelmesi, Fon Kurulu'nun onaylaması ile satış işlemi sonuçlanacak. 

Fabrikalar için toplam 180 başvuru yapıldı Fabrika Muhammen Bedel Dolar İhale tarihi Satılan şartname Lalapaşa Çimento 61.000.000 10.10.2005 24 Standart Çimento 62.000.000 11.10.2005 32 Bartın Çimento 22.000.000 12.10.2005 19 Ladik Çimento 60.000.000 13.10.2005 20 Gaziantep Çimento 47.000.000 14.10.2005 18 Şanlıurfa Çimento 56.000.000 17.10.2005 22 Ergani Çimento 53.000.000 18.10.2005 16 Van Çimento 22.000.000 19.10.2005 21 Trabzon Çimento 50.000.000 20.10.2005 8 

</TEXT>
</DOC>
