<DOC>
<DOCNO> 383709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/dunya/dun02.html </URL>
<DATE> 2005/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Hırvatistan'a yaradı 
</HEADLINE>
<TEXT>


Avusturya'nın, 'Hırvatistan başlamadan, Türkiye ile müzakere olmaz' demesi üzerine, Uluslararası Savaş Suçları Mahkemesi'nin Zagrep'i aklayan raporu Hırvatistan'a müzakere yolunu açtı 

DIŞ HABERLER SERVİSİ 


Hollanda'nın Lahey kentindeki Birleşmiş Milletler BM Uluslararası Savaş Suçları Mahkemesi'nin Başsavcısı Carla del Ponte, dün Hırvatistan Başbakanı Ivo Sanader ile geldiği Lüksemburg'da, Hırvatistan'ın, kaçak savaş suçu zanlısı General Ante Gotovina'nın yakalanması için mahkemeyle tam işbirliği yaptığını belirterek, bu ülke ile AB üyelik müzakerelerinin başlaması önündeki teknik engeli kaldırdı. AB, dün gece geç saatlerde de Hırvatistan'la tam üyelik müzakerelerini başlatma kararı aldı. 
Carla del Ponte'nin bu açıklamayı yapmasında AB'den gelen baskının rol oynadığı sanılıyor. Avusturya, Türkiye ile üyelik müzakerelerinin Hırvatistan'dan önce başlatılmasına karşı çıkıyordu. Del Ponte'nin açıklamaları ile memnun edilen Avusturya'nın, Türkiye'yle müzakerelere başlanmasına karşı çıkarken başvurduğu Hırvatistan gerekçesi de ortadan kalkmış oldu. 
Hırvatistan'ın üyeliği için oluşturulan AB çalışma koluna task force konuyla ilgili bir rapor sunan Del Ponte, "Hırvatistan'ın birkaç haftadır bizimle tam işbirliği yaptığını ve Ante Gotovina'yı bulup tutuklamak için elinden geleni yaptığını söyleyebilirim" ifadesini kullandı. 

Önceki gün suçlamıştı 
AB, Zagreb yönetiminin, General Ante Gotovina'nın yakalanması için mahkemeyle tam işbirliği yapmadığı gerekçesiyle, Hırvatistan'ın tam üyelik müzakerelerini geçen mart ayında başlatmadan askıya almıştı. Bu gelişmeden önce, Carla del Ponte, önceki gün Zagreb'de yaptığı temasların ardından Hırvatistan'dan beklediği işbirliği konusunda hayal kırıklığına uğradığını bildirmişti. 


</TEXT>
</DOC>
