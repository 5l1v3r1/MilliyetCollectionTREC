<DOC>
<DOCNO> 384904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/sontur22.html </URL>
<DATE> 2005/10/07/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Çalışkan El Kaide'nin faaliyetlerini yakından takip ediyoruz 
</HEADLINE>
<TEXT>

     Emniyet Genel Müdürlüğü Sözcüsü, Güvenlik Daire Başkanı İsmail Çalışkan, emniyet teşkilatının, AB yolunda hızla ilerleyen Türkiye’de, yürüttüğü projeler ile insan hakları standartlarını sürekli iyileştirme ve geliştirme çabasında olduğunu söyledi. 
     Çalışkan, Emniyet Genel Müdürlüğü’nün Dikmen binasında düzenlediği haftalık basını bilgilendirme toplantısında, emniyet teşkilatının, AB ile ilgili yürüttüğü çalışmalar hakkında açıklamalarda bulundu. 
     "Avrupa Birliği Müktesebatının Üstlenilmesine İlişkin Türkiye Ulusal Programı"nın kabul edilmesiyle somut adımlar atmaları gereken dinamik bir sürecin başladığını ifade eden Çalışkan, "AB’ye giriş sürecinde, Türk polis teşkilatı, çağın gereklerini yerine getiren modern bir teşkilat olma yolunda hızla ve başarıyla ilerlemektedir" dedi. 
     AB Genel Sekreterliği tarafından koordine edilen AB uyum çalışmalarına emniyet teşkilatının da aktif olarak katıldığını belirten Çalışkan, bu amaçla, Emniyet Genel Müdürlüğü Dış İlişkiler Dairesi Başkanlığı bünyesinde AB Şube Müdürlüğü kurulduğunu anımsattı. 
     Çalışkan, bu şube müdürlüğünün ulusal programdaki yükümlülüklerin yerine getirilmesi konusunda koordinatör birim olarak, teşkilatın diğer birimleri ile yakın bir işbirliği içerisinde çalışmalarını sürdürdüğünü kaydetti. 
     İsmail Çalışkan, AB uyum çalışmaları çerçevesinde emniyet teşkilatında hukuk, yönetim ve eğitim alanında yapılan düzenlemelerle, uygulamadaki insan hakları standardının yükseltilmeye çalışıldığına işaret ederken, bu çalışmalar hakkında bilgi verdi. Çalışkan, "Emniyet teşkilatı, AB yolunda hızla ilerleyen Türkiye’de, yürüttüğü projeler ile insan hakları standartlarını sürekli iyileştirme ve geliştirme çabasındadır" diye konuştu. 
     
     FİKİR VE MÜLKİYET HAKLARI 
     Emniyet Genel Müdürlüğü Sözcüsü Çalışkan, fikri mülkiyet haklarının korunması ve korsan yayıncılığın önlenmesi amacıyla emniyet birimlerinin gerçekleştirdiği operasyonlarda, birçok kişiyle birlikte çok sayıda "korsan materyal" ele geçirildiğini söyledi. 
     Hareket alanları daralan bu kişilerin, farklı çoğaltım ve satış yöntemleri geliştirme çabası içine girdiklerini anlatan Çalışkan, okulların eğitim-öğretime başlaması nedeniyle, emniyet teşkilatına gönderilen genelgede, okul kitapları ve yabancı dil kitapları satışı yapılan yerlerin göz önünde bulundurulması ve illerde yapılan denetimlerin sıkıştırılmasının istendiğini bildirdi. 
     Çalışkan, genelgede ayrıca, denetimler sırasında, bandrollere özellikle dikkat edilmesi pazar yerleri, caddeler, sokaklar, parklar, dolmuş ve otobüs duraklarında görevlendirilen yaya ve motorize ekiplerin korsan materyal satışı konusunda dikkatli olmalarının sağlanması talimatının verildiğini kaydetti. 
     
     GEÇEN HAFTANIN POLİSİYE OLAYLARI 
     İsmail Çalışkan, Türkiye’de işlediği suç nedeniyle hakkında gıyabi tutuklama kararı bulunan ve Almanya’da tutuklanan Cemal Çalım ile Romanya’da işlediği suç nedeniyle 17 yıl kesinleşmiş hapis cezası bulunan ve cezasını Türkiye’de çekmesi kabul edilen Hüseyin Aygördü’nün 28 Eylül’de Türkiye’ye getirilerek adli makamlara teslim edildiğini bildirdi. 
     Çalışkan’ın, geçen hafta meydana gelen trafik kazaları, asayiş, terör ve kaçakçılık olaylarına ilişkin verdiği istatistiki bilgiler ise şöyle 
     -Ülke genelinde meydana gelen 110 ölümlü trafik kazasında 124 kişi hayatını kaybetti, 189 kişi yaralandı. 
     -Polisin sorumluluk bölgesinde meydana gelen 151 asayiş olayında 76 kişi hayatını kaybetti, 98 kişi yaralandı, 139 kişi yakalanarak 
     adli makamlara sevk edildi. 
     -Terörle mücadele kapsamında ülke genelinde 55 olay gerçekleşti, terör örgütleriyle bağlantılı 93 kişi yakalandı. 
     -163 mali olayda 284 şüpheli şahıs hakkında işlem yapıldı. 
     -Uyuşturucu madde suçları kapsamındaki 76 olayda, 143 kişi yakalanarak adli mercilere sevk edildi. 
     -Ülke genelinde gerçekleşen 1 organize suç olayında, 10 şüpheli yakalanarak adli mercilere teslim edildi. 
     
     EL KAİDE ÖRGÜTÜ 
     İsmail Çalışkan, bir basın organında, "50 El Kaide mensubunun Türkiye’de eylem hazırlığında bulunduğu" yönünde haberler yer aldığını anımsatarak, bu yönde bilgileri olup olmadığını soran bir gazeteciye, "haberde yer alan bilgilerin, ülke genelinde yaptıkları tespitlere uymadığı" yanıtını verdi. 
     Söz konusu örgüte karşı İstanbul’da gerçekleştirilen operasyonların ABD Başkanı George Bush’un da aralarında bulunduğu devlet adamlarınca taktirle karşılandığını söyleyen Çalışkan, "Bu örgütün faaliyetleri teşkilatımızca yakından takip edilmekte" diye konuştu. 
     
</TEXT>
</DOC>
