<DOC>
<DOCNO> 357011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/soneko40.html </URL>
<DATE> 2005/06/30/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Toplam dış borç stoku 159.9 milyar dolar oldu... 
</HEADLINE>
<TEXT>

     Hazine, toplam dış borç stokunun, 2005 Mart sonu itibariyle 159,9 milyar dolar olarak gerçekleştiğini bildirdi. 
     Hazine Müsteşarlığı, 31 Mart tarihi itibarıyla dış borç stokunu açıkladı. 
     Buna göre, kısa vadeli borçların toplam dış borç stoku içerisindeki payı yüzde 20,2 ve orta-uzun vadeli dış borçların payı ise yüzde 79,8 olarak belirlendi. 
     Kısa vadeli dış borçlar kapsamında Merkez Bankası tarafından izlenen kısa vadeli dış borçlar, 2005 Mart sonu itibariyle 32,3 milyar ABD Doları tutarında gerçekleşti. Kısa vadeli dış borçların yüzde 9,6'sı Merkez Bankası, yüzde 43,5'i ticari bankalar ve yüzde 46,9'u ise diğer sektörlerin borçlarından oluştu. 
     
     KONSOLİDE BÜTÇE DIŞ BORÇ STOKU 
     Konsolide bütçe borçları çerçevesinde Hazine'nin, uluslararası sermaye piyasalarında tahvil ihracı yoluyla doğrudan gerçekleştirdiği borçlanmalar ile proje finansmanı amacıyla genel ve katma bütçeli kuruluşlara ve diğer kamu kuruluşlarına kullandırdığı borçlusu Hazine olan kredilerden oluşan konsolide bütçe dış borç stoku, 2005 Mart sonu itibariyle 68,6 milyar dolar seviyesinde gerçekleşti. 
     Bu miktarın 30,8 milyar dolar tutarındaki kısmı, konsolide bütçenin finansmanı amacıyla uluslararası finansal piyasalarda gerçekleştirilen tahvil ihraçları stokundan oluştu. 
     
     DİĞER KAMU KURULUŞLARININ BORÇLARI 
     Konsolide bütçe dışında kalan yerel yönetimler, fonlar, üniversiteler, özerk kuruluşlar, kamu bankaları ve KİT'lerden oluşan kamu kuruluşlarının toplam dış borçları, 2005 Mart sonu itibariyle 4,7 milyar dolar tutarında gerçekleşti. 
     Orta uzun vadeli Merkez Bankası dış borçları, 2005 Mart sonunda 16,8 milyar dolar tutarında oldu. 
     
     ÖZEL SEKTÖR DIŞ BORÇ STOKU 
     2005 Mart sonu itibariyle orta ve uzun vadeli özel sektör dış borç stoku 38,1 milyar dolar olarak gerçekleşti. 
     Özel sektör dış borç stokunun yüzde 21,5'i finansal kesime özel bankalar ve özel bankacılık dışı mali kuruluşlar ve yüzde 79,5'i ise finansal olmayan kesime ait borçlardan oluştu. 
     
</TEXT>
</DOC>
