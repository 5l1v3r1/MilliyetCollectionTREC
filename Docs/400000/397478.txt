<DOC>
<DOCNO> 397478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/ekonomi/eko02.html </URL>
<DATE> 2005/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Eczacıbaşı, ilaçta ihracatla büyüyecek 
</HEADLINE>
<TEXT>


Lüleburgaz'da açtıkları antibiyotik tesisiyle ihracat performanslarının artacağını söyleyen Eczacıbaşı Holding Yönetim Kurulu Başkanı Bülent Eczacıbaşı, 'Bugün 30 milyon doları aşan ihracatımızı ikiye katlamayı hedefliyoruz' dedi 

ÖZLEM BAY Lüleburgaz 

Eczacıbaşı İlaç Grubu, ağırlıklı olarak ihracata yönelik üretim yapacak olan antibiyotik tesisini Lüleburgaz'da devreye soktu. Sefalosporin grubu antibiyotiklerin üretiminin gerçekleştirileceği tesis, Sağlık Bakanı Prof. Dr. Recep Akdağ tarafından dün törenle açıldı. 
Tesisin açılış töreninde bir konuşma yapan Eczacıbaşı Holding Başkanı Bülent Eczacıbaşı, yeni tesisin sadece Eczacıbaşı Topluluğu için değil, Türk ilaç sektörü açısından da önem taşıdığını söyledi. İlaç fiyatlarında ciddi gerileme yaşandığını ifade eden Eczacıbaşı, "Bu nedenle de, üretici kuruluşların, varlıklarını koruyabilmek için, bir an önce dünyaya açılmaları gerekiyor" dedi. 

'Zorunluluklar rol oynadı' 
Açılışı yapılan ek tesisin hızla devreye alınmasında da bu zorunlulukların rol oynadığını kaydeden Eczacıbaşı, şöyle devam etti "Bu gelişmeler sonucunda, bugün 30 milyon doları aşan ihracatımızı ikiye katlamayı hedefliyoruz. Şu anda 35 ülkeye ihracat yapıyoruz. Yeni tesisimizle bu ülke sayısı artacak ve ihracat tutarımız yükselecek." 
Avrupa Birliği pazarından gelen talepleri karşılamak amacıyla kurulan tesis, 10 milyon dolarlık yatırımla gerçekleştirildi. 6 bin 600 metrekarelik kapalı alana sahip tesiste 37 adet ürün üretilecek. 
Eczacıbaşı Holding CEO'su Dr. Erdal Karamercan ise ilaç fiyatlarındaki düşüşü önceden farkettiklerini vugulayarak, bu nedenle ihracatı artırmayı, stratejik hedef olarak benimsediklerini belirtti. 

'Kriz olmaz, geçici düzeltme olur' Eczcıbaşı Holding Yönetim Kurulu Başkanı Bülent Eczacıbaşı gazetecilerle yaptığı sohbette, "Ülke ve sanayiciler olarak zor yıllar geçirdik. Ama artık önümüzü görebiliyoruz. Ortada küçümsenmeyecek bir gelişme var. Sorunlar var tabii. Türkiye öncelikle işsizlik sorununu çözmeli" dedi. Yabancı sermaye tartışmalarını yersiz bulduğunu da belirten Eczacıbaşı artık uluslararası yatırım teriminin kullanılması gerektiğine değindi. 
Eczacıbaşı, cari açık sorunu hakkında ise şu değerlendirmeyi yaptı "Bir sorun olduğu kesin. Peşinden bir düzeltme getirilmesi ihtimali ise büyük. Düzeltme deyince bizim alışık olduğumuz krizlerin gündeme geleceğini zannetmiyorum. Kurda bir düzelme olabilir. Böyle bir düzelme olursa, belki ekonomide geçici bir dalgalanma olur ama bundan sonra dengeler yerine oturur." 


</TEXT>
</DOC>
