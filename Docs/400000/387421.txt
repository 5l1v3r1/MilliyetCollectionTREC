<DOC>
<DOCNO> 387421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sontur19.html </URL>
<DATE> 2005/10/17/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
İzmir Büyükşehir Belediye Başkanı deprem sırasında canlı yayındaydı 
</HEADLINE>
<TEXT>

     İzmir Büyükşehir Belediye Başkanı Aziz Kocaoğlu, saat 08.45’te meydana gelen ve merkez üssü Ege Denizi olan 5.7 büyüklüğündeki depremde can kaybı olmaması ve önemli bir durumun meydana gelmemesinin sevindirici olduğunu söyledi. 
     Kocaoğlu, AA muhabirine yaptığı açıklamada, deprem sırasında bölgesel yayın yapan Ege TV’de canlı yayında olduğunu, programın sonlarına doğru depremin meydana geldiğini söyledi. Programın bitiminden sonra belediye bürokratlarıyla telefonla görüştüğünü, daha sonra belediyede bir toplantı yaparak depremi değerlendirdiklerini belirten Kocaoğlu, şöyle dedi 
     "Şiddetli bir sarsıntıydı. Programdan hemen sonra başta İtfaiye Daire Başkanı olmak üzere bütün belediye bürokratları ve diğer ilgililerle telefonla görüştüm. Daha sonra belediyeye geldik ve eldeki ilk bilgileri masaya yatırdık. Can kaybının olmaması ve önemli bir durumun meydana gelmemesi bizi sevindirdi. İzmirlilere geçmiş olsun dileklerimi sunuyorum." Kocaoğlu, İzmir’in depreme hazırlıklı illerin başında geldiğini sözlerine ekledi. 
     
</TEXT>
</DOC>
