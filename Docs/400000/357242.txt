<DOC>
<DOCNO> 357242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/yasam/yas01.html </URL>
<DATE> 2005/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Şantajcı 3 polis gözaltına alındı 
</HEADLINE>
<TEXT>


İşadamını tehdit ederek para almaya kalkan 3 polis suçüstü yakalandı 

ERDAL KILINÇ İstanbul 

Tekstil işiyle uğraşan bir işadamından, tehditle para istedikleri öne sürülen biri emekli 3 polis memuru gözaltına alındı. İddiaya göre, Bayrampaşa'da tekstilci olan bir işadamı ile Mali Şube Müdürlüğü'nde çalıştıklarını belirterek irtibat kuran polisler, işadamını "naylon fatura kullandığını biliyoruz" diye tehdit ederek para istedi. 
Polislerin kimliklerini açıklamalarını ve Vatan Caddesi'ndeki emniyet binasına gelmeleri karşılığında para vereceğini söyleyen işadamı, bu sırada Mali Şube Müdürlüğü'ne başvurarak tehdit edildiğini bildirdi. İşadamı şantajcı polislerle, "Ben sizin polis olduğunuzu nereden bileyim " deyince polisler, "Mali Şube Müdürlüğü önünde buluşalım" cevabını verdi. İşadamı ve polisler, polis evi yakınında buluşup pazarlık yaparken, Mali Şube ekipleri baskın yaparak biri emekli 3 meslektaşını gözaltına aldı. Şantajcı polislerin MOBESE kameraları ile de tespit edildiği belirtildi. 


</TEXT>
</DOC>
