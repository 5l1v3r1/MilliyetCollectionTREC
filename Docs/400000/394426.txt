<DOC>
<DOCNO> 394426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/dunya/axdun02.html </URL>
<DATE> 2005/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Aliyev Bizde devrim olmaz 
</HEADLINE>
<TEXT>


'Halkın yönetimden memnun, muhalefetin ise güçsüz olduğunu' söyleyen Azerbaycan lideri, 'Devlette temizlik sürecek' dedi 

BAKÜ Milliyet 


Geçen haftaki milletvekili seçimlerine hile karıştırıldığı ve bu yüzden muhalefetin harekete geçip tıpkı Gürcistan, Kırgızistan ve Ukrayna'daki gibi halkı sokağa dökerek "turuncu devrimle" iktidarı devireceği yolundaki spekülasyonları yanıtlayan Azerbaycan Cumhurbaşkanı İlham Aliyev, "Burada devrim olmaz" dedi. Aliyev, Azerbaycan'da devrim yapılmasının imk nsız olduğu iddiasını, halkın mevcut yönetimden memnun olmasına ve muhalefetin herhangi bir tehdit oluşturabilecek güçte olmamasına dayandırdı. 
Başkent Bakü'de, Türk gazetecilerin sorularını cevaplayan İlham Aliyev, Azerbaycan'da turuncu devrim yapılması ihtimali hakkında, "Böyle bir şeyin olması için olasılık sıfır. Bunun için Azerbaycan'da maddi temel yok" diye konuştu. 

Temizlik sürecek 
Rus NTV televizyonuna yaptığı açıklamada da, parlamento seçimleri öncesinde bazı bakanların görevden alınmasına değinen Aliyev, "seçimlerden önce bazı bakanların muhalefetle birlikte hareket ederek kendisini devirme hazırlığı yaptıklarını" iddia etti. Aliyev, "Bu iyi planlanmış bir eylemdi. Eğer zamanında önlenmezse acıklı sonuçlara yol açabilirdi" dedi. Cumhurbaşkanı İlham Aliyev, "Yönetim kadrolarındaki temizliğin devam edeceğini, bunun kısa zamanda sona ermeyeceğini" söyledi. 

Aliyeva karizması 

Azeriler, 6 Kasım seçimlerinde yüzde 92 oranındaki rekor oyla milletvekili seçilen "First Lady" Mihriban Aliyeva'dan 41 "Bizim Hillary Clinton" diye söz ediyor. Zarif giyimiyle medyanın sürekli ilgisini üzerinde toplayan, üç çocuk annesi Aliyeva, eşi İlham Aliyev'in "gayri resmi danışmanı" olarak görülüyor. Hatta, Aliyev'in darbe hazırladıkları gerekçesiyle seçim öncesi bazı bakanları görevden almasının perde arkasında eşinin bulunduğu öne sürülüyor. Aliyeva'yı başkan adayı gösterenler de var. 


</TEXT>
</DOC>
