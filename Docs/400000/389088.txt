<DOC>
<DOCNO> 389088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/dunya/adun.html </URL>
<DATE> 2005/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Azat seçki'ye meydan dayağı 
</HEADLINE>
<TEXT>


6 Kasım seçimlerine iki hafta kala muhalefet blokunun Bakü'de 'Özgür seçimler' sloganıyla düzenlemek istediği gösteriyi dağıtan güvenlik güçleri, çok sayıda göstericiyi dövdü ve gözaltına aldı 

Cenk Başlamış 


Azerbaycan'da siyasi gerilimi artıran parlamento seçimlerine iki hafta kala muhalefetin düzenlemek istediği gösteri polis tarafından güç kullanılarak dağıtıldı. 
Üç partinin oluşturduğu muhalefet koalisyonu üyelerinin başkent Bakü'nün merkezindeki Azatlık Meydanı'na girmesine izin verilmedi. Güvenlik kuvvetleri cop kullanarak dağıttığı göstericilerden en az 40'ını tutukladı. Tutuklananlar arasında muhalefet kanadının önde gelen temsilcilerinden Penah Hüseyinli de bulunuyor. 

Turuncu bayrak 
Muhalefetle Bakü Belediyesi'nin miting yapılacak yer konusunda anlaşamamasının ardından dün öğle saatlerinde Nerimanov ve Nizami sinemaları önünde toplanan göstericiler "Azat seçki" özgür seçimler şeklinde slogan attı. Muhalefet liderlerinden Ali Kerimli önderliğinde, Ukrayna'daki devrimi sembolize eden turuncu bayraklarla yürüyüşe geçen göstericilerin Azatlık Meydanı'na ilerleme çabası polisin sert tepkisiyle karşılaştı. Güvenlik kuvvetleri çok sayıda göstericiyi dövdü ve minibüslere koyarak götürdü. 
Bakü Polis Müdür Yardımcısı Yaşar Aliyev, gösteriye çok sayıda kişinin katıldığını söylerken, tutuklanan Hüseyinli'nin parlamento seçimlerine aday olduğunun anlaşılması üzerine serbest bırakıldığını açıkladı. 
Sürgünde yaşayan muhalefet liderlerinden Resul Guliyev'in ülkeye dönmek istemesiyle başlayan gerginlik, geçen hafta üst düzey bazı yetkililerin darbeci oldukları suçlamasıyla tutuklanmasıyla daha da artmıştı. 

Miting korkusu 
Muhalefetin kurduğu Azatlık Bloku, Musavat, Demokratik Parti ve Halk Cephesi'nden oluşuyor. Bu partiler, 6 Kasım seçimlerinin demokratik ve özgür bir ortamda yapılmasını sağlamaya çalışıyor. Bunun en önemli nedeni, İlham Aliyev'in kazandığı 2003 başkanlık seçimlerine geniş çaplı yolsuzluk söylentilerinin damgasını vurması. Muhalefet, bu kez Batılı ülkelerin ve özellikle ABD'nin desteğini alarak seçimlere hile karıştırılmasına engel olmaya çalışıyor. 
Aliyev yönetimi ise, Gürcistan, Ukrayna ve Kırgızistan'da yaşanan barışçı devrimlerin Azerbaycan'da sahnelenmesinden endişe ediyor. Ukrayna'da seçime hile karışmasının ardından muhalefetin düzenlediği büyük gösteriler iktidar değişikliğine yol açmıştı. Aliyev yönetimi bu nedenle kalabalık mitinglere izin vermiyor. 


</TEXT>
</DOC>
