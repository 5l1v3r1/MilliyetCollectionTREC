<DOC>
<DOCNO> 364655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sondun43.html </URL>
<DATE> 2005/07/27/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
6'lı nükleer görüşmelerde henüz sonuç yok 
</HEADLINE>
<TEXT>

     Kore Yarımadası'ndaki nükleer soruna çözüm bulmayı amaçlayan ve Çin, Rusya, ABD, Güney Kore, Kuzey Kore ve Japonya arasında Pekin'de yapılan 6'lı görüşmelerin 4. turuna devam edildi. 
     Rusya heyeti başkanı ve Dışişleri Bakanı Yardımcısı Aleksandır Alekseyev, görüşmelerde şu ana kadar herhangi bir sonuç elde edilemediğini belirtti. 
     Alekseyev, ikinci günün oturumları başlamadan önce basına yaptığı açıklamada da, bu turun 6'lı görüşmelerin son turu olduğunu sanmadıklarını söylemişti. 
     Sabah yapılan oturumdan sonra heyetler ikili görüşmelere geçtiler. Çin heyeti Japonya, Kuzey Kore ve ABD heyeti ile ayrı ayrı görüştü. 
     Kuzey Kore heyeti başkanı Kim kye-gwan, şartlı olarak nükleer silahlardan tümüyle vazgeçebileceklerini belirtti. Kim Kye-gwan, genel toplantıda yaptığı konuşmada, ABD'nin nükleer tehditlerinin ortadan kaldırılması, ABD ile aralarındaki düşmanlık durumuna son verilmesi ve iki ülkenin barış içinde bir arada yaşamalarını sağlayan hukuksal zeminin oluşturulması gerektiğini kaydetti. 
     Kim Kye-gwan, ABD'nin ülkelerine yönelik nükleer tehditleri ortadan kaldırarak ikili ilişkileri normalleştirmesi durumunda, nükleer silahlardan tümüyle vazgeçmeye hazır olduklarını ifade etti. 
     Yeni Çin Haber Ajansı'nın bildirdiğine göre, Çin heyeti başkanı ve Dışişleri Bakanı Yardımcısı Vu Davey, görüşmelerde taraflara ''kuzeydoğu Asya'ya daha iyi bir gelecek sağlamak için fırsatlardan yararlanma, zorlukları göğüsleme ve beraber çalışma yönünde siyasi cesaret göstermeleri'' çağrısında bulundu. 
     Güney Kore heyeti başkanı ve Dışişleri Bakanı Yardımcısı Song Min-Son, Kore Yarımadası'ndaki nükleer soruna çözüm ararken iki noktaya dayanılması gerektiğini savundu. 
     İsmini açıklamak istemeyen bir Güney Koreli yetkiliye göre, Song varılacak ortak belgede Kuzey Kore'nin nükleer programından vazgeçmek yönünde söz vermesi ve aynı zamanda diğer tarafların da bu ülke ile ilişkilerini normalleştirmek, güvenlik garantisi ve ekonomik işbirliği sağlamak yönündeki taahhütlerini ifade etmeleri gerektiğini kaydetti. 
     ABD heyeti de Rusya ve Kuzey Kore heyetleri ile ayrı ayrı görüştü. Amerikalı yetkililer 6'lı görüşmelerin Kore Yarımadası'nın nükleer teknolojiden arındırılmasına odaklanması gerektiğini ileri sürdüler. 
     
     ÇİNLİ UZMANLARIN GÖRÜŞÜ 
     Öte yandan 38 yabancı dilde yayın yapan Çin Uluslararası Radyosu tarafından yayınlanan yorumda, Çin Dışişleri Bakanlığı yetkilileri ve Çinli Asya-Pasifik sorunu uzmanlarının 6'lı görüşmelerin bu turuna temkinli yaklaştıkları belirtildi. 
     Yorumda, Çinli yetkili ve uzmanların, 6'lı görüşmelerin yeni turunun somut ilerleme sağlamayı hedeflediğini, ancak sorunun karmaşıklığı yüzünden bütün tarafların yeterli derecede sabırlı olmaları ve zorlu çabalara devam etmek konusunda hazırlıklı olmaları gerektiği görüşünde olduklarına işaret edildi. 
     Çin Uluslararası Sorunları Araştırma Enstitüsü Asya-Pasifik Bölümü Başkanı Jin Linbo, görüşmelerin yeni turunda Kuzey Kore'nin nükleer faaliyetlerini dondurması konusunda daha önce sağlanan görüş birliği temelinde somut önlem belirlenmesi gerektiğini savunarak, şunları söyledi 
     ''Kuzey Kore, eninde sonunda nükleer planından vazgeçeceğini açıklamıştı. Ancak 'eninde sonunda'nın anlamı, net değil. Bununla birlikte ABD veya başka bir deyişle uluslararası toplumun, Kore Demokratik Halk Cumhuriyeti'ne ne tür bir tazminat nitelikli yardım sağlayacağı da henüz kesinleşmedi.'' Jin, ABD'nin 6'lı görüşmelere zaman sınırlaması getirdiği, bu sınırın aşılması durumunda sorunu Güvenlik Konseyi'ne taşıyacağı şeklindeki haberlerle ilgili olarak da ''Sorunun Birleşmiş Milletler'e taşınması, Kuzey Kore'ye yönelik yaptırımı gündeme getirecektir. Ama yaptırım, kötü bir seçenektir ve sorunu daha karmaşık hale getirecektir'' dedi. 
     
</TEXT>
</DOC>
