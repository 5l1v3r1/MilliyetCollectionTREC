<DOC>
<DOCNO> 367640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/son/sonspo10.html </URL>
<DATE> 2005/08/06/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Gençlerbirliği'nde kaçan 3 puan üzüntüsü... 
</HEADLINE>
<TEXT>

     Birinci Süper Futbol Ligi 2005-2006 sezonunun açılış maçında, sahasında Fenerbahçe ile 0-0 berabere kalan Gençlerbirliği'nde, kaçan 3 puanının üzüntüsü yaşanıyor. 
     Başkent ekibinin basın sözcüsü Muammer Akyüz, karşılaşmanın ilk 10 dakikalık bölümü dışında rakipleriyle başabaş bir mücadele verdiklerini belirterek, ''Birçok bölümde de Gençlerbirliği'nin daha etkili olduğu görüldü. İkinci yarıda yakaladığımız fırsatları değerlendirebilseydik, sahadan 3 puanla ayrılan taraf olurduk. 3 puanı kaybeden taraf Fenerbahçe değil, Gençlerbirliği oldu'' dedi. 
     Karşılaşmanın golsüz sona ermesine karşın heyecanlı, zevkli ve bol pozisyonlu geçtiığine dikkati çeken Akyüz, sözlerini şöyle sürdürdü 
     ''Maç öncesi yorumlarda Fenerbahçe'nin geçen sene şampiyon olan kadrosunu bozmadığını ve takviyeli oturmuş bir takım olduğu, buna karşın Gençlerbirliği'nin geçen seneki kadrosundan çok futbolcunun gittiği ve tamamen genç ve yeni bir takım olduğu söyleniyordu. Bu yorumlar bir bakıma doğruydu, ancak biz de çok genç ve yetenekli bir kadro kurduğumuzu, ayrıca Türkiye'nin en iyi teknik direktörlerinden Ziya Doğan'ın da katkılarıyla seyir zevki yüksek ve mücadele eden bir futbol oynayacağımızı söylüyorduk ve bunu da sahaya yansıttık.'' Sezonunun ilk maçı olmasına karşın verdikleri mücadele ve ortaya koydukları oyun için teknik direktör ve futbolcularını kutlayan Akyüz, ''Çoğunluğu altyapıdan yukarıya çıkarılan ve transfer edilen genç ve yetenekli yabancıların birkaç hafta içinde daha da kaynaşması sonucunda Türkiye liglerine heyecan ve futbol zevki getireceğiz. Bu gençlerin milyonlarca dolara alınan yabancıları nasıl sahadan sildiklerine tüm futbolseverler tanık oldular'' diye konuştu. 
     
</TEXT>
</DOC>
