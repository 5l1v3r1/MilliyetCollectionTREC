<DOC>
<DOCNO> 376659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sondun18.html </URL>
<DATE> 2005/09/08/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Meksika askerleri, 159 yıl sonra ABD sınırında... 
</HEADLINE>
<TEXT>

     Meksika askerleri, Katrina kasırgasının vurduğu ABD'ye yardım sağlamak üzere, 159 yıl aradan sonra ilk kez ABD sınırına ilerledi. 
     Meksika birliğinin başındaki General Francisco Ortiz Valadez, gazetecilere açıklamasında, 45 araç ve 196 askerden oluşan konvoyun Texas eyaletindeki Laredo yakınlarında Columbia Köprüsü'nü geçerek ABD'ye gireceğini, görevlerinin kasırga felaketinden etkilenen sivillere yardım sağlamak olduğunu söyledi. 
     Meksika askeri birliğinde doktorlar, hemşireler ve mühendislerin yanı sıra günde 7 bin kişiye yemek verebilecek seyyar mutfaklar ile su, battaniye gibi temel ihtiyaç malzemeleri bulunuyor. 
     Askeri konvoy ile ayrı olarak yardıma gönderilen Meksika donanmasından bir grup, 1846'dan beri Amerikan topraklarında faaliyet gösterecek ilk Meksika askerleri olacak. ABD ile Meksika arasında 1846'da Texas sınırında tartışmalı topraklar nedeniyle çatışma olmuştu. 
     
</TEXT>
</DOC>
