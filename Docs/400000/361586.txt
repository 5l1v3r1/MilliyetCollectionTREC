<DOC>
<DOCNO> 361586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/yasam/yas06.html </URL>
<DATE> 2005/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Objektiften kente bakış 
</HEADLINE>
<TEXT>


İstanbul Modern Fotoğraf Galerisi'nde gerçekleştirilen "Cityrama" adlı sergide fotoğraf sanatçıları, kendi bakışlarıyla kentin sokaklarını, insanlarını, anıtlarını yorumluyorlar 

Yasemin Bay 

"Yaşadığımız kenti tarihi, kültürü, sanatı ve insanı ile tanıyor muyuz Mevsimlerin baştan çıkarıcı dönüşümlerini, o kentin hangi köşelerinde keyfimizce yaşıyoruz Tüm yönlere doğru hüzünleri ile gelişirken İstanbul, bir yandan kayıp mı oluyor yoksa bu onun doğal büyüme süreci mi Fotoğrafçı tarafından seçilmiş o an, bir kentin siluetinin insanoğlu tarafından yok edilişinin saptanması mıdır " 
Bunlar ve daha birçok soru "Cityrama" adlı sergide, fotoğraflar aracılığıyla soruluyor. İstanbul Modern Fotoğraf Galerisi'nde gerçekleştirilen ve küratörlüğünü Engin Özendes'in üstlendiği sergide, Arif Aşçı, Cengiz Akduman, İbrahim Ayşıl, Cemal Emden, Sinan Koçaslan, Selim Seval ile Cem Turgay'ın fotoğrafları yer alıyor. 
Özendes, sergiye katılacak sanatçıları belirlerken fotoğraflar üzerinden gittiklerini belirtiyor "Sergi ile ilgili ilk çalışmalara başladığımızda 40'a yakın fotoğrafçı, 400'e yakın eser vardı. Sonra sergi yön değiştirdi, sayı azaldı. Birbirini tamamlayacak, birbirine uyabilecek fotoğraflar belirledim. Bu durumda da bazı fotoğraf sanatçılarından bir eser girdi sergiye, bazılarından daha çok kullandık." 
33 eserin yer aldığı ve bazı fotoğrafların boyutlarının 2.5-3 metreyi bulduğu sergide sanatçılar, fotoğraf estetiğinin kullanıldığı, artistik tatlarla bezenen fotoğraflarla tanımlamaya çalışıyorlar kenti. Her bir sanatçı, kendi bakışıyla, dünya görüşüyle, estetik anlayışıyla kentin sokaklarını, insanlarını, anıtlarını, duvarlarını hatta ve hatta gölgelerini yorumluyor. 

Kent-fotoğraf ilişkisi 
Hem 'şehri' hem de 'panoramik bir bakışı' içine aldığı için "Cityrama" başlığını taşıyan sergide İstanbul'un turistik bir tanıtımını sergilemeyi düşünmediklerini söyleyen Özendes, kent ve fotoğraf ilişkisini şöyle kuruyor "Kent hakkında ilk bilgiyi yapılar veriyor. Bunu birebir gerçekliğiyle izleyen fotoğraf. Fotoğrafçının görevi, kentin sivil gözlemciliğini üstlenmek. Bu nedenle kentin yapısal değişimi içinde fotoğrafın yeri çok büyük." 
Fujifilm'in sponsorluğunu üstlendiği "Cityrama", 28 Ağustos tarihine kadar izlenebilir. 


</TEXT>
</DOC>
