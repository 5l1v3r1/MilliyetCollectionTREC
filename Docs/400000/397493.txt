<DOC>
<DOCNO> 397493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/guncel/gun07.html </URL>
<DATE> 2005/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ercan Yalçınkaya kariyerini kurtardı 
</HEADLINE>
<TEXT>


HSYK, "Yargıtay - Çakıcı - MİT" skandalına adı karışan Yalçınkaya hakkında disiplin cezasına gerek görmedi 


Organize suç örgütü lideri Alaattin Çakıcı'nın Yargıtay'daki davasını geciktirerek yurtdışına kaçmasına yönelik soruşturmada eski Yargıtay Başkanı Eraslan Özkaya ile adı geçen Yargıtay Genel Sekreter Yardımcısı Ercan Yalçınkaya hakkında Adalet Bakanlığı Teftiş Kurulu'nca başlatılan soruşturma tamamlandı. 
Adalet Bakanlığı Ceza İşleri Genel Müdürlüğü, Yalçınkaya'ya, "gerçeğe aykırı mal beyanında bulunmak", "haksız mal edinmek" ve "tavassutta bulunmak aracılık " fiillerinden 3 kez yer değiştirme, ayrıca "süresinde mal beyanında bulunmamak" fiilinden de disiplin cezası verilmesi istemiyle Teftiş Kurulu'ndan gelen soruşturma dosyasını Hakimler ve Savcılar Yüksek Kurulu'na HSYK göndermişti. 

'Ceza tayinine yer yok' 
HSYK da, Yalçınkaya'nın bu suçlamalardan yapılan ceza yargılamasından beraat etmesi ve verilen kararının kesinleşmesini dikkate alarak, "ceza tayinine yer olmadığına" karar verdi. 
Ceza yargılamalarıyla disiplin cezalarının ayrı ayrı değerlendirilmesine rağmen, ceza yargılamasına bağlı olarak verilen "Ceza tayinine yer olmadığı" kararı, Yargıtay'dan Kazan Cumhuriyet Savcılığı'na atanan Yalçınkaya'nın kariyerinin olumsuz etkilenmesini engelledi. 
Yalçınkaya, talep edilen disiplin cezalarını alsaydı, Yargıtay üyesi seçilme şansını tamamen kaybedecekti. 



</TEXT>
</DOC>
