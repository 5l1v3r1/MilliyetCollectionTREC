<DOC>
<DOCNO> 354284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/yazar/gunes.html </URL>
<DATE> 2005/06/22/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Ballı satış başlıyor 
</HEADLINE>
<TEXT>


Bu hafta özelleştirmede en yoğun hafta. Türk Telekom TT , ardından da Tüpraş'ın satış işlemleri var. Türkiye'nin en değerli kamusal varlığı olan Türk Telekom nihayet tekrar satışa sunuluyor. Yıllar önce Profesör Mümtaz Soysal Anayasa Mahkemesi'nden aldırdığı kararla TT'nin satılmasını engellemişti. Sonra 2001 yılında Devlet Bakanı Kemal Derviş dünyadaki ekonomik konjonktürün uygun olmaması nedeniyle satışını erteletti. 
Şimdi ise konjonktür daha uygun. İlk aşamada TT'nin yüzde 55'i satılacak. Tahmini bedel de 4.5-5.0 milyar dolar olacak. Yani şirketin tamamı için alt sınır 8.2 milyar dolar oluyor. Yarışma olacağına göre bu fiyat aşılabilir. Ancak yine de bu mali kriz öncesinden düşük kalacaktır. 
İhale kapalı teklif usulüyle yapılıyor. Yani kimse rakibinin fiyatını bilemiyor. Almak isteyen "başkasının eline geçmesin" diye yüksek tekliflerde bulunuyor ve önemli fiyat farkları oluşabiliyor. Üstelik pazarlıkla fiyat daha da tırmanabiliyor. 
Satışın önkoşulları arasında şu noktalar göze çarpıyor 
Lider ortağın yüzde 34 paya sahip olması, Özkaynakların 250 milyon dolardan aşağı olmaması,GSM operatörlerinin tek başlarına bu ihaleye katılamaması, Ortaklardan birinin dünyanın herhangi bir yerinde 2 milyon aboneli bir iletişim şirketini en az 3 yıl yönetmiş olması. 
Açıklayalım birincisi, bu işin başlıca bir sahibinin olması isteniyor. Yüzde 34 payın nedeni bu. Üstelik belli bir deneyim aranıyor. İkincisi, özkaynakları sınırlı olan birinin bu işe girmesi istenmiyor. Üçüncüsü, GSM operatörlerinden herhangi birinin TT'yi elde ederek tekelci bir konum elde etmesi istenmiyor. 
17 Haziran'da ortaklık bildirim süresi doldu ve üç konsorsiyum ortaklık yapısında yaptıkları değişiklikleri Özelleştirme İdaresi Başkanlığı'na ÖİB bildirdiler. Buna göre Koç Holding-Carlyle Grubu, Turktell-Genpa-Tekofaks-Kurtson Madencilik ile Saudi Oger-Telecom Italia konsorsiyumları ihaleye birlikte katılacaklarını bildirdiler. Etisalat-Dubai Islamic Bank ve Çalık Enerji konsorsiyumunda ise bir değişiklik yapılmadı. İlginçtir, Doğan Grubu ise ciddi parası olmasına rağmen bu ihaleye katılmadı. Oysa yeterlilik almıştı. 
24 Haziran Cuma günü son teklifler toplanacak. TT'nin özelleştirmesi gerçekten çok önemli. Birincisi, iletişimin tekelci özellikleri var. Bu nedenle sektörün rekabete açılması gerekiyor. Bir yandan Rekabet Kurulu'na ciddi görevler düşüyor. Diğer yandan da ÖİB'ye. Bir başka nokta da son derece teknoloji yoğun olan bu hizmetin hızlı değişim karşısında sermayedarın yatırım gücünün olması gerekiyor... TT aslında k rlı. Fiyatlar hızla düşse de, gerek hizmet çeşidinin artması, gerek iletişim sürelerinin uzaması getiriyi artırıyor. 
Gerçi TT'de hizmet kalitesi çok düşük. Ülkedeki tüm iletişim şirketlerine altyapı hizmeti veriyor ama çok daha yüksek maliyetlerle. Özel şirketler daha az insanla, daha fazla müşteriyi, daha çok memnun ediyor. İşte özelleştirmenin belki en büyük yararı bu olacak. 
TT hiç kuşkusuz ballı bir satış. Ancak özelleştirme sürecinin ciddi biçimde düzenlenmesi regülasyon gerekiyor. Hem rekabetin sağlanması, hem tüketicinin korunması, hem teknolojik gelişme, hem de stratejik açıdan. 



</TEXT>
</DOC>
