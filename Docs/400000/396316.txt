<DOC>
<DOCNO> 396316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/son/sonsiy06.html </URL>
<DATE> 2005/11/19/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Vakit'in "Van" senaryoları 
</HEADLINE>
<TEXT>

     İSTANBUL Milliyet 

Anadolu'da Vakit gazetesi, Van Yüzüncü Yıl Üniversitesi Rektörü Prof. Dr. Yücel Aşkın hakkında üniversite Genel Sekreter Yardımcısı Enver Arpalı'nın intiharından sonra ilginç senaryolar ortaya atıyor. Daha önce "İntihar mı, cinayet mi" başlığıyla bir yazı yayımlayan gazete, önceki gün de yoğun bakımda olan Aşkın'ın kahkahalar attığını öne sürdü. 
     Vakit, Arpalı'nın intiharını ve aynı koğuşta kalan Aşkın'ın rahatsızlanarak hastaneye kaldırılmasını "şüpheli" bularak ilginç bir yazı kaleme aldı. Olayı "İntihar mı cinayet mi " başlığıyla sürmanşetten veren gazete, Arpalı'nın ayaklarının son birkaç gündür aksadığını, yürümekte güçlük çektiğini, bunun darptan ya da rahatsızlıktan kaynaklanıp kaynaklanmadığının anlaşılamadığını, Arpalı'nın "Benimle birlikte dokuz kişi daha yanacak" dedikten sonra banyoda ölü bulunduğunu öne sürdü. 
     Vakit bu haberin ardından önceki gün de "Yoğun bakımda kahkaha" başlığıyla Aşkın hakkında bir başka haber yayınladı. Haberde "Rektör Aşkın'ın tedavi gördüğü yoğun bakım odasının perdelerinin sıkı sıkı kapalı tutulması dikkati çekiyor. Aşkın için dışarıdan özel yemekler getirtildiği ileri sürülürken, rektörün keyfinin yerinde olduğu, dün sabah kahvaltısı yaptığı sırada koridorlara kadar yansıyan kahkahalarından da anlaşıldı" ifadesi kullanıldı. 
     Vakit, Aşkın hakkındaki yayınlarını dün de "Aşkın'ın Yüzüncü Yıl Çiftliği" sürmanşetiyle sürdürdü 
     
</TEXT>
</DOC>
