<DOC>
<DOCNO> 352611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sonsiy29.html </URL>
<DATE> 2005/06/16/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Eski DSP'li Düz Bana, 'Sen jokersin, elini indir kaldır' dediler 
</HEADLINE>
<TEXT>

     -ÖZKAN VE ÖNAL YÜCE DİVAN’DA YARGILANIYOR -TANIK ESKİ DSP MİLLETVEKİLİ MUSTAFA DÜZ 
     -"RECEP ÖNAL, HÜSAMETTİN ÖZKAN’DAN TALİMAT ALIRDI" -DÜZ’ÜN, ÖNAL’IN ÖZKAN’IN ODASINA GİRİŞ ÇIKIŞINI TAKLİT ETMESİNE ÖNAL’IN AVUKATI TEPKİ GÖSTERDİ ANKARA A.A - 16.06.2005 - Eski Devlet Bakanı ve Başbakan Yardımcısı Hüsamettin Özkan ile eski Devlet Bakanı Recep Önal’ın "Türk Halk Bankası’nı zarara uğrattıkları" iddiasıyla Yüce Divan’da yargılanmalarına öğleden sonra da tanıkların dinlenilmeleri ile devam edildi. 
     Sabahki celsede eski Bankalar Yeminli Murakıbı Vedat Nezihi Aksu’nun, bir yemekte "Halk Bankası ile ilgili bir raporu hazırlarken kendisine baskı yapıldığını" söylediği dönemin Bankalar Yeminli Murakıbı Zafer Dedemen dinlenildi. 
     Halen BDDK’da Daire Başkanı olarak çalıştığını belirten Dedemen, eski iki bakana yönelik dava konusu suçlamalar ile ilgili bilgisinin olmadığını belirterek, "Neden burada olduğumu da bilmiyorum" dedi. 
     TBMM Soruşturma Komisyonu’nda verdiği ifadeleri tekrarladığını kaydeden Dedemen, bir soru üzerine, Başbakanlık Teftiş Kurulu ile birlikte 1998 yılında Halk Bankası ile ilgili inceleme yaptıklarını, inceleme kapsamında Halk Bankası yöneticilerine herhangi bir sorumluluk atfetmediğini söyledi. 
     Dedemen’in, inceleme kapsamında herhangi bir baskı görmediğini belirtmesi üzerine Vedat Nezihi Aksu, yeniden çağrılarak Dedemen ile yüzleştirildi. 
     Aksu, yeminine sadık olduğunu, Dedemen’in yemekte, "baskı gördüğünü" net olarak ifade ettiğini yineledi. 
     Dedemen ise söz konusu yemekte bulunduğunu, "ancak kesinlikle öyle bir şey söylemediğini" ifade etti. 
     Dönemin Bankalar Yeminli Murakıplar Kurulu Başkanı İlkay Karakoç’un kendisini yönlendirip yönlendirmediğinin sorulması üzerine de Dedemen, "Bizim gözden kaçırdığımız şeyler olur. Maddi hata olduğu belirtilen bir konuda yeniden değerlendirme yapılır. Hatalı rapor düzeltilir. Bu normal iç işleyiş kapsamındadır" dedi. 
     Dedemen, baskı görmediğini, yönlendirme yapılmadığını ısrarla vurguladı. 
     Bir soru üzerine yemekte alkol alındığını belirten Dedemen, iddia makamında bulunan Yargıtay Cumhuriyet Başsavcı Vekili Abdurrahman Yalçınkaya’nın "ne kadar alkol aldığını" sorması üzerine, hiçbir zaman kendini kaybedecek kadar içki almadığını söyledi. 
     
     "SEN JOKERSİN, ELİNİ İNDİR KALDIR" 
     Tanık olarak dinlenilen eski DSP Milletvekili Mustafa Düz ise Özkan’ı milletvekili seçildikten sonra tanıdığını, ud öğrenmesine yardımcı olduğunu söyledi. 
     Hukukçu olmadığı halde TBMM Adalet Komisyonu’nda görevlendirildiğini belirten Düz, "Bana, Sen jokersin, elini indir kaldır dediler. Af geldi geçti, ama içeriğini bilmiyorum. Ancak orada görev yaptık" dedi. 
     Af Yasası’nın Cumhurbaşkanı tarafından iade edilmesinin ardından bu yasanın içeriğini araştırdığını ve banka hortumcularına af getirdiğini öğrendiğini anlatan Düz, bunun üzerine Komisyonda yeniden görüşülürken değişiklik önergesi hazırladığını belirtti. 
     Bu önergenin değiştirilmesi için parti yöneticilerinden baskı gördüğünü anlatan Düz, "Özkan beni odasına çağırdı. Bu yaptığın partiyi yaralar dedi. İkna etmeye çalıştı, ancak olmadım. Bana Allah belanı versin, çık dışarı dedi. Ben önergemi verdim. Ondan sonra da partiden ihraç edildim. Ancak ben kamu bankalarının zararları ile ilgili bir rapor hazırladım. Bunu basına da verdim" diye konuştu. 
     
     ÖNAL’IN, ÖZKAN’IN ODASINA GİRİŞ-ÇIKIŞI 
     Yüce Divan Başkanı Haşim Kılıç’ın bir sorusu üzerine Düz, bankalar ile ilgili raporların geciktirilme nedeninin Af Yasası’nın çıkarılmasını beklemek olduğunu öne sürdü. 
     Kendisinin eski Halk Bankası Genel Müdürü Yenal Ansen’den herhangi bir kredi talebinin olmadığını ve hiçkimseye de kredi alması için aracılık etmediğini savunan Düz, "Önal, Özkan’dan hep talimat alırdı" dedi. 
     Önal’ın TBMM’de herkese "Ben bakan olacağım" diye söylediğini öne süren Düz, Önal’ın Özkan’ın makamına giriş çıkışlarındaki "el pençe" duruş şeklini taklit etme anlamında hareketler yaptı. 
     Tanık Düz’ün bu hareketleri üzerine Kılıç, sorulara yanıt verilmesini ve bildiğini anlatmakla yetinmesini istedi. Düz’ün bu hareketlerine Sanık Recep Önal’ın avukatı Osman Öz de "Terbiye dışı hareket" diyerek tepki gösterdi. Tanık Düz, "Özkan, kendisine şey edenleri mükafatlandırırdı" dedi. 
     TBMM Soruşturma Komisyonu’na tanık olarak çağrıldığının duyurulması üzerine Özkan’ın kendisini evine davet ettiğini kaydeden Düz, şunları söyledi 
     "Özkan, Ak Parti’ye prim vermeyelim dedi. CHP, yerel seçimlerde yüzde 11 oy alacak. Biz marka olacağız. Yüzde 85 oy alacağız. Arkamızda paşalar var. Seni milletvekili yapacağız dedi." Tanık İbrahim Aydınlı da Bankalar Yeminli murakıplığı yaptığı dönemde Kurul Başkanı İlkay Karakoç’tan Halk Bankası ile ilgili raporlar konusunda herhangi bir talimat almadığını ifade etti. 
     Diğer tanık Hasan Klavuz da bir dönem Vakfılar Bankası’nda çalıştığını, ardından Kentbank’da murahhas üye olarak görev yaptığını söyledi. 
     Başbakanlık Teftiş Kurulu’ndan çağrıldığını ve kendisinden bankacılık sistemine ilişkin rapor istendiğini anlatan Klavuz, bin 160 sayfalık bir raporu hazırlayarak, Kurul’a teslim ettiğini anlattı. 
     Ancak bu raporun daha sonra çalıştığı grubun başkanının eline geçmesi üzerine Başbakanlık Teftiş Kurul Başkanı Osman Nuri Oduncu’yu ziyaret ederek, bundan duyduğu rahatsızlığı ilettiğini anlatan Klavuz, şöyle konuştu 
     "Ben neden bu raporların bekletildiğini, gereğinin yapılmadığını sordum. Bana raftan bir rapor çıkardı. Halk Bankası’ndan 40 milyon dolar Sera adlı bir şirkete usulsüz kredi verildiğini söyledi. Daha bazı şirketlere verilen kredilerden söz etti ve bu şirketlerin birçoğunun ortağının Özer Çiller olduğunu söyledi. 
     Ancak hiçbir şey yapamadığını da dile getirdi." Tanığın bu ifadeleri üzerine Sanık Özkan’ın avukatı Olcay Mis, tanığın anlatımlarının Oduncu’nun anlatımı ile çeliştiğini söyledi. 
     
</TEXT>
</DOC>
