<DOC>
<DOCNO> 379012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/sonspo23.html </URL>
<DATE> 2005/09/16/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Kaka, 2010'a kadar Milan'da... 
</HEADLINE>
<TEXT>

     İtalya Birinci Futbol Ligi Serie A takımlarından AC Milan, Brezilyalı yıldız Ricardo Izecson dos Santos Leite Kaka'nın sözleşmesini Haziran 2010'a dek uzattı. 
     Takımıyla halihazırda 2009 yılına kadar sözleşmesi bulunan ve asıl adı Ricardo Izecson Santos Leite olan ''Kaka'', 2003 yılında Brezilya'nın Sao Paulo takımından 8.5 milyon avroya transfer edilmişti. 
     Milano'da Turati Caddesi'ndeki kulüp binasında bugün düzenlenen imza töreni sonrasında, Fenerbahçe'ye attığı iki mükemmel gol sonrasında İtalya futbol gündeminde en çok konuşulan yıldızlardan biri haline gelen Kaka, kariyerini kırmızı-siyahlı formayla sürdürmek istediğini söyledi. 
     Kaka, Milan Asbaşkanı Adriano Galliani'nin de katıldığı imza töreni sırasında yaptığı konuşmada, "Milan ile bağlarım her gün güçleniyor. Bugün sözleşmemi 2010'a kadar uzattım. Umudum kariyerimin sonuna kadar Milan ile sözleşme yenileyebilmek" dedi. 
     AC Milanlı yöneticilere tek tek teşekkür eden, Fenerbahçe'ye attığı ikinci gole de değinerek, "O pozisyon doğduğu sırada sadece oynamayı ve topu kaptırmamayı düşünmüştüm. Ama topun ağları havalandırdığını gördüğümde önemli bir iş yaptığımı anladım" diye konuştu. 

     
</TEXT>
</DOC>
