<DOC>
<DOCNO> 385844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sonspo16.html </URL>
<DATE> 2005/10/11/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Fenerbahçe dayanıklılık ve çabukluk çalışması yaptı 
</HEADLINE>
<TEXT>

     Fenerbahçe, Ankaragücü ile oynayacağı lig maçının hazırlıklarını Samandıra Tesisleri'nde yaptığı idmanla sürdürdü. 
     Sarı-lacivertli futbolcular, teknik direktör Christoph Daum yönetiminde yaklaşık 1.5 saat süren antrenmanda dayanıklılık ve çabukluk çalışması yaptı. 
     Önce alt sahada koşan futbolcular, daha sonra antrenör Roland Koch eşliğinde üst sahaya geçerek dayanıklılık ve çabukluk çalışması yaptı. 
     Üstlerine 7 kiloluk ağırlık yelekleri giyen futbolcular sahaya yerleştirilen engellerle istasyon çalışması gerçekleştirdiler. 
     Futbolcuların bu çalışmalar sırasında son derece hırslı ve neşeli oldukları gözlendi. 
     Sarı-lacivertli futbolcular sağanak yağış altındaki antrenmanın son bölümünde yarım sahada çift kale maç oynadı. 
     Sakatlıkları süren futbolculardan Tuncay takımdan ayrı, fizyoterapist eşliğinde çalışırken, Zafer ise tesislerde idman yaptı. Ülkesinden dönen Anelka ise gribal enfeksiyona yakalandığı için antrenmana katılmadı. 
     Fenerbahçe, hazırlıklarını yarın yapacağı antrenmanla sürdürecek. 
     
</TEXT>
</DOC>
