<DOC>
<DOCNO> 394822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sonsiy24.html </URL>
<DATE> 2005/11/14/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
AKP'li Gündüz 'Barış' diyerek huzuru bozmaya kimsenin hakkı yok 
</HEADLINE>
<TEXT>

     AK Parti Grup Başkanvekili İrfan Gündüz, "barış" diyerek toplumun huzurunu bozmaya hiç kimsenin hakkı olmadığını belirterek, "Hiç kimsenin, Türkiye’yi geldiği noktadan geri döndürmeye asla gücü yetmeyecektir" dedi. 
     Gündüz, TBMM’de düzenlediği sohbet toplantısında gazetecilerin çeşitli konulara ilişkin sorularını yanıtladı. 
     TBMM Genel Kurulu’nda yarın Kamu Mali Kontrol Kanunu’nda değişiklik öngören tasarının görüşülmesini istediklerini bildiren Gündüz, Çarşamba günü akaryakıt kaçakçılığıyla ilgili Meclis Araştırma Komisyonu raporunun, Perşembe günü de bazı kamu kuruluşlarına bağlı okulların Milli Eğitim Bakanlığı’na devrini öngören tasarının ele alınmasını planladıklarını söyledi. 
     Gündüz, TBMM’nin yarın 15.00-20.00, çarşamba ve perşembe günleri de 14.00-20.00 saatleri arasında çalışmasını önereceklerini kaydederek, AK Parti TBMM Grup toplantısının da yarın Devlet Bakanı ve Başbakan Yardımcısı Mehmet Ali Şahin’in başkanlığında yapılacağını söyledi. Gündüz, Milli Eğitim Bakanı Hüseyin Çelik’in de grubun kapalı bölümünde AB ile ilgili bir sunuş yapacağını bildirdi. 
     
     ŞEMDİNLİ’DEKİ OLAYLAR 

     Şemdinli’deki olaylarla ilgili meclis araştırması açılması için önerge verip vermeyecekleri yolundaki bir soru üzerine de Gündüz, bu konuda hazırlık yaptıklarını, bölgedeki heyetin dönmesini beklediklerini söyledi. Akşam saatlerinde toplanacak MYK toplantısında da konunun ele alınacağını kaydeden Gündüz, şöyle konuştu 
     "Biz grup olarak Sayın Başbakan’ın kamuoyuna açıkladığı şekilde bir Meclis Araştırma Komisyonu kurulmasını arzu ediyoruz. Ayrıca bölgedeki arkadaşlarımız gelince, karşılıklı MYK’da detaylı bir şekilde durum değerlendirmesi yapıp, önergeyi imzaya açacağız." TBMM İnsan Haklarını İnceleme Komisyonu’nun da bölgeye bir heyet göndereceğinin hatırlatılması üzerine Gündüz, "Komisyonun gitmesi, direk Meclis’in kendisini ilgilendiren bir meseledir. Partimizin görevlendirdiği heyet döndükten sonra, meseleyle ilgili nihai kararı veririz" dedi. 
     
     "ÖRTBAS EDİLİR Mİ " 

     İrfan Gündüz, olayların Susurluk gibi örtbas edileceğine ilişkin iddialar bulunduğunu söyleyen bir gazeteciyi cevaplandırırken de şunları söyledi 
     "Şu anda devlet bütün kurum ve kuruluşlarıyla meseleye el koymuştur. Mesela Sayın Genelkurmay Başkanı’nın açıklaması anlamlıdır. 
     Öbür taraftan sayın Başbakan’ın açıklaması ve konuyu Cumhurbaşkanı ve Genelkurmay Başkanı ile görüşerek ’Nereye kadar giderse gitsin, kime kadar giderse gitsin, devlet-millet ayrışmasına sebep olabilecek adımları atmaya hiç kimsenin hakkı yoktur’ şeklinde ortak bir mutabakat var. 
     Dolayısıyla bu ortak mutabakatın neticesinde kesinlikle gizli-kapaklı bir şeyin kalacağına inanmıyorum. Bu konu hem bölge halkına, hem de tüm kamuoyuna karşı verilen imajla ilgilidir. Devlet, bütün kurum ve kuruluşlarıyla meseleye el koymuştur." Bir gazetecinin, Kara Kuvvetleri Komutanı Orgeneral Yaşar Büyükanıt’ın "O astsubayı tanırım" şeklindeki açıklamasını nasıl değerlendirdiğini sorması üzerine de Gündüz şunları söyledi 
     "Heyet önce bir gelsin. Meseleyi dedikodulara ve duyumlara göre değil de bizzat yerindeki inceleme ve değerlendirmelere göre ele almak ve ona göre yorumlamak esas. Kara kuvvetleri Komutanı böyle bir açıklamaya niye gerek duymuştur, niye yapmıştır Bunun nasıl netice doğuracağı kendisine sorulmalı. Bizim için Genelkurmay Başkanı’nın açıklaması önemlidir." İrfan Gündüz, olaylarla ilgili 2 kişinin tutuklu bulunduğunu hatırlatarak, kendilerine bu konuda resmi bir bilgi gelmediğini söyledi. Gündüz, İçişleri ve Adalet Bakanlığı’na bilgi geldiğini, İçişleri Bakanı’nın da açıklama yaptığını kaydetti. Meclis’in da araştırmasıyla konunun daha net olarak ortaya çıkacağını belirten Gündüz, bir gazetecinin "bölgede bazı vatandaşların kimlik kontrolü yapıp üst baş aramsını nasıl değerlendiriyorsunuz " sorunu da şöyle yanıtladı 
     "Bu meselede herkes sağduyulu davranmalı. Dolayısıyla hak ve özgürlükler kullanılmalıdır, fakat insanların hak ve özgürlükleriyle güvenlik arasında bir tercih yapmaya hiç kimse zorlanmalıdır. Hak ve özgürlükleri, hiç kimse kötüye kullanmamalıdır. Orada devlet bütün kurum ve kurumlarıyla işbaşındaysa eğer, herkes toplumsal huzura, toplumsal barışa katkıda bulunmalıdır. ’Barış’ diyerek toplumun huzurunu bozmaya kimsenin hakkı yoktur. Böyle bir şeye kendinde hak görenler, orada masum insanlara en büyük kötülüğü yapanlardır. 
     Türkiye, devlet ve toplum olarak 3 Ekim’den sonra yeni bir kulvara girmiştir. Burada hem yönetim hem de halk, bireysel hak ve özgürlüklerin kullanımı ile güvenlik arasında bir tercih yapmaya zorlanmamalı. Herkes hak ve hukuk çerçevesinde hareket ettiği takdirde her problem rahatça çözülür. Ama ’ben yapacağım’ diyerek herkes kendi hakkını kendisi koruyacak gibi bir konum ortaya çıkarsa, o zaman da kargaşadan geçilmez. Buna da hiç kimse izin vermez." Olayları, "Hükümet’in yaptığı reformları engelleme çabası olarak görüp görmedikleri" sorusunu cevaplandırırken de Gündüz, "Her şey düşünülebilir" dedi. 
     Türkiye’nin içte ve dışta büyük mesafeler katettiğini anlatan Gündüz, makro ekonomik dengedeki "güzelliklerin" topluma yansımasından rahatsız olup, toplumsal kargaşadan medet umanların "emellerinin kursaklarında kalacağını" söyledi. Olayları, "yabancı sermayeyi ürkütmeye yönelik, dış dünyadaki itibarı bozmaya yönelik adımlar" olarak değerlendirdiklerini kaydeden Gündüz, "Hiç kimse Türkiye’nin geldiği noktadan geriye dönmesine asla gücü yetmeyecektir" dedi. 
     
     DOKUNULMAZLIK 

     Hükümet’in yetki ve otoritesini çok iyi kullandığını ifade eden Gündüz, bölgede yaşanan olayların üstesinden geleceklerini bildirdi. 
     Bölgedeki olaylardan medet uman çevrelere de fırsat verilmeyeceğini kaydeden Gündüz, Türkiye’nin hem bugünü hem de yarınının çok önemli olduğuna işaret etti. 
     Dokunulmazlıkların kaldırılmasıyla ilgili bir soruyu da Gündüz, şöyle cevapladı 
     "Türkiye yepyeni bir kulvarda. 3 Ekim her konuyu içerir. 
     Türkiye’nin 3 Ekim’den sonra girdiği kulvarda dokunulmazlıklar konusunda evresel ölçüleri yakalaması, adım atması gerekir. Ama bunun zamanlaması nasıl olur Bunlar bugün yarın mutlaka gündeme gelecek ve Türkiye kendine özgü uygulamalardan vazgeçip, çağdaş bir standardı yakalayacaktır. Bu, dokunulmazlıklarda da böyle olacak. Ama şu anda bununla ilgili bir çalışma yok." 
     
</TEXT>
</DOC>
