<DOC>
<DOCNO> 395391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sondun16.html </URL>
<DATE> 2005/11/16/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Rice'tan Kuzey Kore'ye sert uyarılar 
</HEADLINE>
<TEXT>

     ABD Dışişleri Bakanı Condoleezza Rice, Kuzey Kore'yi nükleer silahsızlanma konusunda ''ciddi olması'' için uyardı. 
     Asya-Pasifik Ekonomik İşbirliği APEC forumu için geldiği Güney Kore'nin Pusan kentinde gazetecilerle konuşan Rice, ''Kuzey Korelilerin gerçekten ne yapmak istediklerini görme vakti gelmiştir'' dedi. Nükleer silahların yok edilmesi konusunda Kuzey Kore'nin ciddi olması gerektiğini söyleyen Amerikalı bakan, ''Yeni müzakerelere gelirken yeni yaklaşım ve tutum içine girmeliler'' diye konuştu. 
     ABD Başkanı George Bush da Japonya ziyareti sırasında bu sabahki basın toplantısında, nükleer müzakerelere katılan ülkelerin ''kararlı'' olmalarını istemişti. 
     Kore yarımadasının nükleer silahtan arındırılmasına ilişkin müzakereler, 6 ülke ABD, Çin, iki Kore, Japonya ve Rusya arasında tekrar başlayacak, ancak tarih belli değil. 
     Rice, müzakerelerin yıl sonuna kadar başlamasını arzu ettiğini belirtti. 
     
</TEXT>
</DOC>
