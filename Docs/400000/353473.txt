<DOC>
<DOCNO> 353473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/son/sonsiy06.html </URL>
<DATE> 2005/06/19/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Türkiye'de toplam 358 kişinin özel koruması var 
</HEADLINE>
<TEXT>

     İçişleri Bakanı Abdülkadir Aksu, Türkiye'de toplam 358 kişinin özel koruma altına alındığını açıkladı. 
     CHP Kırklareli Milletvekili Mehmet Kesimoğlu'nun yazılı soru önergesini yanıtlayan Aksu, Türkiye'de koruma hizmetlerinin Terörle Mücadele Kanunu'na istinaden çıkarılan Koruma Hizmetleri Yönetmeliğine göre yerine getirildiğini ifade etti. 
     Nisan 2005 tarihi itibariyle Türkiye genelinde İl Koruma Komisyonlarınca toplam 358 kişinin özel koruma altına alındığını kaydeden Abdülkadir Aksu, hakkında özel koruma kararı alınan kişilerin tümüne araç tahsis edilmediğini belirtti. Ancak geçmişte cumhurbaşkanlığı yapmış kişilere birden fazla koruma aracı ve personeli tahsis edildiğini ifade eden Abdülkadir Aksu, ''Ayrıca, hakkında özel koruma kararı bulunmayan bazı ağır ceza mahkemesi görevlilerine Adalet Bakanlığınca araç tahsis edilinceye kadar geçici süreyle araç tahsisi yapılmıştır'' dedi. 
     
     125 ARAÇ, 245 BİN 674 LİTRE YAKIT TÜKETTİ 

     İçişleri Bakanı Aksu, Acil Eylem Planı kapsamında, koruma araçlarına tahsis edilen yakıt miktarının aylık 200 litreyle sınırlandırılarak uygulamada ''yeknesaklık'' sağlandığını bildirdi. Aksu, 2004 yılı itibariyle de Emniyet birimlerince tahsis edilen 125 aracın 245 bin 674 litre yakıt tükettiğini ifade etti. 
     Bakan Aksu, Koruma Hizmetleri Yönetmeliği ile Koruma Hizmetleri Yönergesinde, koruma personeline tahsis edilen araç ve sürücüsüne amaç dışında hizmet yaptırılması ya da kullanılmasının tespit edilmesi halinde sözü edilen kişilerin koruma kararlarının kaldırılacağının hükme bağlandığını bildirdi. Aksu, ''Bu bağlamda hakkında özel koruma kararı alınan kişilerin, kendilerine tahsis edilen araçları makam aracı olarak kullandıklarına dair herhangi bir şikayet bulunmamaktadır'' dedi. 
     
     24 ARAÇ GERİ ÇEKİLDİ 

     Abdülkadir Aksu, Koruma Hizmetleri Yönetmeliği'nde makam aracı tahsis edilmesine ilişkin herhangi bir hüküm bulunmadığını, yalnız koruma hizmetlerinde kullanılmak üzere tek araç tahsisi yapıldığını ifade etti. İsraf ve savurganlığı önlemek amacıyla, koruma hizmetlerinde kullanılan araç tahsisi ile ilgili yönetmeliğin 10 Mart 2003 tarihinde değiştirildiğini belirten Aksu, bu çerçevede araç tahsisine yönelik sınırlamalar getirildiğini bildirdi. Aksu, ''Söz konusu Yönetmelik değişikliğinden sonra birden fazla tahsis edilmiş araçlar ile daha önceden tahsis edilmiş fakat yeni değişiklik hükümlerini karşılamayan 154 araçtan 29'u geri çekilmiştir. Böylece, yönetmeliğe aykırı tahsis edilen ve birden fazla araç tahsis edilen şahısların tümünden, tahsis edilen fazla araçların tümü geri çekilmiştir'' görüşünü kaydetti. 
     
</TEXT>
</DOC>
