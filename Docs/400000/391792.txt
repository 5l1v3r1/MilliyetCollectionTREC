<DOC>
<DOCNO> 391792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/sontur21.html </URL>
<DATE> 2005/11/02/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Atatürk büstüne saldırıya 22 yıl hapis 
</HEADLINE>
<TEXT>

     Sincan 3. Asliye Ceza Mahkemesi, Sincan’da bazı okullardaki Atatürk büstlerine boya dökerek kirlettiği için sanık Murat Vural’ı, 5 ayrı eylemi nedeniyle Atatürk Aleyhine İşlenen Suçlar Hakkında Kanun uyarınca toplam 22 yıl 6 ay hapis cezasına çarptırdı. 
     Sincan Cumhuriyet Başsavcılığı, Sincan’daki bazı okullarda bulunan Atatürk büstlerinin boya dökülerek kirletilmesinin ardından yakalanan Murat Vural hakkında 5 ayrı eylemi nedeniyle 5816 sayılı Atatürk Aleyhine İşlenen Suçlar Hakkında Kanun uyarınca dava açtı. 
     Davaya bakan Sincan 3. Asliye Ceza Mahkemesi’nin gerekçeli kararında, sanığın Atatürk’ü temsil eden büstlere sevgisizliğini ya da işsiz kalışını bahane ederek 5 kez üzerlerine baştan aşağıya doğru yağlı boya dökmek suretiyle kirlettiği kaydedildi. 
     Kararda, sanığın cezasının tayininde suçları işleme şekli, eylemi işlediği yerlerin niteliği ve yakalanmadığını görünce eylemlerine devam etmesi nedeniyle 1 ila 5 yıl arasında ceza öngören ilgili yasa hükmünün alt haddinden uzaklaşılarak ceza belirlemesi yapıldığı belirtildi. 
     Sanığın mahkeme önünde pişmanlığını dile getirdiği ifade edilen kararda, "Sanığın eylemlerinin süreklilik arzettiği, hiçbirinde pişmanlık emaresinin bulunmadığı, bu konuda samimi olmadığı için hakkında takdiri indirim maddesinin uygulanmadığı" vurgulandı. 
     Sincan 3. Asliye Ceza Mahkemesi, Vural’ı 28 Mart 2005, 6 Mayıs 2005 8 Temmuz 2005 ve 12 Eylül 2005 tarihlerindeki 5 ayrı eylemi 
     nedeniyle 5816 sayılı yasa uyarınca önce 3 yıl hapis cezasını çarptırdı. Sanığın eylemi umumi mahalde bulunan okulun bahçesindeki Atatürk büstüne karşı işlendiği için cezada yarı oranda artırım yapan mahkeme, sanık Murat Vural’ı 5 ayrı eylem için 4 yıl 6’şar ay olmak üzere toplam 22 yıl 6 ay hapis cezasına çarptırdı. Sanığın tutukluluk halinin devamını da karar veren Mahkeme, sanığın sürekli olarak kamu görevi üstlenmesinden, bu kapsamda TBMM üyeliğinden veya diğer seçimle gelinen görevlerden, seçme ve seçilme ehliyetinden, velayet hakkından, vesayet ve kayınlığa ait bir hizmette bulunmaktan, vakıf, dernek, sendika, şirket, kooperatif veya siyasi partinin yöneticisi ve denetçisi olmaktan, bir kamu kurumunun veya kurumu niteliğindeki meslek kuruluşunun iznini tabi bir meslek veya sanatı kendi sorumluluğu altında serbest meslek erbabı veya tacir olarak icra etmekten işlediği suç dolayısıyla mahkum olduğu hapis cezasının infazı tamamlanıncaya kadar yoksun bırakılmasını da kararlaştırdı. Bu arada, Sincan Cumhuriyet Başsavcısı Erkan Boyacı yaptığı basın açıklamasında, davanın tek celsede karara bağlandığını, temyiz edilen dosyanın Yargıtay’a gönderileceğini ifade etti. 
     
</TEXT>
</DOC>
