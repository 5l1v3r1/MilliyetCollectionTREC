<DOC>
<DOCNO> 395832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sonspo24.html </URL>
<DATE> 2005/11/17/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
İtalyan Basını İsviçre Türk cehennemini aştı 
</HEADLINE>
<TEXT>

     Lütfullah Göktaş AA 

A Milli Futbol Takımı'nın İsviçre ile yaptığı baraj maçının rövanşında 4-2'lik galibiyete karşın Dünya Kupası finallerine katılacak takımlar arasına girememesi, İtalyan spor basınının sayfalarına yansıdı. 
     İtalyan gazeteleri, İsviçre'nin, 12 yıl aradan sonra finallere yeniden katılma olanağını elde etmesinin yanısıra, İstanbul'daki maçın bitiminde soyunma odalarında çıkan kavgaya da değindiler. 
     Tuttosport Gazetesi, konuya ilişkin haberini, ''İsviçre, Türk cehennemini aştı'' başlığıyla duyurdu. Haberin spot cümlelerinde ise, ''İsviçre kaybetti ama mucizevi bir golle Terim'i açıkta bıraktı'' denildi. 
     Heyecanın yüksek olduğu karşılaşmada İsviçre'nin, maçın son dakikalarında barajı geçen taraf olmayı başardığına işaret edilen haberde, şu ifadelere yer verildi 
     ''İsviçre, yere çakılmasına bir adım kala rahat bir nefes aldı. Streller, maçın bitimine 6 dakika kala attığı golle arkadaşlarını rahatlattı. Hakan Şükür'ün kafa vuruşuyla yarattığı son heyecan da hedefin yakalanmasını sağlayamadı. Dünya Kupası üçüncüleri evde kaldılar.'' Corriere dello Sport Gazetesi de, ''İsviçre, kaos içinde barajı geçti'' başlığını kullandı. Maç sonunda soyunma odalarında yaşanan arbede sırasında İsviçre'nin yedek kulübesindeki oyunculardan Stephane Grichting'in yaralandığına değinilen haberde, ''Perde kapandıktan sonra tam bir Osmanlı çılgınlığı yaşandı. Grichting yaralanınca hastaneye kaldırılmak zorunda kaldı. En azından bu tür bir tatsızlıktan uzak durulabilirdi'' denildi. 
     La Gazzetta dello Sport ise maçın sonucunu ve soyunma odasında yaşananları, ''İsviçre'ye sevinç ve kavga. Grichting hastanelik'' başlığıyla özetledi. 
     Soyunma odasında yaşanan olaylarla ilgili olarak ise şu ifadelere yer verildi 
     ''Herşey İsviçreli Huggel'in Fatih Terim'in yardımcısı Mehmet Özdilek'e saldırması ve de Alpay ve Streller arasındaki bir itişmeyle başladı. Huggel'in müdahalesi sonucunda olay büyüdü ve herkes birbirine girdi.'' 
     
</TEXT>
</DOC>
