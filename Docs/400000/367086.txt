<DOC>
<DOCNO> 367086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sonspo38.html </URL>
<DATE> 2005/08/04/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Oktay Derelioğlu'nun GBA ile yaptığı anlaşma son anda bozuldu... 
</HEADLINE>
<TEXT>

     Milli futbolcu Oktay Derelioğlu'nun Belçika Birinci Ligi takımlarından Germinal Beerschot Anvers GBA ile prensipte yaptığı anlaşma son anda bozuldu. 
     Belçikalı kulüple bu sabah prensip anlaşmasına varan, ancak fiyat konusunda anlaşamayan Oktay Derelioğlu'nun yarın Türkiye'ye döneceği kaydedildi. 
     Fiyat konusunda Türkiye'deki görüşmelerde kendisine verilen sözlerin yerine getirilmediğini söyleyen Oktay, GBA yönetiminin fiyatı iyice düşmesi üzerine 1 saat süren görüşmeyi terketme kararı aldı. 
     Oktay Derelioğlu, yaptığı açıklamada, ''Ben GBA Kulübü'nün daha dürüst ve doğru kulüp olduğunu sanmıştım ama yanılmışım. Para konusunda anlaşamadık ama para da önemli değildi. Dürüst davranmadılar. Beni buraya gelip hemen sözleşmeyi imzalamamı beklediler. Türkiye'de verilen sözler yerine getirilmedi'' dedi. Kendisine kulüp tarafından son anda çok farklı bir tablo sunulduğunu ifade eden Oktay, ''Bu sabah sağlık kontrolünden geçmeme ve 3 gün Anvers şehrinde kulüp doktorunu beklememe karşın son anda tamamen farklı bir tablo öne sürdüler. Ben de bunu kabul edemedim. Zaten ilk gün kulübe geldiğimde denenmek için geldiğimi basına açıkladılar. Bu benim moralimi bozmuştu. Türkiye'de denenmek için her hangi bir görüşme olmadı. Anlaştığımız fiyattan takımla çalışmalara başlayacaktım'' diye konuştu. 
     Takım tanıtımında kendisine forma giydirilmesine de değinen milli futbolcu, ''Kulübün takım tanıtımında forma giydirmeleri ve sanki herşey bitmiş gibi oyuncuların arasına yerleştirerek, fotoğraf çektirmeleri de yanlıştı. Prensipte anlaşmıştık ama bana göre imza atılmadan bunları yapmak doğru değil'' şeklinde konuştu. 
     
</TEXT>
</DOC>
