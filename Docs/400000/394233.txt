<DOC>
<DOCNO> 394233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sonyas18.html </URL>
<DATE> 2005/11/11/ </DATE>
<TIME> 21.40 </TIME>
<AUTHOR>  </AUTHOR>
<HEADLINE>
Güldüren Adam, unutulmadı... 
</HEADLINE>
<TEXT>

     Türk sinemasının unutulmaz oyuncularından Kemal Sunal, doğum gününde anıldı. 
     Kemal Sunal'ın 61. doğum günü nedeniyle, hayattayken sık sık gittiği Beyoğlu'ndaki Çiçek Bar'da eşi Gül, oğlu Ali ve kızı Ezo Sunal tarafından bir anma etkinliği organize edildi. 
     Ali Sunal, sağ olsa babasının da doğum gününü burada kutlayacağını belirterek, tüm sevdiklerinin katıldığı gecede bir tek babasının eksik olduğunu söyledi. 
     Doğum günü nedeniyle barın duvarına Kemal Sunal'ın karanfillerle donatılmış fotoğrafı asılırken, bir masaya da Sunal'ın tekila bardağı konuldu. 
     Beyoğlu Belediye Başkanı Ahmet Misbah Demircan, Haldun Dormen, Osman Yağmurdereli, Mehmet Ali Alabora ve Uğur Dündar'ın da aralarında bulunduğu geceye katılanlara, bir süre önce yayımlanan Kemal Sunal'ın Marmara Üniversitesi İletişim Fakültesi'nde hazırladığı yüksek lisans tezi ''TV ve Sinemada Kemal Sunal Güldürüsü'' adlı kitap hediye edildi. 
     
</TEXT>
</DOC>
