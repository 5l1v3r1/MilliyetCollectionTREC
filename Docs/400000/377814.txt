<DOC>
<DOCNO> 377814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sonspo22.html </URL>
<DATE> 2005/09/12/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Galatasaray Tromso maçının hazırlıklarına başladı... 
</HEADLINE>
<TEXT>

     Turkcell Süper Ligi'nde haftayı 2-0'lık Sivasspor galibiyetiyle kapatan Galatasaray, Norveç'in Tromso ekibiyle 15 Eylül Perşembe günü deplasmanda yapacağı UEFA Kupası 1. Tur ilk maçının hazırlıklarına ara vermeden başladı. 
     Florya Metin Oktay Tesisleri'nde teknik direktör Eric Gerets yönetiminde gerçekleştirilen ve yaklaşık 1,5 saat süren antrenmana, Sivasspor maçının ilk 11'inde yer alan futbolculardan 5'i katılmazken, Mondragon, Heinz, Necati, Saidou, Hasan Şaş ve Tomas ise kısa süre koşu yaptıktan sonra antrenmanı tamamladı. 
     Çalışmada, sakatlıkları süren Ergün ile Aykut'un yanı sıra, Song, Orhan, Cihan, Ilic ve Hakan da yer almadı. Kulüp doktoru Murat Çevik yaptığı açıklamada, ''Song, Orhan ve Cihan'ı dinlendiriyoruz. Ilic'in sağ üst adelesinde, Hakan'ın ise belinde sakatlığı var. Bu iki oyuncunun durumu biraz kritik. Kesin durumları yarın netlik kazanacak'' diye konuştu. 
     
     NEŞELİ ANTRENMAN 
     Sarı-kırmızılılarda diğer futbolcular, pas ve kanat organizasyonlarından gol çalışmasının ardından, yarı sahada çift kale maç yaptılar. 
     Sivasspor galibiyetiyle haftayı moralli kapatan Galatasaraylı futbolcuların, antrenmanda da neşeli hareketleri ve birbirleriyle olan dialogları dikkat çekti. 
     Sarı-kırmızılılar, Tromso maçının hazırlıklarını yarın yapacakları tek antrenmanla sürdürecek. 
     
</TEXT>
</DOC>
