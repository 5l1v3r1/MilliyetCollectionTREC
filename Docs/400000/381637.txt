<DOC>
<DOCNO> 381637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sonspo21.html </URL>
<DATE> 2005/09/26/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Şahin Futbolcular G.Saray'ı yenerek yeniden ümit vermeliler... 
</HEADLINE>
<TEXT>

     Trabzonspor Kulübü Basın Sözcüsü İbrahim Şahin, bordo-mavili futbolcuların Galatasaray'ı yenerek camiayı yeniden ümitlendirmelerini istedi. 
     Şahin, AA muhabirine yaptığı açıklamada, camia olarak kötü günler geçirdiklerini belirterek, ''Futbolcular çıksınlar, bu maçı alsınlar ve camiaya yeniden ümit versinler'' dedi. 
     Alınan sonuçların camiaya büyük üzüntü yaşattığını ifade eden Şahin, ''Galatasaray'ı yenerek camianın yüzünü güldürmelerini istiyoruz. Camiaya borçludurlar ve bu maç için hocaya ihtiyaçları yoktur. Çıkıp bu maçı almalılar'' diye konuştu. 
     
     TEKNİK DİREKTÖR ARAYIŞLARI 
     Trabzonspor yönetiminin, teknik direktör konusunda listede bulunan isimlerden Winfried Schaefer ve Yesiç'i düşünmedikleri öğrenildi. 
     Bordo-mavili kulüp yönetiminin, bu isimlerin haricinde birkaç teknik adam ile görüştüğü ve hafta sonuna kadar bu transferlere netlik kazandıracağı kaydedildi. 
     Yönetim kurulu üyesi Metin Akbaşoğlu, çok iyi bir teknik adam ile anlaşmak istediklerini belirterek, ''Bunun için çok dikkatli davranıyoruz. Galatasaray maçına kadar listemizde bulunan isimlerden en iyisi ile anlaşacağız'' dedi. 
     
</TEXT>
</DOC>
