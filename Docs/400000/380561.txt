<DOC>
<DOCNO> 380561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/soneko25.html </URL>
<DATE> 2005/09/22/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
ERDEMİR Grubu 2010'da 10 milyon ton üretim yapacak 
</HEADLINE>
<TEXT>

     Zonguldak'ın Ereğli İlçesi'nde kurulu Ereğli Demir ve Çelik Fabrikaları ERDEMİR T.A.Ş Yönetim Kurulu Başkanı Recai Berber, ''ERDEMİR ve İskenderun Demir ve Çelik Fabrikaları'nda İSDEMİR gerçekleştireceğimiz yatırımlarla 2010'da ERDEMİR Grubu 10 milyon ton üretim yapacaktır'' dedi. 
     Berber, Makine Mühendisleri Odası'nca, Ereğli İlçesi'ndeki ERDEMİR Kültür Merkezi'nde düzenlenen ''3. Demir-Çelik Kongresi ve Sergisi''nde yaptığı konuşmada, 2004'de demir-çelik üretiminin tarihte ilk kez 1 milyar tonunun üzerine çıktığını, yılın 8 ayında görülen rakamlar itibariyle de bu sınırı aşan bir sürecin gerçekleştirileceğinin öngörüldüğünü söyledi. 
     Dünya genelinde talebe bağlı yaşanan üretim artışının sektör ile hammadde ve navlun piyasalarında büyük fiyat değişimlerinin yanı sıra uzun vadeli işbirliklerini beraberinde getirdiğini anlatan Berber, şöyle konuştu 
     ''Bugün geldiğimiz noktada üretim kapasitemiz ülkenin ihtiyacını karşılamak için yeterli olmuyor. Sektörümüzün en büyük yapısal sorunu yassı ve uzun ürün dengesizliğini gidermek için 2003'te ortaya koyduğumuz yatırım master planımız, Türk sanayisi açısından çok büyük önem taşıyor. ERDEMİR ve İSDEMİR'de gerçekleştireceğimiz yatırımlarla 2010'da ERDEMİR Grubu 10 milyon ton üretim yapacaktır. Yalnız 2004'te uzun ürün ihracatından ve yassı ürün ithalatından oluşan fiyat farkı nedeniyle 394 milyon dolar, bunun yanı sıra hammadde, yarı mamul ve hurda ithali dahil 2 milyar 800 milyon dolar dış ticaret açığı vermiştir. Gerçekleştirdiğimiz yatırımlarla her yıl yurtdışına aktardığımız kaynak ülkemize kazandırılmış olacaktır.'' 
     
     'ÇALIŞMALAR HIZ KESMİYOR' 
     Ulusal ve uluslararası platformlarda kendinden söz ettiren ERDEMİR Grubu'nun başarısını sürdürülebilir kılmak için çalışmalarına hız kesmeden devam ettiğine işaret eden Berber, şöyle devam etti 
     ''Türk demir-çelik sektörünün sorunlarını ve çözüm önerilerini ortaya koymak, AB müzakerelerinin başlamasını beklediğimiz 3 Ekim arifesinde uyum çalışmalarını ve sektörümüzde yapılması gerekenleri tartışmanın yanı sıra yeni teknolojileri gözden geçirmek için biraraya geldik. Dünyadaki gelişmeleri yakından izliyor, sektörümüzün sorunlarına da çözüm üretmek için tüm imkanlarımızı seferber ediyoruz. ERDEMİR'in kuruluş amacı Türk sanayisinin ihtiyaç duyduğu yassı mamul üretmekti, 40 yıldır da bu hizmeti büyük başarıyla gerçekleştiriyoruz.'' 
     
     'KONGRE BÜYÜK FIRSAT' 
     Berber, ERDEMİR'in son 2.5 yılda çok önemli başarılara imza attığını, sektörde ağırlık kazanan çevre ve enerji yönetimiyle ilgili de örnek çalışmalar yürütüldüğünü ifade ederek, şunları kaydetti 
     ''Fırsatlar ve tehditler dönemi olarak adlandırabileceğimiz son 2.5 yılık süreç boyunca, küresel rekabet koşulları ağırlaştı. Maliyetlerin kontrol edilmesi, çevre ve enerji yönetimi, AB uyum süreci ve sektörümüzün yeniden yapılandırılması çalışmaları öne çıkan konular olarak göze çarpıyor. Rekabet gücünü sürdürebilmek için ülkemezin bu sorunlarının üstesinden gelmesi yalnız teknoloji ithal eden değil, teknoloji üreten seviyeye ulaşması gerekiyor. Sektör açısından önemli fırsat gördüğümüz kongrede oluşturulacak sinerji sanayimizin geleceğini şekillendirecek açılım sağlaması açısından büyük fırsattır.'' 
     
</TEXT>
</DOC>
