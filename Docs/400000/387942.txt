<DOC>
<DOCNO> 387942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/soneko21.html </URL>
<DATE> 2005/10/19/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Onur Air ve Fly Air de Konya'ya uçacak... 
</HEADLINE>
<TEXT>

     Konya için uçuş vizesi alan Fly Air yaz aylarında, çalışmalarını sürdüren Onur Air ise ilkbahar aylarında İstanbul-Konya arasında sefer düzenlemeye başlayacak. 
     Fly Air'in İç Hatlardan Sorumlu Genel Müdür Yardımcısı Cengiz Bora, AA muhabirine yaptığı açıklamada, 2002 yılında faaliyetlerine başlayan Fly Air'in 20 Ekim 2003'ten bu yana iç hatlarda uçtuğunu söyledi. 
     Şu anda İstanbul, Ankara, Trabzon, Mardin, İzmir, Adana ve Antalya'ya uçtuklarını dile getiren Bora, Konya'nın da uzun süredir gündemlerinde olduğunu, bu konuda çalışmalarının sürdüğünü bildirdi. 
     Türkiye'de uçak firmalarının ve sefer düzenledikleri yerlerin artması nedeniyle rekabetin giderek tırmandığını vurgulayan Bora, ''Atlas Jet Konya'ya uçmadan önce biz bu kente sefer düzenlemeyi düşünüyorduk. Ancak, bu firma bizden hızlı hareket etti. Biz yine de Konya'dan vazgeçmedik'' dedi. 
     Konya için gerekli yerlere başvurularda bulunarak daha önceden uçuş vizesi aldıklarını anlatan Bora, ''Kış döneminde Konya'yı düşünmüyoruz. Zaten THY ve Atlas Jet arasındaki rekabet giderek artıyor. Kış aylarında yolcu sayısı az olacağından biz uçuşlarımıza başlamayı yaza erteledik. Yaz aylarında günde bir kez olmak üzere Konya'ya sefer düzenlemeyi planlıyoruz. Hafta sonlarında uçmayı düşünmüyoruz'' diye konuştu. 
     
     ONUR AİR NİSAN'DA KONYA'YA UÇMAYI HEDEFLİYOR 
     Onur Air İç Hatlar Müdürü Nasuh Çetin de şu anda İstanbul, Adana, Antalya, Bodrum, Diyarbakır, Erzurum, Gaziantep, İzmir, Kayseri, Kars, Malatya, Samsun ve Trabzon'a sefer düzenlediklerini söyledi. 
     Konya'yı da bir süre önce listelerine aldıklarını ve Kasım ayında uçmayı planladıklarını belirten Çetin, şunları kaydetti 
     ''Ancak filoya katılacak yeni uçakların gecikecek olması ve Konya'daki aşırı rekabet bizim uçuşlarımızı ertelememize yol açtı. Fiyatların bu kadar düşmesi sonucunda uçmamız çok karlı olmayacak. Onur Air olarak ilkbahar aylarında, büyük ihtimalle Nisan ayında Konya'ya haftanın 7 günü günde 1 kez sefer düzenlemeye başlayacağız.'' Şu anda Konya-İstanbul arası sefer düzenleyen Atlas Jet, sabah 08 30 ve akşam 21.30'de Konya'dan İstanbul'a uçuyor. Cumartesi sabah 09 00 ve Pazar günü akşam 21 30 saatlerinde tek seferi bulunan Atlas Jet, yolcularını 59 YTL'ye taşıyor. Atlas Jet'in yetkilileri, yolcu taşıma yoğunluğunun yüzde 90 seviyelerinde olduğunu söylediler. 
     Atlas Jet'in Konya'yı listesine almasıyla fiyatlarında ve seferlerinde değişikliğe giden THY ise 22 Ağustos'tan bu yana İstanbul'a gidiş-dönüş günde 2 sefer yapıyor. 09 05 ile 21.00'de Konya'dan havalanan ve 27 Ekim'e kadar sabah gidişlerini 89 YTL, akşam gidişlerini ise 69 YTL'ye taşıyan THY'nin doluluk oranının ise yüzde 80 civarında olduğu bildirildi. 
     Daha önce Konya'dan İstanbul'a THY'nin sadece 1 uçağı havalanırken, Atlas Jet'ten sonra Onur Air ve Fly Air'in de girmesiyle günde 6 uçak, Konya'dan İstanbul'a karşılıklı uçacak. 
     
     PEGASUS DA KONYA'YA UÇMAYI PLANLIYOR 
     Konya Sanayi Odası Başkanı Tahir Büyükhelvacıgil ise uçak firmalarının Konya'yı tercih etmesinin çok sevindirici olduğunu belirterek, Atlas Jet, Onur Air ve Fly Air'den sonra Pegasus'un da Konya konusunda çalışmalarını sürdürdüğünü bildirdi. 
     Konya'nın, son 15 yılda ülke genelinde en fazla gelişen illerin başında geldiğini vurgulayan Büyükhelvacıgil, şunları kaydetti 
     ''Uçak firmalarının Konya'yı listelerine dahil etmesi, ihracatı 1 milyar doları bulan kente olan ilginin arttığını gösteriyor. Yatırım ortamının güvenilirliği Konya'yı ön plana çıkarınca işadamları buraya gelmek istiyor. Yıllardır sanayicinin beklediği uçak firmalarının gelmesi Konya'nın dışa açılımını kolaylaştıracaktır. Biz Konya'dan yurt dışına uçuşların da başlamasını bekliyoruz.'' 
     
</TEXT>
</DOC>
