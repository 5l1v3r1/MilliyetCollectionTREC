<DOC>
<DOCNO> 368876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/sondun12.html </URL>
<DATE> 2005/08/11/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Iraklı Şii liderler, 'federal devlet' istedi 
</HEADLINE>
<TEXT>

     Iraklı Şii lideri Abdülaziz El Hekim, ''Şiilerin kendi federal devletine sahip olması gerektiğini'' söyledi. 
     Şii lideri Ayetullah Muhammed Bagır El Hekim'in ölümünün ikinci yıldönümü dolayısıyla Necef'te toplanan kalabalığa hitap eden El Hekim, ''Federalizmle ilgili olarak, güneydeki tüm bölgede bir federal devlet oluşturulmasının gerekli olduğunu düşünüyoruz'' dedi. 
     Şii örgütü Bedir Tugayları'nın lideri Hadi El Amiri de, kalabalığa hitaben yaptığı konuşmada, ''Federalizm, Irak'ın her yerinde olmalı. Şiilerin kendi federalizmlerini oluşturmalarını önlemeye çalışıyorlar'' ifadesini kullandı. 
     El Amiri, ''güneydeki bölgede federal bir devlet oluşturulması için ısrarcı olmaları gereğini'' belirterek, ''Şimdiye kadar bize merkezi hükümetten ölümden başka ne geldi'' diye konuştu. El Amiri, ''Şiilerin haklarını garanti altına alabilmeleri için güneyde federalizmin zorunlu olduğunu'' ifade etti. 
     Hazırlanmakta olan Irak anayasasının en hassas konularından biri de federalizm. Şii liderlerinin ''federal devlet'' çağrısının, anayasa taslağının 15 Ağustos'tan önce meclise sunulması için çalışmaların hızlandırıldığı bir dönemde yapılmasına dikkat çekiliyor. 
     Iraklı Sünniler, ülkenin kuzey ve güneyindeki petrol kaynakları üzerinde sıkı kontrole sahip olacak bir merkezi hükümet istiyor. 
     
</TEXT>
</DOC>
