<DOC>
<DOCNO> 353307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/son/sontur05.html </URL>
<DATE> 2005/06/18/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Kağıthane'de LPG sızıntısı semt sakinlerine endişeli anlar yaşattı... 
</HEADLINE>
<TEXT>

     Kağıthane'de bir LPG istasyonunda LPG aktarımı sırasında bir tanktan sızan yaklaşık 3 ton gazın çevreye yayılması üzerine semt sakinleri endişeli anlar yaşadı. 
     AA muhabirinin aldığı bilgiye göre, Galata Deresi Okul Caddesi'nde bulunan bir LPG istasyonuna gece saatlerinde getirilen araç üzerindeki tanktan, istasyonun alt bölümündeki depoya LPG aktarılmak istendi. 
     Aktarım sırasında gazın boşaltılacağı bölüm ile araçtaki LPG tankının bağlantısını sağlayan borunun aşırı basıncın etkisiyle yerinden fırlaması nedeniyle çevreye gaz sızmaya başladı. 
     Bir süre sonra tanktaki gazın çevredeki geniş bir alana yayılması üzerine uyanan çok sayıda semt sakini, çocuklarını da yanlarına alarak ne olduğunu anlamak için sokağa çıktı. 
     Yoğun gaz kokusundan dolayı burunlarını kapatıp battaniyelere sarılarak sokaklarda ve evlerinin balkonlarında bekleyen vatandaşlar, olası bir patlama ya da yangın çıkma ihtimaline karşın endişeli saatler geçirdi. 
     Olay yerine, gaz sızıntısının önlenmesi için İGDAŞ görevlileri, yangın ya da patlama ihtimaline karşı da itfaiye ekipleri ve ambulanslar ile çevre güvenliğinin sağlanması için polisler gönderildi. Bu sırada bölgenin elektrikleri de görevlilerce kesildi. 
     Gelen polislerin istasyonun bulunduğu caddeyi araç ve yaya trafiğine kapatmasının ardından istasyona giren İGDAŞ ve itfaiye ekipleri, gaz sızıntısı olan tanktaki LPG'nin kontrollü olarak boşalmasını sağladı. 
     Daha sonra sızıntı olabilecek bölümler görevlilerce kapatılırken, itfaiye ekipleri de gazın boşalması sırasında yangın çıkmaması için zaman zaman sızıntı olan bölüm ile çevresine su sıktı. 
     Uzun süre sonra tanktaki sızıntının önlenmesi ve kokunun azalmasıyla rahatlayan çok sayıda semt sakini, evlerine geri döndü. 
     İGDAŞ yetkilileri, tanktan yaklaşık 3 ton gazın çevreye yayıldığını belirterek, gerekli çalışmaların yapılmasının ardından herhangi bir tehlikenin kalmadığını bildirdiler. 
     
</TEXT>
</DOC>
