<DOC>
<DOCNO> 383857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/soneko13.html </URL>
<DATE> 2005/10/04/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
YASED Yabancı sermaye girişinin hızlanmasını bekliyoruz 
</HEADLINE>
<TEXT>

     Yabancı Sermaye Derneği YASED Genel Sekreteri Mustafa Alper, tam üyelik müzakerelerinin başlamasının yabancı sermayeyi son derece olumlu etkileyeceğini belirterek, yabancı sermaye girişinin daha da hızlanarak sürmesini beklediklerini bildirdi. 
     Alper, tam üyelik müzakerelerinin başlamasıyla ilgili AA muhabirine yaptığı değerlendirmede, AB ile üyelik müzakerelerinin başlamasının son derece olumlu bir gelişme olduğunu belirtti. 
     ''Bu durum beklediğimiz bir gelişmeydi'' diyen Alper, 17 Aralık kararından sonra artan yabancı sermaye girişinin daha da hızlanarak sürmesini beklediklerini bildirdi. 
     Bu yılki doğrudan yabancı sermaye girişi hedefinin 5 milyar dolar olduğuna işaret eden YASED Genel Sekreteri Alper, 2.5 milyar doların geçildiğini anımsatarak, özelleştirme, satın alma ve diğer yeni yatırımların resmi rakamlara yansımasıyla bu hedefin yakalanacağını kaydetti. 
     Bazı özelleştirme ve diğer satın almaların rakamının yansımasının 2006'ya sarkacağını belirten Mustafa Alper, ''İstikrarla birlikte güven zaten vardı, başlamıştı, daha da artmış oldu. AB'nin bu kararı, yabancı sermayeyi son derece olumlu etkileyecektir. Yabancı sermaye girişindeki artış, 25 milyar doların üzerindeki rakamlara imkan sağlayacaktır. Bundan böyle Türkiye hak ettiği yatırımları alacaktır'' dedi. 
     
</TEXT>
</DOC>
