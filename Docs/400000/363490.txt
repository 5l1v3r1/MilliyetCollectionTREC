<DOC>
<DOCNO> 363490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sontur24.html </URL>
<DATE> 2005/07/22/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Hamile kadın aşığıyla kaçtı, ailesi intikam yemini etti 
</HEADLINE>
<TEXT>

     
     Cenk AYKIR- Tolunay DUMAN TARSUS Mersin , DHA 
     
MERSİN’in Tarsus İlçesi’ne bağlı Yenice Beldesi’nde oturan 6 aylık hamile 39 yaşındaki Semra Bilariz'in, 4 çocuğunu Şanlıurfa'daki ailesine bırakıp genç aşığı 19 yaşındaki Muzaffer Ateş'le kaçtığı ileri sürüldü. Ateş’in babası 47 yaşındaki Zafer Ateş, savcılığa başvurarak, Kadının ailesi Şanlıurfa'dan gelip, Bu töre işidir, ikisi de ölecek’ diye tehdit etti'' dedi ve yeni bir töre cinayeti işlenmeden önlem alınmasını istedi. 
     Bilariz ailesi, ev sahipleri 60 yaşındaki Meryem Ateş tarafından 3 ay önce evden çıkarılmak istendi. Tuğla fabrikası işçisi 40 yaşındaki Hasan Bilariz, nedenini sorduğunda iddiaya göre Meryem Ateş, Torunum Muzaffer'in karınla ilişkisi olduğundan şüpheleniyorum, bir an önce evden çıkın'' dedi. Bu iddiaya sinirlenen Hasan Bilariz, eve giderek beşinci çocuğuna hamile olan 12 yıllık eşi Semra Bilariz’le de tartıştı. Eşinin karnındaki bebeğin sevgilisinden olduğu söylentilerine dayanamayan Hasan Bilariz evi terk etti. 
     Bir süre bekleyen Semra Bilariz de, ev sahibinin tepkisi ve komşuların söylentilerinden rahatsız olup geçen ay çocuklarıyla Şanlıurfa’da bulunan ailesinin yanına gitti. İddiaya göre, Semra Bilariz, 11 gün önce çocuklarını ailesine bırakıp, uzun süredir aşk yaşadığı Muzaffer Ateş’le birlikte kaçtı. 
     
     AİLE ARIYOR 
     Semra Bilariz’in akrabaları bunun üzerine Yenice’ye gelip Muzaffer Ateş’in babası Zafer Ateş’i ziyaret etti. İddiaya göre Şanlıurfa'dan gelen kişiler, Oğlun Muzaffer, Semra’yı getirsin. Siz oğlunuzu alın, gerisine karışmayın. Oğlunuza zarar gelmez. Biz de törelerimiz gereği gerekeni yaparız. Yoksa bu iş çok büyüyecek, oğlunuz da ölecek'' dedi. 
     Zafer Ateş, aramalara rağmen kızlarını bulamayan aile fertlerinin kendilerini ve oğullarını ölümle tehdit etmesi üzerine, Cumhuriyet Savcılığı’na başvurdu. Semra Bilariz’i suçlayan Zafer Ateş, başvuruda şöyle dedi 
     Kadın 39 yaşında olmasına rağmen benim 19 yaşındaki oğlum ile şeytana uyup beraber kaçmışlardır. Bunun üzerine kadının aile fertleri evimizi basarak bizi tehdit ediyor. Bize Bu töre işidir. İkisi de ölecek’ diyorlar. Ne yapacağımı şaşırdım. 4 çocuk annesi kadın oğlumu baştan çıkarmış, kaçmışlar. Bizim bir ilgimiz yok. Ama bizi de tehdit ediyorlar. Hayatımız tehlikede. İbrahim isimli bir kişi memleketinden çok sayıda adam getirtip bize tehditlerini sürdürüyor.'' 
     
     REHİN İSTEMİŞLER 
     Endişe ve korku içinde olduğunu anlatan babaanne Meryem Ateş de, Evimizde huzurumuz kalmadı. Eve gelenler Muzaffer bulunana kadar diğer torunum 17 yaşındaki Meriç’i rehin istiyor. Her saat, her gece, her gün birileri geliyor, bizi tehdit edip gidiyor. Ne yapacağımızı şaşırdık'' diye konuştu. 
     
</TEXT>
</DOC>
