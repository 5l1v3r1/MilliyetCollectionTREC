<DOC>
<DOCNO> 356078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/siyaset/siy01.html </URL>
<DATE> 2005/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
AB için ertelendi 
</HEADLINE>
<TEXT>


Milli Güvenlik Siyaset Belgesi'nin görüşülmesinin MGK'da ertelenmesinin nedeni ortaya çıktı. Özkök ve Sezer'le yapılan üçlü toplantıda Erdoğan, belgedeki bazı ifadelerin AB müzakere sürecine zarar vereceğini belirtti 

Barkın Şık - Ankara 


Milli Güvenlik Kurulu'nun MGK tek ana gündem maddesi olan güncellenmiş Milli Güvenlik Siyaset Belgesi'nin MGSB görüşülmesinin bir başka toplantıya bırakılmasının, Cumhurbaşkanı Ahmet Necdet Sezer, Başbakan Recep Tayyip Erdoğan ve Genelkurmay Başkanı Orgeneral Hilmi Özkök'ün MGK öncesi yaptıkları toplantıda kararlaştırıldığı öğrenildi. 
21 Haziran'daki MGK toplantısı başlamadan önce bir araya gelen Sezer, Erdoğan ve Özkök'ün kısa bir değerlendirme yaptığı belirtildi. Özkök TSK'nın hassasiyetlerini aktarırken, Erdoğan ise MGSB'deki bazı ifadelerin 3 Ekim'de başlayacak AB müzakere sürecine zarar vereceğini belirtti. Üçlü zirvenin ardından MGSB, toplantı gündeminden çıkarıldı. 
Kulislere yansıyan bilgilere göre, asker ve hükümet arasında taslak MGSB ile ilgili görüş ayrılıkları bulunuyor. Erdoğan'ın MGK Genel Sekreterliği'ne verdiği direktif doğrultusunda, "özel milli siyaset belgeleri" ve "eylem planları" taslak metinden çıkarıldı. 100 sayfadan 25 sayfaya indirilen belgenin dış güvenlikle ilgili bölümünde, sıralama yapılmaksızın Türkiye'nin komşularının güvenlik stratejisine etkileri değerlendirildi. Daha önceki belgelerde bulunan iç ve dış tehdit sıralaması, yeni belgede yer almadı. Asker - sivil arasındaki görüş farklılıklarının nedenleri kulislere şöyle yansıdı 
Kıbrıs'ta 1960 Garanti Antlaşması'ndan doğan hakların korunması ve Kıbrıs Türk'ünün adada azınlık haline getirilmemesine ilişkin keskin ifadeler, yeni belgede, "taraflar arasında anlaşma durumu" gözetilerek kaleme alındı. Taslakta, "Anlaşma durumunda adada Türkiye'nin garantörlüğünün devamı için çaba gösterilmeli, askeri varlığımızın korunması esas alınmalıdır" denildi. Belgede, TSK'nın iç güvenliğe ilişkin rolü de yer almadı. Şu ifadelerin belgeden çıkarıldığı kaydedildi "T.C'nin ülkesi ve milleti ile bölünmez bütünlüğüne, laik demokratik ve hukuk devleti niteliklerine yönelik iç tehdit ve riskler, anayasa ve yasalar ile belirlenmiş görev ve sorumluluklar çerçevesinde etkisiz hale getirilmelidir." 

'Görüş ayrılığı yok' 
Başbakan Yardımcısı Mehmet Ali Şahin, "MGK toplantısından çok kısa bir süre önce bu belge gönderildiği için bir sonrakine kaldı. O nedenle bu belge üzerinde bir görüşme yapılmadı ki bir görüş ayrılığı olsun. Görüşüldükten sonra bir görüş ayrılığının olup olmadığı ortaya çıkacaktır" dedi. 


</TEXT>
</DOC>
