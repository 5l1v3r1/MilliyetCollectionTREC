<DOC>
<DOCNO> 367899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/dunya/axdun02.html </URL>
<DATE> 2005/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmedinecad'a zanlı muamelesi 
</HEADLINE>
<TEXT>


Hakkındaki iddialar yüzünden ABD'nin Ahmedinecad'a vize vermeyebileceği iddia edildi 

DIŞ HABERLER SERVİSİ 


ABD'nin, eylül ayında New York'taki BM Genel Merkezi'nde yapılacak BM Genel Kurulu'na ve Milenyum Zirvesi'ne katılarak konuşma yapmayı planlayan İran'ın yeni Cumhurbaşkanı Mahmud Ahmedinecad'a vize vermemeyi düşündüğü iddia edildi. 
Financial Times gazetesinde yer alan haberde, ABD'li yetkililerin, Ahmedinecad'ın 1979'da ABD'nin Tahran Büyükelçiliği baskınına ve 1989'da Viyana'da İranlı Kürt muhalif lider Kasımlo'nun öldürülmesi olayına karıştığı iddialarını inceledikleri belirtildi. 
Gazete, soruşturmadan çıkacak sonuca göre, Ahmedinecad'a vize verilip verilmeyeceğinin belirleneceğini yazdı. Gazeteye konuşan bir Beyaz Saray yetkilisi, "Ahmedinecad'ın Tahran Büyükelçiliği'ndeki rehine krizine karıştığının tespit edilmesi, vize talebinin reddedilmesi için yeterli olur mu " şeklindeki soruya, "Bu araştırdığımız bir konu" dedi. 
İsmi açıklanmayan başka bir ABD'li yetkili de, ilgili kurumların, Ahmedinecad'ın vize talebinin reddedilmesi için yeterli delil olup olmadığını ve İran Cumhurbaşkanı'na BM oturumuna katılması için vize verilmemesinin uluslararası hukuka nasıl uydurulabileceğini araştırdıklarını söyledi. 
İran Dışişleri Bakanlığı Sözcüsü Hamid Rıza Asefi ise, ABD'nin BM oturumuna katılmayı planlayan Ahmedinecad'a vize vermeme hakkına sahip olmadığını söyledi. "ABD'nin böyle bir yanlışlık yapmayacağını umduğunu" belirten Asefi, "Eğer ABD, BM'nin misafirlerini ağırlamaktan acizse, bu uluslararası kurumun orada olmasının bir anlamı yok" dedi. 


</TEXT>
</DOC>
