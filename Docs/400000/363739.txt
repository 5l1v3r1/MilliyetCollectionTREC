<DOC>
<DOCNO> 363739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/son/sonyas07.html </URL>
<DATE> 2005/07/23/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Çorumlu avukattan İngiliz siteye ''gay'' davası 
</HEADLINE>
<TEXT>

     
     Şevket ERZEN ÇORUM, DHA 

     
ÇORUM Barosu'na kayıtlı avukat Onur Akbaş, Kırkpınar'da güreşen sporcuların fotoğraflarını, Türk Gayları’ başlığıyla yayınlayan ve bu fotoğrafları cep telefonlarına logo olarak satan ingiliz internet sitesine dava açtı. Kırkpınar'da güreşen ve sitede fotoğrafı bulunan güreşçilerden 21 yaşındaki Ömer Kalender'den vekalet alarak Çorum Sulh Hukuk Mahkemesi'ne delil tespit’ davası açan avukat Akbaş, Bu Türk ata sporuna yapılan çirkin bir saldırıdır. Maddi ve manevi tazminat davası açağız. Sorumluları hesap verecek'' diye konuştu. 
     Edirne'de bu sene 644'üncüsü yapılan tarihi Kırkpınar Yağlı Güreşleri'ne İstanbul bölgesinden katılan güreşçi Ömer Kalender, kendisinin ve diğer güreşçilerin müsabakalar sırasında çekilen fotoğraflarını Türk Gayları’ başlığıyla yayınlayan İngiliz internet sitesine dava açmak için avukat Onur Akbaş'a vekalet verdi. Bunun üzerine Avukat Akbaş, İngiliz sitesi hakkında, 12 gün önce Çorum Sulh Hukuk Mahkemesi'ne delil tespit’ davası açtı. Akbaş, internet cafe sahibi bir kişiden oluşan bilirkişiyle birlikte www.terrygeorge.co.uk’ adlı magazin sitesinde yaptıkları incelemede, Kırkpınar'da güreşen sporcuların Türk Gayları’ olarak tanıtıldığını ve güreşçilerin fotoğraflarının internet üzerinden cep telefonlarına logo olarak satıldığını tespit etti. Site sayfalarını kopyaladıkları CD'yi mahkemeye delil olarak sunduklarını belirten avukat Onur Akbaş, delil tesbit davasının leyhlerine sonuçlandıktan sonra İngiliz internet sitesi yöneticilerine 80 bin YTL maddi- manevi tazminat davası açacaklarını söyledi. 
     Söz konusu internet sitesinin sorumluları hakkında ulusal ve uluslararası hukuki mücadele başlatıldığını belirten avukat Akbaş, Bu, Türk güreşçilerine ve Türk ata sporuna yapılan çirkin bir saldırıdır. Müvekkilim olan güreşçimizin fotoğrafı izinsiz yayınlanıp, cep telefonlarına logo olarak satılmış ve haksız bir kazanç elde edilmiştir. Delil tesbit davası lehimize sonuçlandıktan sonra, site yöneticilerine maddi-manevi tazminat davası açacağız. Böylece bu dava, Türk insanına karşı dünyanın hangi ülkesinde bir suç işlenirse işlensin, uluslararası hukuk çerçevesinde haklarını arayabilecekleri ve suçluları cezalandırabilecekleri konusunda aydınlatıcı bir örnek olacaktır'' dedi. 
     
</TEXT>
</DOC>
