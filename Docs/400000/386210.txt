<DOC>
<DOCNO> 386210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/ekonomi/eko01.html </URL>
<DATE> 2005/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kalite artacak, fiyatlar inecek, rekabet zorlayacak 
</HEADLINE>
<TEXT>


AB'nin daha önceki gelişmelerinde olduğu gibi Türkiye ile de en zorlu ve uzun süren müzakerelerin tarım konusunda yaşanması bekleniyor. Ancak tarımda AB'ye uyum sağlandığında tarım nüfusunun eğitimi artacak, ürün kalitesi yükselecek. Ticaret serbestleşeceği için fiyatlar ucuzlayacak ama üreticiler için de zorlu rekabet dönemi başlayacak 

6 - Tarım ve kırsal kalkınma Hazırlayan Sinan Ülgen 

Tarım ve kırsal kalkınmaya ilişkin müzakere başlığını diğer müzakere başlıklarından ayıran birçok özellik bulunuyor. Öncelikle tarım konusu geçmişte AB ile tam üyelik müzakeresi yürüten ülkelerin uyumda en fazla zorlandıkları alanların başında geldi. Bunun nedeni AB'nin bu alanda uyguladığı Ortak Tarım Politikası OTP . 
OTP, aslında II. Dünya savaşından yeni çıkmış bir Avrupa'nın tarım nüfusunu desteklemek ve Avrupa'nın tarımda kendi kendini besleyecek üretim yeterliliğine kavuşmasını sağlamak adına uygulamaya konuldu. 

Şartlar değişti 
Aradan geçen süre zarfında Avrupa'da ekonomik şartlar çok değişti, yeterlilik birçok üründe sağlandı hatta üretim fazlaları oluştu, tarım nüfusu da giderek azaldı. Buna karşılık Ortak Tarım Politikası ekonomideki bu değişikliklere ayak uyduramadı. 

AB için de sorun 
OTP, bu haliyle bugünün değil geçmişin Avrupa'sının önceliklerini yansıtıyor. Nitekim 2005 yılı içinde Anayasa referandumları sonrasında AB'nin yaşadığı ikinci büyük kriz bu noktada patlak verdi. 
AB'nin 2007-2013 yılları arasındaki dönemi kapsayacak bütçe görüşmeleri sırasında İngiltere ve onu destekleyen bir grup ülke, AB'nin artık harcamalarını daha farklı alanlara yöneltmesi gerektiğini ileri sürdüler. 
Fransa ve İspanya gibi ülkeler ise tarıma ayrılan paranın azaltılmasına karşı çıktılar. AB bu nedenle önümüzdeki dönem bütçesi üzerinde henüz uzlaşamadı. 

En zorlu müzakere 
OTP'ye uyum, uzun ve maliyetli bir süreç olarak algılanıyor. Nitekim AB'nin daha önceki genişlemelerinde tarım konusu zorlu müzakerelere sahne oldu ve en fazla geçiş dönemi çevre başlığı ile tarımda talep edildi. 
Türkiye açısından da benzer bir süreç yaşanacak. Üstelik Türkiye'de tarımın ekonomideki ağırlığı ve bunun ötesinde tarım nüfusunun toplam nüfus içindeki payı diğer ülkelerden daha fazla. 
O nedenle tarım ve kırsal kalkınma konusunun bizim tam üyelik müzakerelerimizin de en zorlu konularından biri olacağına kuşku yok. 

Aşamalı uyum 
Tarım alanında AB'ye uyum, aşamalı olarak gerçekleşecek. Her ne kadar bu dönemin tam süresi ve bu süre sonunda OTP'nin alacağı hal bilinmese de bu süre boyunca gerçekleşecek değişikliklerden genel hatlarıyla bahsetmek mümkün. 

AB standartlarına uyulacak, denetim artacak Tarım alanında serbest ticaretin gerçekleşebilmesi için Türkiye'nin aynı zamanda AB'nin tarımsal ürünlere ilişkin kalite ve sağlık standartlarına ulaşması gerekecek. 

Ürünler daha sağlıklı olacak 
Başka bir deyişle Türkiye'de üretilen tarım ürünleri aynen AB ülkelerinde olduğu gibi çok daha sıkı bir denetime tabi olacak ve çok daha sağlıklı bir nitelik kazanacak. 
Süt zehirlenmelerine Türkiye'de artık rastlanmayacak. 
Hormonların kontrolsüz kullanımı, kanserojen maddelerin veya daha genel anlamda sağlığa zararlı katkı maddelerinin kullanımı yasaklanacak. Ancak daha da önemlisi bu yasağa uyulup uyulmadığı çok daha etkin bir şekilde denetlenecek. Keza ambalajlama alanında da AB standartlarına uyulacak. 
Örneğin yaş sebze ve meyvelerin tahta kutu yerine oluklu mukavva kutularda taşınması şart olacak. 

Tarımda yapısal sorunları çözme fırsatı doğacak Türkiye'nin AB'ye uyumu gerçekten başarabilmesi ve tarım sektöründe rekabetçi bir konuma gelebilmesi için bazı yapısal zorlukları aşması gerekiyor. Bunların başında Türkiye'deki tarım arazilerinin durumu ve bölünmüşlüğü geliyor. 
AB ülkeleri ile karşılaştırıldığında, Türkiye'deki tarım arazilerinin ortalama büyüklüğü çok sınırlı kalıyor. Üstüne üstlük miras yoluyla bu bölünmeler de sürüyor. Sonuçta tarım işletmeleri ekonomik büyüklükte olmayan bir toprak parçası ile kalıyor ve üretimleri de dolayısıyla dünya şartlarına göre daha pahalı ve daha düşük standartta oluyor. 
Türkiye'de tarım sektörünün bir diğer yapısal zorluğunu da eğitim seviyesi oluşturuyor. Ülkemizde en düşük eğitim seviyesine sahip nüfus tarım sektöründe. Kaldı ki bu eğitim seviyesi söz konusu nüfusun ekonominin diğer alanlarında istihdam edilmesini de zorlaştırıyor. 

Fonlar destek olacak 
Türkiye'nin gerçek anlamda modern bir ekonomiye kavuşması bu yapısal sorunlarını halletmesine bağlı. Türkiye'de tarım nüfusu rekabet içinde olduğu Avrupa ekonomileri ile karşılaştırıldığında çok yüksek. Tarım sektöründeki nüfusun ekonominin diğer alanlarına kaydırılması lazım. Buna karşılık bu nüfusun ekonominin diğer alanlarında istihdam edilmesini sağlayacak düzenli kırsal eğitim veya mesleki eğitim programlarına yeterli ağırlık verilmediği görülüyor. AB'ye tam üyelik süreci, geçmişteki bu ihmali gidermek için yeni bir fırsat yaratıyor. 
Türkiye tarımdaki yapısal sorunlarını, AB'de olduğu gibi bir kırsal kalkınma stratejisi çerçevesinde AB fonlarından da elde edeceği destek ile çözerek daha sağlıklı bir ekonomik ve sosyal yapıya kavuşma fırsatını eline geçirdi. Bu fırsatın ne şekilde kullanılacağı Türkiye'nin geleceği açısından da belirleyici olacak. 

Dengesizliklere dikkat 
Tüm bunlarla birlikte ticaretteki serbestleşmenin tarım üreticileri üzerinde etkisi olacak. Et ve süt üreticileri Avrupa'nın artan rekabeti karşısında zorlanırken, meyve ve sebze üreticileri daha büyük bir pazara erişim kolaylığının avantajlarını yaşayacak. Bu gelişmenin bölgelerarası gelir dağılımına da etkisi olacak. 
Özellikle Doğu ve Güneydoğu Anadolu'da hayvancılıktan geçinen kesimin gelirinde bir düşüş yaşanırken, çifçilerin geliri artacak. Ülkemizin bu sorunun çözümü için daha kapsamlı bir bölgesel kalkınma politikası uygulaması gerekecek. 

Yeni yatırım alanları oluşacak Türkiye'nin tarım ürünleri ithalatındaki engelleri kaldırması karşılığında AB de Türkiye'den tarım ürünlerinin ithalatını serbestleştirecek. Birçok AB ülkesine oranla, Türkiye'nin iklim ve toprak avantajı nedeniyle bu açılımdan faydalanması söz konusu olacak. 

Organik tarım gelişecek 
AB'ye ihracat amacıyla Türkiye'de tarım alanına daha fazla yatırım yapılabilecek. Özellikle yeni yeni gelişen organik tarım alanında Türkiye'nin önemli bir avantaja sahip olduğu açık. Türkiye bu sayede son yıllarda zemin kaybeden tarım ürünleri ihracatında yeni bir sıçrama yapabilecek. 

Ticaret serbestleşecek, fiyatlar ucuzlayacak Sanayi mallarının ticaretinde olduğu gibi, AB ile tarımsal ürünlerde de serbest ticarete geçilecek. Başka bir deyişle, tarımsal ürünlerin Türkiye'ye ithalatındaki fon, kota ve vergiler yürürlükten kalkacak. Bunun sonucunda Türkiye'ye özellikle et ve süt gibi hayvancılık ürünlerinin ithalatı artacak. Buna karşılık Türkiye'nin karşılaştırmalı üstünlüğünün bulunduğu meyve ve sebzelerde daha fazla ihracat olanağı ortaya çıkacak. 
Bu ticari gelişmelerin tüketiciye yansıması ise olumlu olacak. Tarım ürünlerinde fiyatlar ucuzlayacak, vatandaş et ve süt gibi gıda ürünlerini daha ucuza alabilecek. Bunun sonucunda aile bütçeleri içinde gıdaya ayrılan pay düşecek Türkiye'nin çok daha geniş bir kesimi, kendileri ve çocuklarına protein temelli gıdaları daha düzenli olarak temin edebilecekler. 

YARIN Kamu ihale rejimi 


</TEXT>
</DOC>
