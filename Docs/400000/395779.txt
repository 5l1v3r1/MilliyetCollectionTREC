<DOC>
<DOCNO> 395779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/soneko53.html </URL>
<DATE> 2005/11/17/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
Google'dan yeni rekorlar... 
</HEADLINE>
<TEXT>

     Hızla büyüyerek bir internet devi haline gelen arama motoru Google rekora doymuyor. 
     Google'ın 400, dolara yükselen hisse değeri son bir yılda iki katına çıkarken, hisselerinin değerinin 2004 Ağustos'unda borsaya 85 dolardan girişinden bu yana yüzde 375 oranında artış gösterdiği bildirildi. 
     Son artışlarla birlikte Google'ın piyasa değeri 118 milyar dolara çıkarak, en büyük rakibi Yahoo'yu, piyasa değeri açısından ikiye katladı. 
     Google'ın piyasa değeri, bilgisayar devleri olan Dell, Hewlett-Packard ile uzmanların bir ara piyasa değeri 1 trilyon dolara erişebilecek ilk şirket olarak gördükleri Cisco Systems'i bile geçti. 
     Google'ın, sektördeki öncülerden sayılabilecek IBM ve Intel'i de yakın gelecekte geçmesinin beklendiği ifade edilirken, IBM'in değerinin şu an 137 milyar dolar, Intel'in ise 150 milyar dolar olduğu kaydedildi. 
     Uzmanlar, son zamanlarda hisse senetleri rekor artış gösteren Google'ın büyümesini sürdüreceğine dikkat çekerek, yatırımcıların gönül rahatlığı içinde Google hissesi alabileceği yorumunda bulunuyorlar. Uzmanlar, Google'ın 2006 yılındaki getirisinin ise yüzde 44 olacağını tahmin ediyorlar. 
     
</TEXT>
</DOC>
