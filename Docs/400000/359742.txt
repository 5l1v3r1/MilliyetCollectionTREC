<DOC>
<DOCNO> 359742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/guncel/gun04.html </URL>
<DATE> 2005/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Rock'n roll'un yaşı yok 
</HEADLINE>
<TEXT>


12. Uluslararası İstanbul Caz Festivali kapsamında Açıkhava'da sahne alan Elvis Costello, 30 yıla yayılan kariyerinin her döneminden söyledi 

Murat Beşer 

2 yıl önce aldığı ani bir kararla, manken görünüşlü caz piyanisti Diana Krall ile dünya evine girerek tüm hayranlarını şaşırtan emektar rock'n roll'cu Elvis Costello, topluluğu The Imposters ile 8 Temmuz Cuma akşamı, 12. Uluslararası Caz Festivali kapsamında Açıkhava'daydı. Festivalin gözdelerinden olan şarkıcı gitarcıyı merdivenlere kadar taşan 5 bin sınırında bir kalabalık izledi. 
Sahneye çıktığı memleketin dilinde 'merhaba' demeyi öğrenme centilmenliğini yan cebinde taşıyan koyu takım elbiseli, kırmızı kravatlı, sivri burunlu gri parlak deri çizmeli, kalın çerçeveli gözlüklü rock'n roll'cu, konsere 'Uncomplicated' ile girdi ilerleyen şarkı aralarında, 'iyi akşamlar' ve 'teşekkürler' demeyi bildiğini de gösterdi. 

Susturmasını bildi 
Ancak Costello'nun sadece bir centilmen olduğu sanılmaya o sokak kültürü yalamış bıçkın kimliğine de sahipti aynı zamanda. Hem kendisine laf atan dinleyicileri tek tek dinleyecek kadar nazik ve sabırlı, hem de kıvrakça susturmayı bilecek kadar zeki ve karizmatikti. Habire şarkı aralarında 'I Want You'yu isteyen bir avuç repertuvar fakirini usturuplu biçimde susturması görülmeye değerdi. 
'Clownstrike', 'Country Darkness', 'Bedlam', 'Needle Time' gibi farklı dönem şarkıları ile devam eden konserde Costello'nun seyirci kontağı, ilk bir saatte sınırlı ve kendi belirlediği mesafede kaldı. Seyirciyi uzun bir süre sadece şarkı aralarına dahil eden Costello, onları ilk kez sonlara doğru çaldığı 'Complicated Shadows'un tekrar kısmını söyleterek içeri aldı. 
'When I Was Cruel', içine yaratıcı oyunların dahil edildiği bir biçimde yorumlandı melodik gitar cümleleri ile profesör lakaplı usta Steve Nieve'in gizemli piyano solocuklarına sahne oldu. Davulcu Pete Thomas ile basçı Davey Faragher ise, konser boyunca hiçbir parçada ileri itilmediler, görev adamı olarak çalıştılar. 
Konserin ilk bir saati istenen tansiyondan yoksundu ancak Costello'nun devrimci müzisyen Robert Wyatt için yazdığı 'Shipbuilding', içinde küçük bir değişiklikle İstanbul sözcüğüne yer verdiği, ayrıca karısı için yaptığı son dönem bestesinin bulunduğu 'Toledo Still No Wonder' medleyi potpuri ve tempolu 'Watching The Detectives', 'The Delivery Man' ile coşkulu 'Monkey To Man', birbirinin peşi sıra çalınarak konsere ivme kazandırdı. 
Konser sonlara doğru oldukça hızlandı. Efsane albüm "This Years Model"de yer alan muhteşem rock'n roll şarkısı 'Pump It Up' ile doruk noktasına çıktı. 
Sönük mor ışıklar altında söylenen kırık aşk hikayelerinde, projeksiyona takılan ateşböceklerinin dansı ve aydınlatılmış gökyüzündeki martıların flörtleri izlendi. 

Film gibi 
Ska reggae pop, rock, rock'n roll, pub resmi geçidi yaparcasına, 30 yıla yaklaşan kariyerinin her döneminden söyledi Costello. Bu kadar uzun bir geçmişe ve çok sayıda plağa sahip olan bir müzisyenin retrospektif bir konser vermesi, doğal olarak panoramik bir tarih filmi izlemeye benziyor. 
8 gitar değiştiren Costello, 120 dakika sahnede kaldı. 15 dakikalık biste 'I Want You'yu söyleyerek kalabalığın son arzusunu yerine getirdi. Bir de 'Sulky Girl'ü söyleseydi 

Festivalde bugün 

Tori Amos 21.00 Cemil Topuzlu Açıkhava Sahnesi Fake Orchestra 21.00 Babylon New Wave Brass Band, Brass Latin 11.00 Caz Vapuru Kabataş - Büyükada - Kabataş 

</TEXT>
</DOC>
