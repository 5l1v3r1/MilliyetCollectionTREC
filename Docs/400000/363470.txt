<DOC>
<DOCNO> 363470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sontur03.html </URL>
<DATE> 2005/07/22/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Bolu'daki yemek fabrikasında LPG tüpü patladı 
</HEADLINE>
<TEXT>

     Bolu'da bu sabaha karşı bir yemek fabrikasındaki LPG tüpünün neden olduğu ve yakındaki akaryakıt istasyonunda da etkili olan bir kişinin yaralandığı patlamada, yemek fabrikası ve istasyonun yanı sıra çevrede bulunan 4 aracın da kullanılamaz hale geldiği belirlendi. 
     Bolu'nun Kuruçay mevkiinde bu sabaha karşı meydana gelen patlamayla ilgili hasar belirleme çalışmalarına devam edildi. Patlamanın olduğu yerde inceleme yapan polis ve itfaiye ekipleri, çevrede bulunan 2 minibüs ve 2 otomobilin kullanılamaz hale geldiğini belirledi. 
     Patlamaya neden olduğu açıklanan LPG tüpünün bulunduğu Akça Yemek Fabrikası'nın sahibi Selim Akçakaya, olayın üzüntüsünü yaşadığını söyledi. 
     Olay sırasında işyerinde personel olmamasının büyük bir şans olduğunu belirten Akçakaya, "İşyerimizde 17 personelimiz var. Patlamanın mesai saati dışında meydana gelmesi, bir faciayı önledi" dedi. 
     Dün akşam işyerinde 4-5 tüpün değiştirildiğini ifade eden Akçakaya, "Bence bu bir tüp gaz patlaması değil. Öyle olsaydı tüplerin tümü patlardı. Ayrıca gaz kaçağı olması da mümkün değil. İşyerinde yeterince havalandırma var" diye konuştu. 
     
     YARALININ TEDAVİSİ SÜRÜYOR 

     Bu arada, patlamada yaralanan petrol istasyonunda görevli pompacı Mustafa Kuş'un tedavisi, İzzet Baysal Devlet Hastanesi'nde sürüyor. Kuş'un hayati tehlikeyi atlattığı bildirildi. 
     Bolu'nun Kuruçay mevkiindeki bir petrol istasyonunda bu sabaha karşı patlama meydana gelmiş, yapılan incelemede patlamaya akaryakıt istasyonunun yanındaki daha önce lokanta olarak açıklanan yemek fabrikasındaki LPG tüpünün neden olduğu açıklanmıştı. Patlamada benzin istasyonunda görevli bir kişi yaralanmış ve istasyon ve yemek fabrikası kullanılamaz hale gelmişti. Ayrıca olay yerinde çok sayıda patlamamış LPG tüpü bulunmuştu. 
     
</TEXT>
</DOC>
