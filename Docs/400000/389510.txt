<DOC>
<DOCNO> 389510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/soneko43.html </URL>
<DATE> 2005/10/25/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Vakko, Avrupa pazarını hedefliyor... 
</HEADLINE>
<TEXT>

     Vakko Holding Yönetim Kurulu Başkanı Cem Hakko, Türkiye'de alanlarında birinci sırada yer aldıklarını ileri sürerek, ''bunu korumanın mücadelesini veriyoruz. Avrupa ülkeleri piyasalarında da marka olarak yer almayı hedefliyoruz'' dedi. 
     Hakko, 1934 yılında batılılaşma felsefesi ile şapka ve eşarpla piyasaya giren Vakko'nun, ilerleyen zaman diliminde kaliteli üretimi ve müşteriye verdiği değer ile bir numara olduğunu iddia etti. 
     ''Kaliteye olan inancımız, her zaman daha iyisini yapma isteğimiz, yeniliğe açık olmamız ve ekip çalışması bizi buralara getirdi'' diyen Hakko, ''Türkiye'de Vakko seçkin markadır. Almanya'da şubemiz var. Türkiye'deki birinciliğimizi, yurtdışında da sürdürecek, Avrupa'da marka olarak yer alacağız'' diye konuştu. 
     Türkiye'de yaşanan krizlerden ''macera arayışı'' içinde olmadıkları için olumsuz etkilenmediklerini ifade eden Hakko, şunları söyledi 
     ''Artık, insanlar geleceğe mutlu bakıyor. Türkiye, bugün dünyanın bütün ülkelerinde konuşuluyor. Spor, kültür, politika ve turizm olmak üzere her alanda gündemde yer alıyor. Türkiye, büyük atılımların yapılığı bir ülke oldu. İnsanlar alışveriş yapabiliyor.'' Türkiye'deki konumlarını yakalayabilmek için uzun yıllar çaba gösterdiklerini ve her zaman daha iyisini yapabilmenin mantığıyla hareket ettiklerini bildiren Hakko, ''Planlı, programlı büyümeyi, kaliteli ürünü, insanların gönüllerinde taht kurmayı hedefledik. Her zaman vizyonumuzu daha yükseklere taşımayı amaçladık'' diye konuştu. 
     
</TEXT>
</DOC>
