<DOC>
<DOCNO> 363262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/siyaset/siy01.html </URL>
<DATE> 2005/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Son söz Yargıtay'ın' 
</HEADLINE>
<TEXT>


Hukukçular, türbanlı memurlara göz yumdukları iddiasıyla yargılanan 16 belediye yöneticisine verilen beraat kararını yorumladı Hukuksal değil, ideolojik olarak çok etkili bir karar, ancak son sözü Yargıtay söyleyecek 

ŞÜKRAN PAKKAN İstanbul 


İstanbul Büyükşehir Belediyesi'nde görev yapan 16 yöneticinin, memurların türbanlı ve sakallı görev yapmalarına göz yumdukları iddiasıyla yargılandıkları davadan beraat etmelerini yorumlayan hukukçular, son sözün Yargıtay'da olduğunu söylediler. 
Büyükşehir Belediyesi'nde 4 yıl önce görev yapan 16 yönetici, sakal ve türbanla işe gelen memurlara göz yumdukları gerekçesiyle 1 yıla kadar hapis istemiyle İstanbul 6. Asliye Ceza Mahkemesi'nde yargılanıyordu. Ancak, "görevi ihmal" tanımı yeni Türk Ceza Kanunu'nda değiştiği için h kim, "Türban ya da sakalla görev yapmanın kamu zararına sebep olmayacağı" gerekçesiyle beraate karar verdi. Bu kararı hukukçular şöyle yorumladı 
Prof. Dr. Süheyl Donay "Mahkeme kararı son karar değildir. Bu nedenle örnek olması da mümkün değil. Son karar, ancak içtihatı birleştirme kararı olursa olur. Bakalım Yargıtay bu kararı kabul edecek mi Ancak böyle bir mahkeme kararı etkileyici olur, bağlayıcılığı ise olmaz. Mahkeme burada bana kalırsa kıyafeti düzenleme yolunda karar vermemiş, kötüye kullanma konusunda dava açılanları, zarar doğmadığı için beraat ettirmiş." 

'Karar örnek değil' 
Prof. Dr. Bakır Çağlar "Kapalı alan için belirlenmiş kurallar var. Bunu kimse değiştiremez. Kesinleşmiş bir karar söz konusu olmadığından, yerel mahkemenin kararı örnek teşkil etmez. Ancak, kesinlikle etkili olur. Yargı içerisinde zaten bir takım hareketlenmelerin olduğu görülüyordu. Hukuksal olarak olmasa da, ideolojik olarak yargı içerisinde sorunun başladığını gösteren örneklerden bir tanesi." 
Doç. Dr. Dr. Adem Sözüer "Eskiden beri Yargıtay görevi suiistimal veya ihmalde suçun oluşumu için zarar verme amacıyla bir kasıt arıyordu. Kanun da, Yargıtay'ın bu kararlarına göre yapıldı. Şimdi, kanun da 'görevinin gereklerine aykırı davrandın ama bundan doğan bir zarar yok' diyor. Kamu zararı noktasında da tartışma var. Nasıl bir kamu zararını olduğunu Yargıtay söyleyecek." 


</TEXT>
</DOC>
