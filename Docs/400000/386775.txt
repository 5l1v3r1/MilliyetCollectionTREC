<DOC>
<DOCNO> 386775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sontur40.html </URL>
<DATE> 2005/10/14/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
THY'den kuş gribine karşı havada karantina 
</HEADLINE>
<TEXT>

     Türk Hava Yolları, kuş gribine karşı bir dizi önlem aldı. Buna göre şüpheli yolcular adeta havada karantinaya alınacak. 
     Son dönemde Uzakdoğu ülkelerinde ortaya çıkan kuş gribinin Türkiye’ye de sıçradığının kesinleşmesinnin ardından Türk Hava Yolları da bir dizi önlem aldı. Buna göre THY, havada şüpheli gördüğü yolcuya adeta karantina uygulayacak. 
     THY açıklamasına göre, riskli bölgelerden gelen uçaklarda personel tarafından uçakta yolculara deklarasyon formları dağıtılacak ve şüpheli görülen yolculara cerrahi maske takılarak bu yolcuların ön ve yanlarındaki koltuklar hijyen amaçlı olarak boşaltılacak. 
     Şüpheli yolcu hakkında ayrıca havalimanında konu ile ilgili uzmanların işbirliğinde koordinasyon ve bilgilendirmesine de başvurulacak. 
     THY temsilcilerinin, Atatürk Hava Limanı Güvenlik Komisyonu ile yapılan kuş gribi ile ilgili yapılan toplantıya katıldığı belirtilen açıklamada, toplantıda alınan kararlar doğrultusunda tüm uçuş personeli ve diğer ilgili bütün personelin eğitimine öncelik verildiği de ifade edildi. 
     Uçaklarda yapılan bütün ikramların en üst seviyede hijyen kontrolünden geçtiği aktarılan açıklamada, bu konuda da herhangi bir riskin sözkonusu olmadığı belirtildi. 
     
     THY 75 DERECEDE PİŞİRİYOR 
     Açıklamada, uçaklardaki ikramların, son kullanma tarihi ve etiket bilgileri belirli olan güvenilir tedarikçilerden temin edilen kümes hayvanlarının en az 75 derecede pişirilikten sonra servis yapıldığı ifade edildi. 
     
</TEXT>
</DOC>
