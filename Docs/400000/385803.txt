<DOC>
<DOCNO> 385803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/soneko39.html </URL>
<DATE> 2005/10/11/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
2004'te dünya ekonomisi 5 büyürken, istihdam artışı 1.67 oldu 
</HEADLINE>
<TEXT>

     Bülent Keneş AA 

Dünya ekonomisinin, geçen yıl, yüzde 5 oranında büyümesine rağmen dünya genelindeki istihdam artışının sadece yüzde 1,67 olduğu bildirildi. 
     BM'ye bağlı Uluslararası İş Örgütü ILO söz konusu durumun ne siyaseten, ne sosyal olarak, ne de ekonomik açıdan sürdürülemez olduğunu kaydetti. 
     BM Genel Kurulu'nun ekonomik ve mali işlerle ilgilenen İkinci Komitesi'nde düzenlenen bir toplantıda konuşan ILO'nun BM ofisi direktörü Djankou Ndjonkuo, küresel ticaret ve doğrudan yabancı yatırımların artmasına rağmen, bu artışın istihdam yaratmakta, işsizliği ve yoksulluğu azaltmakta başarısız olduğunu ifade etti. 
     Ulusların istihdam artışını küresel, ulusal ve yerel stratejilerinin merkezine oturtması gerektiğini söyleyen Ndjonkou, bunun ancak yatırımların ve ulusal üretimin artmasıyla istihdamın da artmasının sağlanacağı yapısal değişikliklerle sağlanabileceğini kaydetti. Ndjonkou, bu konuda daha fazla istihdam imkanı sağlayan küçük işletmelere yönelik programlara ağırlık verilmesi tavsiyesinde de bulundu. 
     Gelişmekte olan ülkeler arasında daha güçlü bağlar kurmak ve emeğe yönelik istismarın önüne geçmek için Güney-Güney işbirliğinin önemine de vurgu yapan Ndjonkou, herkese düzgün bir iş sağlanmasının yoksulluğun azaltılmasının yanı sıra ekonomik kriz dönemlerinde ekonomik ve sosyal istikrarı da temin edeceğini söyledi. 
     
</TEXT>
</DOC>
