<DOC>
<DOCNO> 382491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/yazar/pulur.html </URL>
<DATE> 2005/09/29/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
İsmail Cem'in "10 Aralık" gecesi... 
</HEADLINE>
<TEXT>


ESKİ Dışişleri Bakanı, bir zamanlar kapı yoldaşlığı yaptığımız İsmail Cem, 10 Aralık 1999 gecesinde, ileride bir gün Avrupalıların "Atatürk'ün düşünceleriyle mücadele edilmesini" söyleyeceklerini, "Devlet dairelerinden Atatürk'ün resimlerinin indirilmesini" isteyeceklerini, Güneydoğu'da terörle savaşan ordunun operasyonlarını, "saldırgan askeri operasyonlar" diye nitelendireceklerini, İsveç'in,"Türkçe yayın yapan radyoları susturduğunu, çünkü Kürtlerin ve Süryanilerin Türkçeden rahatsız olduklarını" açıklayacağını acaba düşünmüş müdür 

NİYE 10 Aralık 1999 gecesi de başka bir tarih değil 
Çünkü o gün Helsinki'de, Türkiye'nin adaylığı kabul edilmişti, hem de "Kıbrıs, bir önkoşul olmaktan" çıkmıştı. Uzun süren Ankara ile İstanbul arasındaki telefon trafiğinden sonra Türkiye, istediklerini tam olarak alamasa bile, yine de Avrupa Birliği'ne üye olmanın koşullarını kabul edilebilecek hale getirmişti. 
O gün, "Ya Kıbrıs Rum devletini tanırsınız, liman ve havaalanlarınızı Kıbrıs gemi ve uçaklarına açarsınız, ya da tam üyeliği değil, tam üyelik müzakeresini bile dürbünün tersi görürsünüz " gibi bir hava esmiyordu. 
Tam tersi, Avrupa Birliği'nin iki yetkilisi, Verheugen ve Solana, gece yarısı apar topar Türkiye'ye geliyorlardı. 
Niçin mi 

İSMAİL Cem bu "Niçin"i açıklıyor 
"Acaba Türkiye, AB zirvesinin adaylık önerisini şu veya bu nedenle son dakikada geri çevirebilir miydi " 
Avrupa'nın bir o günkü tedirginliğine bakın, bir de bugün "Atatürk'ten vazgeçin, fotoğraflarını indirin " diyen küstahlığına bakın. 
Her yeni gün, dünü aratıyor... 

VERHEUGEN ve Solana'nın özel uçaklarının Ankara'ya inişlerine daha bir saat vardır, İsmail Cem odasına çıkıp düşünür 
"Tek başıma oturup geride bıraktığımız iki yılı, Lüksemburg-Helsinki arasındaki süreci ve yaşadığımız son günü düşündüm. Sonraları tartışma konusu yapılan birkaç noktaya değinmek istiyorum. İlki, hükümet ortağımız MHP ile ilgili Üç yıllık ortaklığımız boyunca, MHP, Avrupa Birliği konularında engel olmadı. Evet, bazen sadece ihtiyatlı değildi, belki gereksiz düzeyde ihtiyatlıydı ama, hepsi o kadar. Sonuçta her zaman anlaşmaya vardık. Bütün kararları birlikte aldık. Ayrıca, benim önemli gördüğüm ve özel bir desteğe ihtiyaç duyarak Bahçeli'den bunu kişisel olarak rica ettiğim birkaç olayda, o desteği istisnasız alabildim. Bu yaklaşımından ötürü, hükümet ortağımıza her zaman teşekkür ettim. MHP, üç yıllık beraberliğin her kesitinde, dış siyaset açısından sözüne güvenilir ve ciddi bir koalisyon ortağı oldu." 
Ya 10 Aralık 1999'da hükümet toplantısında İsmail Cem'in "AB'ye karşı çıktığı" yalanı... 

İSMAİL Cem, yeni çıkan "Avrupa'nın Birliği ve Türkiye" adlı kitabında, yaşadığı o günleri ve o anları şöyle noktalıyor 
"Şimdi geri dönüp baktığımda, bunların ne kadar anlamsız ve ne kadar önemsiz olduğunu görmekteyim. İnsan, kimi olayı içinde yaşarken önemli sanabiliyor da, aradan kısa bir süre geçtikten sonra, olayın ve onu yaratanların çöldeki kum tanesinden fazla bir yeri ve değeri olmadığını fark ediyor..." 

HAYIR, İsmail Cem, biz sizin gibi düşünmüyoruz sizin bir olayı ve onu yaratanları zaman geçtikten sonra, çöldeki kum tanelerine benzetmenize katılmıyoruz. 
Eğer böyle olsaydı, hem dünya, hem Türkiye çöl olurdu... 
Tarih, bize hiçbir olayın ve olayı yaratan insanın -hain ve sapık dışında-amacının "çöl" olmadığını gösteriyor. 
Tevazu da, haddini ve ölçüsünü aşmamalı... 



</TEXT>
</DOC>
