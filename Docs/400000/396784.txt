<DOC>
<DOCNO> 396784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sonspo25.html </URL>
<DATE> 2005/11/21/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
"Beşiktaş Belediyesi, BJK Fulya Projesi'ni engellemiyor" 
</HEADLINE>
<TEXT>

     Beşiktaş Belediye Başkanı İsmail Ünal, BJK Fulya Projesi'nin, Beşiktaş Belediyesi tarafından engellendiği yönünde bir izlenim yaratıldığını, bunun yanlış olduğunu söyledi. 
     İsmail Ünal, Beşiktaş Belediyesi'nin 1. Levent'teki binasında düzenlediği basın toplantısında, 18 Kasım Cuma günü Beşiktaş Kulübü Başkanı Yıldırım Demirören'in, kendi istifasını gündeme getirdiği açıklamayı izlediğini ifade ederek, ''Bu açıklamanın ardından, gerek televizyon kanallarında, gerek gazetelerde ve gerekse diğer platformlarda, bu ana kadar yer alan haberleri, yorumları ve Beşiktaş yönetiminden aktarılan ilave açıklamaları da yakından izledim. Beşiktaş Fulya Projesi'nin, Beşiktaş Belediyesi tarafından engellendiği yönünde bir izlenim yaratılmaktadır, bu yanlıştır'' dedi. 
     BJK Fulya Projesi'nin, Beşiktaş Belediyesi ile boyutunu madde madde özetleyeceğini ifade eden Ünal, şunları kaydetti 
     ''BJK Fulya Projesi kapsamındaki parsellerle ilgili 1 1000 ölçekli uygulama imar planı, 16 Nisan 2005 tarihinde İstanbul Büyükşehir Belediye Başkanlığı tarafından onaylanmıştır. Söz konusu imar planı, askıda kalma sürecini 15 Temmuz 2005'te tamamlayarak yürürlüğe girmiştir. Bu tarihten sadece 10 gün sonra, parsellerle ilgili tarafımızdan yıkım izni verilmiştir. Spor salonu ve tribünlerin yıkımı başlamıştır. 21 Eylül 2005'te Beşiktaş Kulübü yetkililerinin talepleriyle, gerekli harçlar tahsis edilmiştir. 6 gün sonra 27 Eylül'de, imar durumu belediyemizce düzenlenmiştir. 11 Kasım'da Beşiktaş Kulübü yetkilileri iksa, yani bir nevi istinat duvarlarıyla ilgili projelerini sunup, tasnifini talep etmişlerdir. Bundan sadece 6 gün sonra proje tasdik edilmiş ve ruhsatları verilmiştir. Parsellerle ilgili avan projeler, 11 Kasım 2005'te başkanlığımıza verilmiştir. Projeler süratle incelenmiş, plan ve yönetmelik şartları doğrultusunda avan projede değişiklik yapılması gerektiği kulüp yetkililerine bildirilmiştir. Bu düzeltmelerin ardından inşaat ruhsatları derhal verilecektir.'' 
     
     ''HEM YOL GÖSTERİYOR, HEM GEREĞİNİ YAPIYORUZ'' 
     İsmail Ünal, her şeyin yasal çerçevede, eksiksiz devam ettiğini belirterek, ''Ben ve ekip arkadaşlarım, projenin hatasız ve süratle ilerlemesi için hem yol gösteriyoruz, hem de gereğini yapıyoruz'' dedi. 
     Beşiktaş Belediye Başkanı olduğunu hatırlatan Ünal, ''Yani bu coğrafyanın ve bu coğrafyada yaşayan vatandaşların belediye başkanıyım. Dolayısıyla, kimsenin bizden yasal çerçevelerin dışında bir beklentisi ve talebi olamaz, olmadı da...'' diye konuştu. 
     Beşiktaş Kulübü yöneticiliği döneminde, proje için var gücüyle çalıştığını vurgulayan İsmail Ünal, ''Bu projenin Beşiktaş'ın geleceği açısından ne kadar önemli olduğuna inananların başında geliyorum. Bu nedenle de belediye başkanı kimliğimle Fulya Projesi için çok mesai harcadım. Daha geçen hafta salı ve çarşamba günü Yıldırım Demirören ile biraraya geldim. Cuma günkü açıklamalarından bir gün önce de Ankara'da buluştuk ve bu buluşmamızda konunun detayları üzerinden tekrar geçtik'' açıklamasını yaptı. 
     
     DEMİRÖREN'E DAVET 
     Projenin Beşiktaş Belediyesi tarafından engellendiği yönünde intiba yaratılmak istendiğini yineleyen başkan Ünal, sözlerini şöyle tamamladı 
     ''Söylendiği gibi engellemeler varsa, bu engellemeler nelerdir, bunların derhal, söylentiyi çıkaranlar tarafından açıklanması gerekir. Hatta bir adım daha ileri gidiyorum, sayın başkan Demirören, Fulya ile ilgili bir engelleme, tıkanıklık olduğuna inanıyorsa, kendisini yarın sabah saat 09.30'da Beşiktaş Belediyesi'ne davet ediyorum. Kendisini burada bekleyeceğim. Başkan ile oturalım, söylendiği gibi, tarafımızdan oluşturulan bir tıkanıklık varsa, birlikte yasal çerçeveler dahilinde çözelim.'' 
     
</TEXT>
</DOC>
