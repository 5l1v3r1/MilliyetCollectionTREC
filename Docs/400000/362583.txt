<DOC>
<DOCNO> 362583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/guncel/gun01.html </URL>
<DATE> 2005/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Vahdettin, Mustafa Kemal'e en azından göz yummuştur' 
</HEADLINE>
<TEXT>


"Vahdettin hain değildi" tartışması başlatan Ecevit, "Mustafa Kemal gibi ünlü bir komutanın sarayın onayı olmadan Samsun'a çıkması mümkün değil" dedi 

ANKARA Milliyet 

Eski Başbakan Bülent Ecevit, "Sultan Vahdettin vatan haini değildi. Kurtuluş Savaşı'na belirgin şekilde destek verdi" açıklamalarına gösterilen tepkilere "Mustafa Kemal gibi ünlü bir komutanın sarayın onayı olmadan Samsun'a çıkması mümkün değil" karşılığını verdi. Ecevit, düzenlediği basın toplantısında 'kişileri karıştırıyor' iddiasına "'Londra Konferansı'na Tevfik Paşa ve İsmet Paşa katıldı' demedim. Benim açıklamalarımda yer almayan ifadeler yer aldı" dedi. 
Vahdettin ve Tevfik Paşa'nın Sevr Anlaşması'nın altında imzası olmadığını, kimin imzaladığının ayrıntılarının belli olmadığını da söyleyen Ecevit şunları kaydetti 
"Yüksek Türk komutanı Mustafa Kemal, Çanakkale nedeniyle İngilizlerin tanıdığı ünlü bir komutan. İstanbul'da bu kadar tanınan bir komutanın sarayın karşısından gizlice hareket etmesi mümkün değil. İstihbaratın yaygın olduğu ortamda Mustafa Kemal, İstiklal hareketini başlatmak üzere İstanbul'dan hareket edecek, padişahın onayı ya da haberi olmadan yapılacak şeyler değil. Mantığımı kullanarak söylüyorum." 
Ecevit, Atatürk'ün Nutuk'ta Vahdettin'den "hain, sefil" diye söz ettiğinin anımsatılması üzerine, "Vahdettin'e duyduğu kırgınlığı anlatmış olabilir" dedi. 


</TEXT>
</DOC>
