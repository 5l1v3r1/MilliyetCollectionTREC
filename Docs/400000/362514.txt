<DOC>
<DOCNO> 362514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sontur18.html </URL>
<DATE> 2005/07/19/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Türkiye nüfusu 72 milyonu geçti 
</HEADLINE>
<TEXT>

     CNNTÜRK 

      Türkiye nüfusu haziran sonu itibariyle 72 milyon 65 bin kişiyi buldu. Nüfus 2000-2005 döneminde 4 milyon 297 bin kişi arttı. 
     Devlet İstatistik Enstitüsü verilerine göre, son nüfus sayımının yapıldığı yıl olan 2000'den bu yana Türkiye'de yüzde 6.3 oranında nüfus artışı gerçekleşti. 
     2000 yılında Türkiye nüfusu 67 milyon 768 bin kişiydi. 
     
     İstanbul 
     Türkiye'nin en büyük metropolü olan İstanbul'un nüfusu 10 milyon 19 bin kişiden 11 milyon 332 bin kişiye ulaşırken, beş yılda nüfus 1 milyon 313 bin kişi arttı. 
     İstanbul'un beş yıllık nüfus artışı, Türkiye'nin büyük şehirlerinden Gaziantep veya Kocaeli'nin nüfusu kadar oldu. 
     
     Ankara 
     Bu dönemde Ankara'nın nüfusu 4 milyon 8 bin kişiden 4 milyon 319 bine, İzmir'in nüfusu da 3 milyon 371 bin kişiden 3 milyon 649 bine çıktı. 
     
     Antalya 
     2000-2005 döneminde nüfusu en fazla artan il turizmin başkenti Antalya oldu. 
     Bu dönemde Antalya'nın nüfus artışı yüzde 16.7'yi buldu. Nüfusu 2 milyonu aştı. Antalya'yı yüzde 14.6'lık nüfus artışı ile Şanlıurfa, yüzde 13.1 ile de İstanbul izledi. 
     
     En fazla nüfus kaybı Tunceli 
     Bu arada beş yılda en fazla nüfus kaybı yüzde 15.4 ile Tunceli'de gerçekleşti. 
     2000 yılında 93 bin 584 kişilik nüfusa sahip ilde 2005 yılına gelindiğinde sayı 79 bin 176'ya kadar geriledi. Sinop, Kilis, Kastamonu ve Bartın da en fazla nüfus kaybeden iller olarak Tunceli'yi takip etti. 
     24 ilde Türkiye ortalamasının üzerinde nüfus artışı görülürken, 33 ilin nüfusu ortalamanın altında arttı, 24 ilin nüfusu ise azaldı. 
     
     Doğurganlık oranı en yüksek Avrupa ülkesi 
     Avrupa Konseyi üyesi 45 ülkede yapılan demografi araştırmasının geçtiğimiz nisan ayında açıklanan sonuçlarına göre, 2004 yılında doğal nüfus artış oranında ilk sırayı Türkiye aldı. 
     Araştırmaya göre Avrupa'da doğum oranı ve çocuk sayısı giderek azalıyor. Avrupa Konseyi tarafından yapılan araştırma göre, Türkiye'yi sırasıyla Arnavutluk, İrlanda ve Azerbaycan izliyor. 
     Nüfusu azalan ülkeler sıralamasında ise Ukrayna, Gürcistan, Bulgaristan ve Rusya ilk sırada yer alıyor. 
     Avrupa'da 1990 yılında kadın başına 1.8 çocuk düşerken, 2004'te bu sayı 1.5'e geriledi. 
     
</TEXT>
</DOC>
