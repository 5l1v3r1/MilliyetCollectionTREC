<DOC>
<DOCNO> 357112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sontur23.html </URL>
<DATE> 2005/06/30/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Alanya'da 8 tecavüz iddiasından biri gerçek çıktı 
</HEADLINE>
<TEXT>

     Antalya’nın Alanya İlçesi’nde, önceki gün 3 turistin Emniyet Müdürlüğü’ne başvurarak tecavüze uğradıkları iddiasında bulunması ve bu olayın basında yer alması ilçede huzursuzluk yarattı. 
     Alanya Turistik İşletmeciler Derneği ALTİD Başkanı Müfit Kaptanoğlu, yaptığı açıklamada, Alanya’nın bu tür iddialarla gündeme getirilmesinin ilçe halkını rahatsız ettiğini, turistlerin de kendilerine yönelik bazı suçlamalardan dolayı tedirgin olduğunu söyledi. 
     Alanya’da en son 3 turistin, tecavüze uğradığı iddiasıyla İlçe Emniyet Müdürlüğü’ne başvurmasının, ülke gündemine taşındığını hatırlatan Kaptanoğlu, ilçenin sürekli bu tür iddialarla gündeme gelmesinin son derece üzücü olduğunu belirterek, şunları söyledi 
     "Alanya, eğlence ve gece yaşamının yoğun olduğu bir yerdir. Bu nedenle zaman zaman istenmeyen olaylar yaşanabilir ancak ilçemiz, tecavüz ve cinayet olaylarının, sanıldığı kadar çok yaşandığı bir yer değildir. 
     Bazen turistlerin, birileriyle birlikte olup daha sonra da bunu tecavüz gibi göstermek istediğine de tanık olmaktayız. Zaman zaman, sigortadan para alabilmek için de bu iddialar ortaya atılmaktadır ancak turistleri de şikayetlerini hep bu amaçla yaptıkları gerekçesiyle suçlamak haksızlık olur. Bazı iddiaların arkasında sigortadan para alabilmek amacı yatmaktadır. Her iddianın arkasında böyle bir şey aramak da turiste saygısızlıktır." Turistin, sigortadan para alabilmesi için yaşadığı olayı belgelenmesi gerektiğine işaret eden Kaptanoğlu, bu bağlamda Emniyet Teşkilatı’na önemli görevler düştüğünü söyledi. 
     Kaptanoğlu, "Emniyet yetkilileri, olayın araştırmasını iyi yaparsa ve gerçek dışı iddiaları yargıya yansıtmadan bertaraf ederse, herkes daha az zarar görür" diye konuştu. 
     
     -8 TECAVÜZ İDDİASINDAN BİRİ DOĞRU ÇIKTI 
     Alanya Emniyet Müdürü Turgay Çalışkan ise turistlerin sigorta şirketlerinden para talep etmek amacıyla bu yola başvurdukları yolundaki iddiaların doğru olabileceğini, ancak kendilerinin olaya böyle bakmadığını belirtti. 
     Çalışkan, bu yılın başından bu yana, aralarında Türk’ün de bulunduğu 8 kişinin tecavüze uğradığı iddiasıyla kendilerine başvurduğunu, yapılan incelemeler sonucunda bu iddialardan sadece birinin doğru olduğunun anlaşıldığını bildirdi. 
     Kendilerine yapılan başvuruların, sadece tecavüzle sınırlı kalmadığını anlatan Çalışkan, "Fotoğraf makinesi, cep telefonu ya da parası çalındığı, gasp edildiği, darp edildiği iddialarıyla hemen hemen her gün başvurular yapılıyor fakat bunların büyük çoğunluğu doğru çıkmıyor" dedi. 
     Kendilerine yapılan her türlü şikayeti değerlendirmek zorunda olduklarının da altını çizen Emniyet Müdürü Çalışkan, "Biz gerekli araştırmayı yaptıktan sonra konuyu adli makamlara havale ediyoruz" ifadesini kullandı. 
     
     BELEDİYE BAŞKAN VEKİLİ DERE’NİN AÇIKLAMASI 
     Alanya Belediye Başkan Vekili Kemal Dere de, asılsız tecavüz iddialarının, ilçede yaşayan ve tatil yapan herkesi rahatsız ettiğine dikkat çekerek, ortaya atılan son iddiaların doktor raporu ile çürütülmesinin kendilerini rahatlattığını söyledi. 
     Dere, bazı turistlerin sigortadan para alabilmek için böyle davranışlar içine girmiş olabileceği görüşüne katıldığını, iddiaların aksine, Alanya’nın huzurlu ve güvenli bir yer olduğunu kaydetti. 
     
     SİGORTACI GÖRÜŞÜ 
     Sigortacı Asuman Ateş Çoban, özellikle batı ülkelerinde sigorta olayının çok daha bilinçli bir şekilde yapıldığını, tatile çıkanların mutlaka bir sigorta paketi seçtiğine işaret etti. 
     Ateş şunları kaydetti 
     "Tatile gittiklerinde doğacak bir hasar konusunda sigorta yaptırmış kişi, bunu yetkili mercilere onaylatmışsa sigorta şirketi, her türlü maddi ve fiziksel zararını tazmin ediyor. Bu kişilere, tecavüz gibi olayları da içine alan Sorumluluk Sigortası kapsamında 500 YTL civarında para ödeniyor. Ancak, sigortadan para almak 
     sanıldığı kadar kolay değil." 
     
</TEXT>
</DOC>
