<DOC>
<DOCNO> 350658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/soneko02.html </URL>
<DATE> 2005/06/10/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Enflasyon beklentisi değişmedi 
</HEADLINE>
<TEXT>

     Merkez Bankası tarafından her ay iki kez düzenlenen beklenti anketine göre, yıl sonu enflasyon beklentisinde bir değişiklik olmadı. 
     Merkez Bankası, haziran ayının ilk dönemine ilişkin beklenti anketi sonuçlarını açıkladı. 
     Buna göre, Mayıs ayının ikinci anket sonuçlarında yüzde 7.5 olan TÜFE bazında yıl sonu enflasyon beklentisi, haziran ayının ilki anketinde de yüzde 7.5 olarak belirlendi. 
     Merkez Bankası'nın anketine katılanların haziran ayı enflasyon beklentisi ise yüzde 0.2 seviyesinde bulunuyor. 
     
     Beş aylık TÜFE yüzde 2.49 

     En son açıklanan mayıs ayı enflasyon rakamlarına göre Üretici Fiyat Endeksi ÜFE yüzde 0.20 artarken, TÜFE'deki artış yüzde 0.92 olmuştu. 
     İlk beş ayda ÜFE yüzde 2.38 artarken, TÜFE yüzde 2.49 yükseldi. Yıllık enflasyon ise ÜFE'de yüzde 5.59, TÜFE'de de yüzde 8.70 olarak kaydedildi. 
     Hükümetin yıl sonu enflasyon hedefi ise yüzde 8 seviyesinde bulunuyor. 
     
     Dolar kuru beklentisi geriledi 

     Ankete göre yıl sonu bileşik faiz beklentisi, mayıs ayındaki yüzde 13.7 seviyesinden yüzde 13.5'e geriledi. 
     Haziran sonu için dolar kuru beklentisi 1.3657'ye inerken, yıl sonu dolar kuru beklentisi de 1.4447'den 1.4424'e indi. 
     Büyüme beklentisi ise yüzde 5.6'da kaldı ve değişmedi. 
     
</TEXT>
</DOC>
