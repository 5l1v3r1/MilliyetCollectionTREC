<DOC>
<DOCNO> 382569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/soneko33.html </URL>
<DATE> 2005/09/29/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
SPK Başkanı Mortgage ile oldukça yoğun bir sermaye girişi olacak 
</HEADLINE>
<TEXT>

     Sermaye Piyasası Kurulu SPK Başkanı Doğan Cansızlar, Mortgage sisteminin yürürlüğe girmesiyle gerek Avrupa gerek ABD gerekse Körfez ülkelerinden Türkiye'ye oldukça yoğun bir sermaye girişine tanık olunacağını söyledi. 
     Stratejik Teknik Ekonomik Araştırmalar Merkezi STEAM tarafından düzenlenen ''Sermaye Piyasalarının Büyütülmesi ve Derinleştirilmesi'' konulu 4. Sermaye Piyasaları Arenası İstanbul'da başladı. 
     Toplantının açılışında konuşan Cansızlar, günümüzün küreselleşen ekonomisinde uluslararası ticaretin boyutlarının büyük ölçüde artması ve teknolojideki gelişmelerin, hem uluslararası finansman tekniklerinin gelişmesine hem de finansman yöntemlerinin çeşitlenmesine yol açtığını söyledi. 
     Cansızlar, kurumsal yönetimin gelişmesi ve yaygınlaştırılmasını teşvik etmek amacıyla, kurumsal yönetim derecelendirmesinden yeterli notu alan şirketler için İMKB'de ayrı bir endeks oluşturacaklarını bildirerek, ''Kurumsal yönetim ilkelerinin yaygınlaşması, kurumsal yatırımcı düzeyini de artıracaktır. Kurumsal yatırımcıların düzeyi, sermaye piyasalarında gelişmişliğin önemli bir göstergesi ve istikrar sigortasıdır'' dedi. 
     SPK Başkanı, Türkiye'de işgücünün çok büyük çoğunluğunu istihdam eden, yatırıma ihtiyaç duyan, ancak bunun için yüksek kaynak bulma gereksinimi bulunan küçük ve orta boy işletmelerin, sermaye piyasalarından finansman sağlayabilmeleri için kotasyon şartları İMKB'den daha hafif olan Nasdaq benzeri bir elektronik işlem platformu kurma çalışmalarında sona yaklaşıldığını bildirdi. Cansızlar, ''Bu piyasanın kurulması, kaynak bulma ihtiyacı içerisinde olan KOBİ'lerin ekonomimizin lokomotifi olmasını sağlayacak ve ekonomik büyümeye karşın bir türlü istenilen seviyeye düşmeyen işsizlik oranlarını da bir hayli olumlu etkileyecektir'' diye konuştu. 
     
     MORTGAGE SİSTEMİ 
     Doğan Cansızlar, sermaye piyasasının gelişmesi açısından üzerinde önemli durdukları ve çalışma başlattıkları konulardan birinin de gayrimenkul finansmanına yönelik yeni bir sistem kurulması olduğunu anımsatarak, şunları kaydetti 
     ''Bu sistemin kurulması ile birlikte kira öder gibi ev sahibi olmak mümkün hale gelecektir. Bu sistemi değerlendirirken ekonomi üzerindeki dolaylı etkilerini de gözönüne almak gerekir. Bu sistemin işlerlik kazanması ile birlikte, başta inşaat olmak üzere sanayi ve hizmetler sektöründe büyük bir canlanma sağlanacak, bu işsizliğin azalmasına, milli gelirin artmasına ve hatta kira giderlerinin düşmesi sonucu enflasyon üzerindeki baskının azalmasına yardımcı olacaktır. Bu çok yönlü olumlu etkileri nedeniyle Mortgage sistemini, sadece bitmiş ve yapı kullanma izni almış konutları değil, yarım kalmış ve projelendirme aşamasında olan inşaatları kapsayacak şekilde düzenledik.'' Mortgage sisteminin sadece yurt içindeki tasarruflara hitap etmemesi gerektiğini dile getiren Cansızlar, hedeflerinin yurt dışındaki fonların da Türkiye'ye getirilmesi olduğunu söyledi. 
     Cansızlar, yabancıların bu projeye ilgisinin büyük olduğunu ifade ederek, ''Mortgage sisteminin yürürlüğe girmesiyle gerek Avrupa gerek ABD gerekse Körfez ülkelerinden oldukça yoğun bir sermaye girişine tanık olacağız'' dedi. 
     
     SERMAYE PİYAYASI KANUNU TASLAĞI 
     Sermaye Piyasası Kanunu Taslağı'na da değinen Cansızlar, taslak üzerinde 3 yıl çalıştıklarını, 2006'da taslağın yasalaşması halinde 2006 sonuna kadar ikincil düzenlemeyi tamamlamayı planladıklarını bildirdi. 
     2 yıl içinde tüm mevzuatı AB ile uyumlu hale getireceklerini belirten Cansızlar, taslakla getirilen yeni düzenlemelerle ilgili katılımcılara bilgi verdi. 
     Mevcut mevzuatta şirketlerin hisse senetleri ihraç edildiği zaman kendi hisselerini alamadıklarını ifade eden Cansızlar, ''Biz yeni taslakla, belirli koşullar doğrultusunda şirketlere bu hakkı vereceğiz'' dedi. 
     Cansızlar, yeni düzenlemeyle zorunlu çağrı yükümlülüğüne uymayanların oy haklarını belirli bir süre askıya alma konusunda mahkemeden karar alınması ve nispi para ceza verilmesinin öngörüldüğünü kaydetti. 
     SPK Başkanı Cansızlar, halka açık şirketlerin denetlenmesine ilişkin olarak, ''Yeni düzenleme ile denetim şirketlerine ileride ortaya çıkabilecek bir sıkıntı için kendilerini sigorta ettirme zorunluluğu getiriyoruz. Onun için artık denetim şirketine Kendini koru ve sigorta ettir diyeceğiz'' diye konuştu. 
     SPK'nın yeni taslakla aracı kurumları sınıflandırma yetkisi alacağını da kaydeden Cansızlar, aracı kurumların birleşmelerinin teşvik edilmesi için bazı vergi istisnaları getireceklerini bildirdi. 
     Cansızlar, tek başına bir kişinin yatırım danışmanı olarak lisans alabileceğini belirterek, ''Eğer yeni taslak yasalaşırsa sadece anonim şirketler değil, komandit şirketler de halka arz edilebilecek'' dedi. 
     Halka açılma prosedürünün 1 aydan 15 güne indirileceğini de söyleyen Cansızlar, yeni düzenleme ile halka açık anonim ortaklıklarda kar dağıtım politikalarını belirleme ve kamuya açıklama zorunluluğu getirildiğini anlattı. 
     Cansızlar, İMKB'nin özelleştirilmesi konusunda SPK'nın yetki aldığını da belirterek, borsa özelleştirilmesinin ne zaman yapılacağına hükümetin karar vereceğini kaydetti. 
     Yaptıklar düzenlemeler ve getirilen uluslararası standart ve prensiplerin, sermaye piyasasının rekabet gücünün artmasına ve İstanbul'un bir finans merkezi haline gelmesine önemli katkılar sağlayacağına işaret eden Cansızlar, ekonomideki olumlu gelişmelere değinerek, böyle bir ortamda yurt dışındaki fonların Türkiye'ye geleceğini, bunun da piyasaların derinleşmesine katkı sağlayacağını söyledi. 
     
</TEXT>
</DOC>
