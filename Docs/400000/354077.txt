<DOC>
<DOCNO> 354077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sonspo26.html </URL>
<DATE> 2005/06/21/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Eto'o, Chelsea'den gelen büyük teklifi geri çevirdi 
</HEADLINE>
<TEXT>

     İspanya Birinci Futbol Ligi La Liga takımlarından FC Barcelona'da top koşturan Samuel Eto'o, Chelsea'den gelen büyük transfer teklifini reddetti. 
     İngiltere Premier Ligi takımlarından Chelsea'nin teklifini, ''para mutluluk getirmez'' diyerek geri çeviren Kamerunlu başarılı futbolcu, konuyla ilgili İspanyol spor gazetesi Marca'ya yaptığı açıklamada, ''Chelsea bana süper bir teklif yaptı, ancak para her zaman mutluluk getirmez. Ben Barcelona'da kalmak istiyorum ve başkanımız bunu biliyor'' dedi. 
     La Liga'da sezon şampiyonu olan Barcelona'da mutlu olduğunu belirten Eto'o, ''Eşim, Londra'da havaların soğuk olmasından endişe duyuyordu. Ama ben her şeyi hallettim. Biz, Barcelona'da kalıyoruz. Şimdi tek hayalim, Şampiyonlar Ligi'nde şampiyon olmak'' diye konuştu. 
     Geçen sezon Barcelona formasıyla 24 gol atan 24 yaşındaki futbolcunun sözleşmesinin 2010 yılına kadar uzatılması bekleniyor. 
     Bu arada, Portekizli orta alan oyuncusu Deco, İspanyol Xavi ve Damia Abella'nın da takımla olan sözleşmelerinin uzatıldığı belirtildi. 

     
</TEXT>
</DOC>
