<DOC>
<DOCNO> 385317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/son/sontur13.html </URL>
<DATE> 2005/10/09/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Ramazanda hastaneye gidenlerin sayısı azaldı... 
</HEADLINE>
<TEXT>

     Konya Numune Hastanesi Başhekimi Rıza Sarıbabıçcı, verilecek bir ilaçla oruçlarının bozulacağını düşünen ve acil olmayan rahatsızlıkları bulunan hastaların, muayenelerini ramazan ayının sonuna ertelediğini belirterek, ''Ramazan ayının girmesiyle hasta sayısı yüzde 40 oranında azaldı'' dedi. 
     Sarıbabıçcı, sağlık ocaklarında muayene olması gereken hastaların büyük bir bölümünün, kendi hastanelerini tercih etmesi nedeniyle genellikle yoğunluk yaşandığını belirtti. 
     Ramazan ayının gelmesiyle oruçlarının bozulacağını düşünen hastaların büyük bir bölümünün muayenelerini ertelediğini ifade eden Sarıbabıçcı, şunları kaydetti 
     ''Ramazan ayı öncesi hastanemizin 69 polikliniğinde günde 7 binden fazla hasta muayene oluyordu. Ancak verilebilecek herhangi bir ilaçla oruçlarının bozulacağını düşünen ve acil olmayan rahatsızlıkları bulunan hastalar, muayenelerini bu ayın sonuna erteliyor. Bu nedenle hastanemizde ramazanın ilk günlerinde hasta sayısında büyük bir düşüş gözlendi. İstatistiklere göre, hasta sayısı yaklaşık yüzde 40 oranında azaldı.'' Orucun bozulacağı gerekçesiyle hastaneye gelmemenin yanlış olduğunu ifade eden Sarıbabıçcı, basit görünen mide ya da baş ağrısının daha büyük hastalıkların habercisi olabileceğini, bu nedenle muayenelerin aksatılmamasına özen gösterilmesi gerektiğini kaydetti. 
     
</TEXT>
</DOC>
