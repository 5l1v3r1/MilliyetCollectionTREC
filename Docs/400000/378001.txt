<DOC>
<DOCNO> 378001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sondun12.html </URL>
<DATE> 2005/09/13/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
ABD PKK'lıların listesi bizde, elimize düştükçe çaresine bakacağız 
</HEADLINE>
<TEXT>

     ABD Dışişleri Bakanlığı’nın Irak koordinatörü James Jeffrey, "Yakalanacak PKK’lıların listesi bizde var. Elimize düştükçe çaresine bakacağız. Türkiye ile istihbaratı paylaşıyoruz" dedi. 
     ABD Dışişleri Bakanı Condoleezza Rice’ın üst düzey danışmanlarından Jeffrey, ABD Dışişleri Bakanlığı’nda, Anadolu Ajansı ile birlikte sadece dört Türk gazetecisinin katıldığı Irak konulu bir brifing düzenledi. 
     Jeffrey, PKK konusundaki sorulara karşılık, ABD’nin "terör örgütü PKK’yı El Kaide’den ve terör örgütünün başı Abdullah Öcalan’ı da El Kaide lideri Usame bin Ladin’den daha farklı görmediği" yönündeki görüşü yineledi ve "Bizim umudumuz PKK’nın ortadan kaybolması, yok edilmesi. Sizin çıkarınız bizim de çıkarımıza. Bu adamları dikkatle izliyoruz, elimizdeki istihbaratı Türkiye ve Irak hükümetiyle paylaşıyoruz. Ama şimdi Irak’ta elimiz dolu" dedi. 
     Şu sırada Irak’ta herkesin önceliğinin isyancıların "temizlenmesi" olduğunu belirten Jeffrey, PKK konusunda ABD’nin de endişeli olduğunu ve Türkiye’nin endişelerini "meşru" gördüğünü kaydetti. 
     Jeffrey, Irak hükümetinin de PKK’yı terörist örgüt olarak kabul ettiğini söyledi. Irak Devlet Başkanı Celal Talabani’nin, PKK’dan terörist örgüt olarak bahsetmediği yönündeki bir soruya karşılık Jeffrey, siyasi liderlerin söyledikleriyle hükümet politikası arasında zaman zaman farklılıklar olabileceğini, ancak Irak’ın PKK konusundaki pozisyonunun çok açık olduğunu belirtti. 
     Talabani’nin, Irak’ın komşularını caydırmak için Amerikan askerlerine ihtiyaçları olduğu yönündeki sözlerinin hatırlatılmasına karşılık Jeffrey, Irak’ta siyasi sürece destek ve güvenliği sağlamak, terörizmle savaşmak için bulunduklarını belirtti ve "Bu iş bitince, Irak kendini koruyabilecek duruma gelince orada görevimiz de bitecek. 
     Ancak Irak güvenlik güçleri şu anda güvenlik görevini üstlenebilecek kapasitede değil" dedi. 
     
     SINIR ÖTESİ OPERASYON 
     Türkiye’nin yıllardır PKK’ya karşı ülke içinde başarılı bir kampanya yürüttüğünü belirten Jeffrey, Türkiye’nin PKK eylemlerini durdurmak için sınırötesi bir operasyona girişmesininse iyi olmayacağını savundu. Jeffrey, "Türkiye geçmişte de bu tür sınır ötesi kampanyalar yürüttü. 1980’lerden beri pek çok operasyon yapıldı. 
     Ancak bu kampanyaların hiçbiri, PKK tehdidini ortadan kaldırma amacının kazanılmasında başarılı olamadı" dedi. 
     ABD’nin PKK’ya karşı görünür bir önlem almamasının Türk kamuoyunda sıkıntı yarattığı yönündeki bir soruya karşılık Jeffrey, Türkiye’de görev yaptığı dönemden edindiği tecrübeye göre, Türk medyasının, ülkedeki siyasi problemlerde ABD’yi suçlama eğiliminde olduğunu savundu ve bu tutumun yanlış olduğunu söyledi. Jeffrey, Türkiye’nin geçmiş 50 yılda ABD’den daha iyi dostu olmadığını belirtti ve PKK terör örgütünün lideri Öcalan’ın yakalanmasında ABD’nin oynadığı rolü hatırlattı. Jeffrey, Öcalan’ın yakalanmasındaki yardımın bu dostluğun göstergesi olduğunu söyledi. 
     
     TÜRKİYE IRAK’IN HAYAT YOLU 
     Jeffrey, Irak’taki bütün siyasi grupların, Türkiye ile iyi anlaşmaları gerektiğini bildiğini söyledi ve Türkiye ile Irak’ın şu anda iyi ilişkiler içinde bulunduğunu, bu ilişkilerin giderek daha da iyileştiğini söyledi. 
     ABD Dışişleri Bakanlığı Irak koordinatörü Jeffrey, "Türkiye, Irak’ın hayat yolu. Ticaret, malzeme, yakıt, elektrik ve uluslararası destek Türkiye yoluyla geliyor" dedi. 
     
     TELAFER’DEKİ GELİŞMELER 
     James Jeffrey, ABD’nin Telafer’deki önemli operasyonlarını hafta sonunda gerçekleştirdiğini ve kilit bölgelerde çatışmaların bittiğini, amacın teröristlerin sızmasını önlemek olduğunu kaydetti. Jeffrey, bu bölgede etnik gruplar arasında da sıkıntı bulunduğunu ve özellikle Musul civarında durumun kontrol altına alındığını anlattı. 
     Bölgedeki sivil halka destek ulaştırılmasının önemli olduğunu belirten Jeffrey, Türkiye ve Türk hükümetinin bu yöndeki çabalarını övdü. Jeffrey, iyi bir güvenlik sistemi oluşturularak teröristlerin tekrar bölgeye dönmesinin engellenmesinin hedeflendiğini kaydetti. 
     Telafer’deki operasyonlarda Kürt peşmergelerin de rol aldığı yönündeki bir soru üzerine Jeffrey, Irak kuvvetlerinin, makul bir etnik dağılımı yansıttığını ve askeri disiplin altında olduklarını söyledi. 
     Jeffrey, Türkmenlerin durumuyla ilgili Türkiye’nin endişelerine işaret edilmesi üzerine, "Türk hükümeti bu tür endişeleri varsa Irak hükümetinin dikkatine getirmeli" dedi. 
     
</TEXT>
</DOC>
