<DOC>
<DOCNO> 367638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/son/sonspo08.html </URL>
<DATE> 2005/08/06/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Can Artam'a Formula 1 yolu göründü... 
</HEADLINE>
<TEXT>

     Formula 1 Türkiye Grand Prix'sine sayılı günler kala yarışseverler için bir sevindirici haber de GP2'de yarışan Türk pilot Can Artam'dan geldi. 
     İtalyan Formula 1 takımı Minardi'nin patronu Paul Stoddart, Formula 1 öncesi hazırlık kategorisi olarak kabul edilen GP2'de mücadele eden Can Artam'ı takımında görmek istediğini kaydetti. 
     Can Artam'ın bağlı bulunduğu AR Racing'den yapılan açıklamada, Minardi takımıyla aylar süren bir görüşme trafiği geçtiği belirtilerek, ''Minardi takımının patronu Paul Stoddart, 2005 ve 2006 sezonunda pilotumuz Can Artam ile çalışmak istediğini belirtti'' denildi. 
     İlk olarak Can Artam'ın, 21 Ağustos'taki Türkiye Grand Prix'si öncesi pistte Minardi F1 aracıyla gösteri turu atmasının planlandığı dile getirilirken, bu organizasyon için Formula 1 yönetimine izin başvurusu yapılacağı kaydedildi. 
     Ayrıca, Can Artam'ı Minardi takımında görmek istediklerini söyleyen takım patronu Stoddart ise, ''Can Artam bu araca gayet rahat bir şekilde adapte olacaktır. F1 destek sınıfında yarışan bir pilot, hiçbir teste ihtiyaç duymadan bu aracı kullanabilir'' diye konuştu. 
     
</TEXT>
</DOC>
