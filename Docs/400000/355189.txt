<DOC>
<DOCNO> 355189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sontur13.html </URL>
<DATE> 2005/06/24/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Avukata alacak’ bıçağı... 
</HEADLINE>
<TEXT>

     Fatih KARAÇALI ADANA, DHA 
     

      ADANA Barosu avukatlarından Levent Kaya, uğradığı bıçaklı saldırı sonucu bacağından yaralandı. Olaydan sonra suç aleti bıçak ile birlikte kaçmaya çalışırken yakalanan saldırgan Cabbar Pahna, Avukatım beni dolandırdığı için yaptım.'' dedi. 
     Adliye Sarayı'ndaki duruşmasından çıkıp, İnönü Caddesi'ndeki bürosuna doğru yürümeye başlayan Avukat Levent Kaya, yolunu kesen bir kişi ile tartışmaya başladı. Tartışmanın büyümesi üzerine 25 yaşındaki Cabbar Pahna, yanındaki bıçağı çekerek Kaya'nın sol kalçasına sapladı. Kaya kanlar içinde yere düşerken, kalabalığın arasından önüne çıkanlara çarparak koşmaya başlayan saldırgan, İnönü Parkı'ndan geçerek Adliye arkasına doğru kaçtı. Koşan saldırganı gören Yankesicilik ve Dolandırıcılık Bürosu Ekipleri, olayın kapkaç olduğunu düşünerek peşinden kovalamaya başladı. Ara sokaklarda izini kaybettirmeye çalışan Pahna, suç aleti bıçak ile birlikte yakalandı. Yaralı Avukat Levent Kaya, olay yerine gelen ambulansla Özel Üniversal Hastanesi’ne kaldırıldı. Gözaltına alınan saldırgan Cabbar Pahna, Beş Ocak Polis Merkezi'ne götürüldü. Olayın alacak verecek meselesinden kaynaklandığını ileri süren saldırgan CabbarPahna, Avukatım beni dolandırdı.'' demekle yetindi. 
     Pahna, polise verdiği ifadesinde ise, 30 yıllık akrabamız, benden yeni bir davaya gireceğini söyleyerek teminat ücreti olarak 14 bin 750 YTL borç aldı. Karşılığında senet yapmıştık ama 7-8 aydan beri oyalıyordu. Paramı istedim vermedi.'' diye konuştu. 
     Polis olayla ilgili soruşturmayı sürdürüyor. 
     
</TEXT>
</DOC>
