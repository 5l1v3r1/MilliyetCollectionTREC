<DOC>
<DOCNO> 383788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sondun02.html </URL>
<DATE> 2005/10/04/ </DATE>
<TIME> 01.15 </TIME>
<AUTHOR>  </AUTHOR>
<HEADLINE>
De Gucht "AB itibar kaybetmekten kurtuldu" 
</HEADLINE>
<TEXT>

     Belçika Dışişleri Bakanı Karel De Gucht, Türkiye ile müzakereleri başlatma konusunda uzlaşma sağlayan AB'nin, itibar kaybetmekten kurtulduğunu söyledi. 
     De Gucht, yaptığı açıklamada, Türkiye'nin AB'ye katılım müzakerelerinin başlatılması kararından duyduğu memnuniyeti dile getirdi. 
     ''AB'nin mali alanda ve anayasa konusunda yaşadığı başarısızlıkların ardından üçüncü bir başarısızlığa imza atmasının önlenmiş olması önemlidir'' diye konuşan De Gucht, AB'nin bu uzlaşma sayesinde itibar kaybetmekten kurtulduğunu belirtti. 
     De Gucht, ''AB eğer Türkiye ile müzakerelerin başlatılması konusunda bu sonuca varmasaydı, tüm dünyada itibar kaybedecekti'' dedi. 
     
</TEXT>
</DOC>
