<DOC>
<DOCNO> 399246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sondun47.html </URL>
<DATE> 2005/11/30/ </DATE>
<TIME> 20.05 </TIME>
<AUTHOR>  </AUTHOR>
<HEADLINE>
Komşu, reformlar için önemli adımlar atmamız gerektiği kanaatinde 
</HEADLINE>
<TEXT>

     Yunanistan Dışişleri Bakanı Petros Molivyatis, Türkiye'nin AB'ye üyelik çabaları çerçevesinde reformları hızlandırmak için önemli adımlar atması gerektiğini söyledi. 
     Molivyatis, gelecek haftaki Sırbistan ve Kosova ziyaretleri öncesinde Associated Press'e yaptığı açıklamada, Türkiye'nin AB üyeliğinin gereklerine pozitif ve yapıcı bir şekilde cevap vereceğini umduğunu belirtti. 
     ''Türkiye'nin, nihai sonuca giden yolun uzun ve zor olacağını bildiğini sanıyorum'' diyen Molivyatis, Ankara'nın yerine getirmesi gereken koşulların, Türkiye'nin içerdeki reform sürecinde bazı önemli adımlar atması gerektiği anlamına geldiğini söyledi. 
     Molivyatis, AB sürecinin Ankara'yı Kıbrıs Rum kesimi ile ilişkilerini geliştirmeye zorlayacağını da öne sürdü. 
     Balkanlarla ilgili olarak da Molivyatis, bölgede kayda değer gelişme sağlandığını, bununla birlikte barış ve istikrarın hala tehlikede olduğunu söyledi. Molivyatis bölgedeki istikrarsızlık kaynaklarını ortadan kaldırmak için yapılması gereken çok şey olduğunu da kaydetti. 
     
</TEXT>
</DOC>
