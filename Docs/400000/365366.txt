<DOC>
<DOCNO> 365366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/soneko17.html </URL>
<DATE> 2005/07/29/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Tarım Bakanlığı'nın Diyanet'e devrettiği kampı, Unakıtan geri aldı 
</HEADLINE>
<TEXT>

     Türkan Al AA 

Diyanet İşleri Başkanlığı'na bedelsiz olarak devredilen Tarım ve Köyişleri Bakanlığı'na ait İzmir-Seferihisar kampı, Maliye Bakanı Kemal Unakıtan'ın talimatı ile Diyanet'ten alınarak, yeniden satışa çıkarıldı. 
     Kamuya ait sosyal tesislerin ekonomiye kazandırılması projesi çerçevesinde satışa sunulan Seferihisar kampıyla ilgili tartışmalara Maliye Bakanı Unakıtan el koydu. 
     Seferihisar'da 41 dönüm arazi üzerine kurulu bulunan ve 4 bloktan oluşan 550 yatak kapasitesi kamp, bir süre önce Tarım ve Köyişleri Bakanlığı'ndan alınarak ihaleye çıkarılmıştı. 
     Yol İş Sendikası, 3 trilyon 10 milyar liralık teklif ile söz konusu tesisi almaya hak kazanırken, yapılan ihalede bir teknik eksiklik olduğu belirlenmiş ve tesisin yeniden ihale edilmesi kararı alınmıştı. 
     
     DİYANETE DEVİR 
     Ancak yeni ihale öncesi, Seferihisar kampı, Diyanet İşleri Başkanlığı'na süresiz ve bedelsiz olarak devredilmişti. Bu gelişme, kamuoyunda çeşitli tartışmalara yolaçmıştı. 
     Devir sırasında Ankara dışında bulunan Maliye Bakanı Kemal Unakıtan, söz konusu tartışmalar üzerine, Seferihisar kampının Diyanet İşleri Başkanlığı'ndan geri alınarak, yeniden satışa çıkarılması talimatını verdi. 
     Bu talimat üzerine bakanlıkta, Diyanet'e devir kararını iptal eden ve Seferihisar kampının tekrar ihaleye çıkarılmasını öngören bir genelge hazırlandı ve Müsteşar tarafından da onaylandı. 
     Bu gelişmenin ardından Seferihisar Kampı, yeniden satışa çıkarılacak ve ihalede en yüksek teklifi veren kişi ya da kuruluşlara satılacak. 
     
     28 SOSYAL TESİSTEN 24 TRİLYON GELDİ 
     Bu arada Maliye Bakanlığı Milli Emlak Genel Müdürlüğü verilerine göre, sosyal tesislerin ekonomiye kazandırılması projesi çerçevesinde şu ana kadar 28 adet sosyal tesis satıldı. Bu tesislerden de Hazine'nin kasasına 24 trilyon lira girdi. 
     Bu dönemde 14 sosyal tesis ise Turizm Teşvik Kanunu'na göre değerlendirilmek üzere Kültür ve Turizm Bakanlığı'na tahsis edildi. Bu tesislerin yatırımcılara verilmesine dönük çalışmaların da devam ettiği bildirildi. 
     Fiziki nedenlerle satılmaları mümkün olmayan 31 sosyal tesisin ise kiralanması kararı alındı. Bunlardan 4'ünün kiralanmasına dönük işlemler tamamlanırken, geri kalan 27 tesisle ilgili çalışmaların da sürdürüldüğü öğrenildi. 
     
     İSTANBUL VE ANTALYA'DAKİ DEĞERLİ ARAZİLER SATIŞTA 
     Öte yandan Milli Emlak Genel Müdürlüğü Antalya'nın Çamyuva beldesinde turizm alanı içinde kalan 4 Hazine arazisi ile İstanbul-Ortaköy'de bulunan yine Hazine'ye ait 2 ayrı toplu konut arsasını satışa çıkardı. 
     Çamyuva'da ihalesi Ağustos ayı içinde yapılacak olan 4 parça arsanın toplam büyüklüğü 140 bin 18 metrekare, bunların tahmini değeri de 34 trilyon 462 milyar Lira 34 milyon 462 bin YTL olarak belirlendi. 
     Beşiktaş-Ortaköy'de konut alanı olarak planlanan 17 bin 500 metrekare büyüklüğündeki arsanın tahmini değeri de 17 trilyon 550 milyar lira 17 milyon 550 bin YTL olarak tespit edildi. Aynı bölgede 4 bin 100 metrekare büyüklüğündeki arsaya ise 4 trilyon 100 milyar lira 4 milyon 100 bin YTL değer biçildi. 
     Her 2 taşınmaz da belirlenen bu tahmini değerler ile ihaleye çıkarıldı. 
     
</TEXT>
</DOC>
