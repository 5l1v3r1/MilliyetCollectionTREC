<DOC>
<DOCNO> 395154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sonsiy26.html </URL>
<DATE> 2005/11/15/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Erdoğan'ın Danimarka ziyareti sırasında Roj TV krizi çıktı 
</HEADLINE>
<TEXT>

     Başbakan Recep Tayyip Erdoğan’ın Danimarka ziyaretinin sonunda Roj TV krizi çıktı. Danimarka Başbakanı Anders Fogh Rasmussen, Roj TV yüzünden Başbakan Recep Tayyip Erdoğan’ın basın açıklaması yapmaması üzerine hiçbir gazeteciyi dışarı çıkaramayacağını ve böyle bir arzusunun da olmadığını söyledi. Başbakan Erdoğan, Türkiye’nin kapatılması içn defalarca girişim başlattığı Roj TV muhabirinin de içeride bulunduğu gerekçesiyle basın açıklamasını iptal etti. 
     Öngörülen basın toplantısında, terör örgütü PKK'nın yayın organı Roj tv'nin bir ekibinin bulunduğunu öğrenen Erdoğan, AB'nin terör örgütleri listesinde yer alan bir örgütün yayın organının oradaki varlığına itiraz etti ve bu ekibin çıkarılmaması halinde ortak basın toplantısına katılmayacağını bildirdi. Rasmussen'in olaya müdahale edemeyeceğini söylemesi üzerine, Erdoğan, ortak basın toplantısına katılmadan Kopenhag'dan ayrıldı. 
     Rasmussen, tek başına basın toplantısı düzenleyerek, Başbakan Erdoğan ile görüşmesi hakkında bilgi verdi. 
     Danimarka Başbakanı Anders Fogh Rasmussen, tek başına yaptığı açıklamada Danimarka yasalarına uygun olduğu sürece hiçbir gazeteciyi basın toplantısından çıkaramayacağını zaten bu yönde bir arzusunun de bulunmadığını söyledi. 
     Danimarka polisinin halen Roj TV ile ilgili soruşturmasına devam ettiğini hatırlatan Rasmussen, bu sürece başbakan olarak herhangi bir müdahalede bulunamayacağını belirtti. 
     
     "HİÇBİR HÜKÜMET MEDYAYI ETKİLEMEYE ÇALIŞMAMALI" 

     Rasmussen, isim vermeden Türkiye’yi eleştirdiği konuşmasında, hiçbir hükümetin medyayı etkilemeye çalışmaması gerektiğini ifade etti. Basının tamamen özgür ve bağımsız olması gerektiğini söyleyen Rasmussen, "Bu, Danimarka demokrasisinin en temel prensibidir" dedi. 
     Danimarka Başbakanı Anders Fogh Rasmussen, bir soru üzerine de Türkiye’nin terör konusundaki hassasiyetini anladığını ancak Başbakan Erdoğan’ın verdiği tepkiyi de şaşkınlıkla karşıladığını söyledi. 
     Bir Danimarka gazetesinde Hazreti Muhammed’i bombalı, dili dışarıda ve kadınlarla birlikte gösteren karikatürlerin yayınlanmasının ardından aralarında Türkiye’nin de bulunduğu 11 Müslüman ülkenin yayınladığı protesto mesajının hatırlatılması üzerine de Anders Fogh Rasmussen şöyle konuştu 
     "Bu, ifade özgürlüğü ile ilgili hayati bir konu. 
     Danimarka’da geniş bir ifade özgürlüğü kültürü var. 
     Danimarka Hükümeti medyanın ne yayınladığını kontrol edemez ve etmemeli. Aynı şekilde Danimarka Hükümeti de ifade özgürlüğünün kullanılmasından sorumlu tutulmamalı". 
     
     "TÜRKİYE’DE İFADE ÖZGÜRLÜĞÜNE SAYGI DUYMALI" 

     Türkiye’nin Avrupa Birliği sürecini hatırlatan Rasmussen, "Birliğe üye olmak için başvuran ülke, ifade özgürlüğü dahil bütün siyase kriterleri yerine getirmeli. 
     Bir başvuru sahibi olarak Türkiye de kriterleri uygulamalı" dedi. 
     Rasmussen ayrıca, PKK’nın dikkatli ve detaylı bir incelemenin ardından Avrupa Birliği’nin terör örgütleri listesine oy birliği ile alındığını ve Danimarka’nın da bu karara kesinlikle katıldığını söyledi. 

     
</TEXT>
</DOC>
