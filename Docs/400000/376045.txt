<DOC>
<DOCNO> 376045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/soneko07.html </URL>
<DATE> 2005/09/06/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Toyota, dikkatsiz sürücüleri ''ikaz edecek''... 
</HEADLINE>
<TEXT>

     Dünyanın ikinci büyük otomobil üreticisi Toyota, geliştirdiği güvenlik teknolojisiyle sürücülerin gözlerini yoldan ayırmasını engelleyecek. 
     Toyota mühendislerinin geliştirdiği bilgisayar sisteminde, direksiyon simidinin yakınına yerleştirilen kamera, sürücüler gözlerini yoldan ayırdığında güvenlik önlemlerini başlatacak. 
     İlk olarak gösterge panelinde yüksek ışık ve ses yardımıyla sürücünün dikkatini çekmeye çalışacak sistem, tepki alamaması durumunda frenleri kilitleyerek aracı durduracak. 
     Yeni güvenlik sistemi ilk olarak, Japonya'da gelecek yıldan itibaren üst sınıfa hitap eden Lexus modelinde standart olarak sunulacak. 
     Toyota mühendislerine göre birçok trafik kazası, sürücülerin dikkatsizliğinden kaynaklanıyor. 
     
     TOYOTA'NIN 2005 YILI ÜRETİM HEDEFLERİ... 

     Öte yandan Toyota Otomotiv Sanayi Türkiye A.Ş'nin, ilk 8 ayda 99 bin 765 adet otomobil ürettiği bildirildi. 
     Adapazarı'nda üretim yapan Toyota Otomotiv Fabrikası'ndan alınan bilgiye göre, 2005 yılının ilk 8 ayında 99 bin 765 adet otomobil üretildiği belirtildi. 
     Üretilen otomobillerden 90 bin 757 adetinin ihraç edildiği, 9 bin 8 adetinin de Türkiye'de satışa sunulduğu kaydedildi. 
     Toyota'nın 2005 yılında en çok ürettiği model ise Corolla Verso oldu. Türkiye'de üretilerek Avrupa ülkelerinde ihraç edilen Corolla Verso modelinden 59 bin 565 adet satıldığı kaydedildi. 
     Toyota Otomotiv, 2005 yılında yaklaşık 150 bin adet otomobil üretmeyi hedefliyor. 

     
</TEXT>
</DOC>
