<DOC>
<DOCNO> 380166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/yasam/axyas02.html </URL>
<DATE> 2005/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Karadeniz otoyolu Hamidiye'de durdu 
</HEADLINE>
<TEXT>


Sahil yolu inşaatının Hamidiye geçişinde mahkeme kararına rağmen tam 5 metrelik duvar ören firmayı, Pazar Savcılığı'nın müdahalesi durdurabildi 

ŞÜKRAN ÖZÇAKMAK İstanbul 

Rize'nin Ardaşen ve Pazar ilçeleri arasında kalan Hamidiye Plajı'na 5 metre yükseklikte duvar ören müteahhit şirket, sonunda durduruldu. 
Hamidiye Köyü Turizm Doğal Güzellikleri Koruma ve Kalkınma Derneği Başkanı Doğan Karadeniz, Trabzon İdare Mahkemesi'nin 20 Temmuz 2005'te verdiği 'yürütmeyi durdurma' kararına uyulmaması üzerine, 13 Eylül'de Pazar Savcılığı'na başvurdu. Bunun üzerine savcılık, Karadeniz Otoyolu inşaatının uzantısı olan inşaatın durdurulmasını sağladı. 

'Mücadele sürecek' 
Hamidiye kumsalını 2002'de dernek adına 3 yıllığına kaymakamlıktan kiraladıklarını söyleyen Karadeniz, mücadelelerini şöyle anlattı 
"Amacımız kumsalı güzelleştirmek ve çevresini korumaktı. Bu çevrede böyle kumsal yok. Mahkeme, bizi haklı buldu, ancak müteahhit firma durmadı. Adaletle yarışıp denizle aramıza duvar çektiler. Devletin, milletin paraları göz göre göre denize dökülüyor. Biz bu davadan vazgeçmeyiz." 




</TEXT>
</DOC>
