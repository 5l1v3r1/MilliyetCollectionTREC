<DOC>
<DOCNO> 371134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sondun24.html </URL>
<DATE> 2005/08/19/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
İşte Rum ve Yunan tarafının Türkiye'den 10 talebi... 
</HEADLINE>
<TEXT>

     Rum basını, Yunanistan Başbakanı Kostas Karamanlis ile Rum yönetimi lideri Tasos Papadopulos'un dünkü görüşmelerinde 10 maddeden oluşan talepler listesi üzerinde anlaştığını yazdı. 
     Politis gazetesi, haberinde, Rum ve Yunan hükümetlerinin, Türkiye'nin, Rum gemilerine limanların Mart 2006'da, Rum uçaklarına da hava koridorlarını Eylül 2006'da açması gerektiği yönünde net bir takvim elde etmeye çalışacaklarını belirtti. 
     Aynı gazete, ''gelişmelere göre diplomatik icraatlara olanak tanınabilmesi için bu listenin gizli tutulacağını'' da kaydetti. 
     
     ÇERÇEVE BELGEYE ADADAKİ TÜRK ASKERİNİ EKLEME ÇABASI 
     Rum basınına göre, Karamanlis ve Papadopulos, Türkiye'nin müzakere çerçeve belgesine Türk-Yunan ilişkileri, Kıbrıs sorunu ve özellikle de Türk askerinin adadaki mevcudiyetine ilişkin şartlar eklemeye çalışacak. 
     Politis gazetesi de Rum ve Yunan hükümetlerinin hedefinin, çerçeve belgesine Kıbrıs sorununa ilişkin olarak olabildiğince çok madde eklemek olduğunu yazdı. 
     
     'TÜRKİYE AB YÖRÜNGESİNDE KALMALI' 
     Rum gazeteleri, ''iki liderin, Güney Kıbrıs'ın Türkiye'ye karşı veto kullanmasını şimdilik gündemlerinin dışında tuttuğunu ve Türkiye'nin AB yörüngesinde kalmasının Kıbrıs sorununda kendilerine yardımcı olacağı hükmüne vardığını'' bildirdi. 
     Politis'in haberine göre, Papadopulos ve Karamanlis, ''Türkiye'nin üyelik sürecinin devam etmesi gerektiği iki ülkenin stratejik tercihidir. Çünkü ancak böyle bir süreç içinde Türkiye'ye baskı yapılabilir'' görüşü üzerinde mutabık kaldılar. 
     Dünkü görüşmede, ''diğer ülkelerin tepkilerinin incelenmesi gerektiği'' kararının alındığını belirten Alithia gazetesi, Fransa'yı örnek vererek, ''bu ülkenin tepkisinin, yalnızca kendi iç tüketimine mi yönelik olduğunun ya da Fransa'nın Rum tezlerini daha fazla desteklemeye hazır olup olmadığının inceleneceğini'' kaydetti. 
     Gazete, Papadopulos ve Karamanlis'in, tüm planlamalarını, AB'nin COREPER ve dışişleri bakanları toplantısı üzerinde odakladığını belirtti. 
     Fileleftheros da, Türkiye'nin deklarasyonunun, dünkü görüşmenin ana gündemini teşkil ettiğini ve ''AB tarafından etkisiz hale getirilmemesi halinde meşru sonuçlar üreteceğine'' dikkat çekildiğini yazdı. 
     
</TEXT>
</DOC>
