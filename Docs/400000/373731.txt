<DOC>
<DOCNO> 373731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sondun14.html </URL>
<DATE> 2005/08/29/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Merkel Türkiye ile dürüst ilişkiler istiyoruz 
</HEADLINE>
<TEXT>

     Alman Hristiyan Demokrat lider Angela Merkel, seçim kampanyasını Türkiye üzerinden yürütmeye devam ediyor. 
     Merkel, Türkiye’nin AB’ye tam üyeliğine karşı olduklarını bir kez daha tekrar etti ve "Türkiye ile dostça ama dürüst bir ilişki isiyoruz" dedi. 
     Angela Merkel, Almanya’da bazı siyasilerin, Türkiye üzerinden siyaset yapılmaması çağrısına rağmen hemen her basın açıklamasında Türkiye’nin AB’ye tam üyeliğine karşı olduğunu açıklamaya devam ediyor. 
     International Herald Tribune gazetesine göre Merkel son olarak da "Türkiye ile dostça ama dürüst bir ilişki istiyoruz" dedi ve Türkiye’nin AB’ye tam üye yapılmaması gerektiği görüşünü tekrarladı. Merkel, Türkiye’ye tam üyelik verilirse AB’nin genişleme kapasitesinin aşılacağını iddia etti. 
     Avrupa’daki pek çok yabancı karşıtının söylemine paralel olarak Angela Merkel de Almanya’da 5 milyon işsiz olduğuna dikkat çekti. 
     "Her gün 1000 iş kaybediyoruz" diyen Merkel, "Her yıl 4 bin işletme iflas ediyor. Bir milyon çocuk devlet yardımına ihtiyaç duyuyor" diye konuştu. 
     Alman Hristiyan Birliği başkanı Edmund Stoiber ise Almanya Başbakanı Shröder’in Türkiye politikalarının Almanya’nın ulusal çıkarlarına aykırı olduğunu savundu. 
     Stoiber, Sosyal Demokratların 3 Ekim Türkiye ile AB arasındaki müzakerelerin başlayıp başlamayacağıyla, aynı gün kutlanacak olan "Almanya’nın Birleşmesi Günü"nden daha fazla ilgilendiğini söyledi. 
     Bunun tipik bir Sosyal Demokrat ve Yeşiller koalisyonu tavrı olduğunu söyleyen Stoiber, "Almanya’nın Birleşmessi Günü’nden kurtulmak istiyorlar ama Muhammed’in doğumgününü tatil yapıyorlar. Bu bir kültürel feragattır" dedi. 
     
</TEXT>
</DOC>
