<DOC>
<DOCNO> 374357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/soneko04.html </URL>
<DATE> 2005/08/31/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Borsada gündem Avrupa Birliği toplantıları 
</HEADLINE>
<TEXT>

     ABD'de etkili olan Katrina Kasırgası nedeniyle yükselen petrol fiyatlarının tedirginlik yarattığı borsa, 30 binin üzerinden gelen satışlara karşın pazartesi gününü 30 bin 15 puandan tamamlayı başardı. 
     İlk hedefi 30 bin üzerinde kalmak olan borsada haftanın kalan son üç işlem gününde Türkiye'nin tartışılacağı Avrupa Birliği toplantıları çok yakından izlenecek. 
     
     Borsa 30 binde tutundu 
     Haftaya olumlu bir başlangıç yapması beklenen borsada planları petrol fiyatları vurdu. Katrina Kasırgası'nın Meksika Körfezi'ne yönelmesiyle bölgede üretim yarı yarıya azalırken, bunun etkisi de fiyatlara yükseliş olarak yansıdı. 70 doların üzerine çıkarak yeni bir rekor kıran petrolün etkisiyle 29 bin 700'lü rakamlara kadar gerileyen borsa, bu seviyelerden gelen tepki alımları ile dengelendi. İkinci seans dar bantta harekette gerçekleştiği borsada kapanış ise 30 binin hemen üzerinden gerçekleşti. 
     Salı günü 30 Ağustos Zafer Bayramı nedeniyle işlem yapılmayan borsada haftanın ilk günü ise sadece 5 puanlık bir düşüşle noktalandı. Mali Endeks yüzde 0.3 artışla 45 bin 360 puana çıkarken, Sanayi Endeksi yüzde 0.55 kayıpla 24 bin 051 puan oldu. Hizmet Endeksi ise yüzde 0.16 değer yitirdi ve 15 bin 85 puana indi. 
     En fazla değer kazanan endeksler, Yeni Ekonomi, Metal Ana, İkinci Ulusal, Elektrik ve Yatırım Ortaklığı olurken, Ulaşım, Kimya, Gıda, Sigorta ve Taşıt en çok düşüş kaydeden sektörler oldu. 
     İşlem gören 309 hissenin 168'i cuma gününün altında, 90'ı üzerinde, 51'i ise aynı seviyede kapandı. 
     
     Gündem AB toplantıları 
     Bugüne ve haftanın geri kalanına bakıldığında borsada gündemi AB toplantıları oluşturacak. 
     Türkiye'nin AB üyeliğinin ve 3 ekimde başlaması beklenen sürecin ana beklenti olduğu piyasada bugün ve yarın yapılacak olan Avrupa Birliği Daimi Temsilciler COREPER toplantısı ve Avrupa Birliği Dışişleri Bakanları toplantısı piyasaları yakından ilgilendiriyor. 
     
     Neler görüşülecek 
     AB Daimi Temsilciler toplantısında Türkiye'nin Kıbrıs deklerasyonu görüşülecek ve buna karşı bir Avrupa deklerasyonu da kaleme alınacak. Uzmanlar, deklerasyonda yer alacak olan ifadelerin borsadaki seyir açısından önemli olduğunu düşünüyorlar. 
     Öte yandan yarın ve cuma günü yapılacak olan Avrupa Birliği Dışişleri Bakanları toplantısında da müzakere çerçeve belgesi değerlendirilecek, ayrıca Fransa'nn önerilerinin ele alınacağı gayriresmi bir toplantı düzenlenecek. 
     Toplantıdan olumlu mesajların gelmesi durumunda borsanın 30 bin üzerinde kalmasının kolaylaşacağının altını çizen uzmanlar, bu durumda hedefin 31 bin - 31 bin 500 bandına yükseleceğini belirtiyorlar. Aksi halde ise endeksin 29 bin 900-700-500 desteklerinin gündeme geleceğine işaret ediliyor. 
     
</TEXT>
</DOC>
