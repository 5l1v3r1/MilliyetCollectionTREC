<DOC>
<DOCNO> 398184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/sondun32.html </URL>
<DATE> 2005/11/26/ </DATE>
<TIME> 22.35 </TIME>
<AUTHOR>  </AUTHOR>
<HEADLINE>
Şii lider Bush, 'Dünya barışını tehdit ettiği' için yargılanmalı 
</HEADLINE>
<TEXT>

     Lübnan'daki Şii lider Ayetullah Muhammed Hüseyin Fadlallah, ABD Başkanı Bush ve yönetiminin, dünya barışını tehdit ettikleri için uluslararası bir mahkemede yargılanması gerektiğini söyledi. 
     AP haber ajansına bir açıklama gönderen Fadlallah, ''Başkan Bush'un El Cezire televizyonunun bürolarının bombalanmasını önerdiği'' haberiyle ilgili olarak, bu olayın, ''ABD'nin basın özgürlüğüne karşı aldığı gerçek tavrı gösteren çok önemli bir örnek olduğunu'' söyledi. 
     Fadlallah, ''sadece güç kullanmayı bilen Amerikan yönetiminin, gerçekleri gizlemek için elinde terörizm, cinayetler ve yıkımdan başka birşey olmadığını'' kaydetti. 
     Lübnan'daki 1.2 milyon Şiinin, en üst düzey dini lideri olan Fadlallah, El Cezire'yle ilgili haberlerin, Bush'un ''Ortadoğu'ya demokrasi ve özgürlük getirme yalanını ortaya çıkardığını'' ifade etti. 
     Bush yönetiminin ''dünya barışı ve Batı'yla İslam dünyası arasındaki ilişkiler için de büyük bir tehdit olduğunu'' belirten Fadlallah, tüm Batı ülkelerinin, özellikle AB'nin, ABD Başkanı'nın yargılanması için kısa zamanda harekete geçmesi gerektiğini söyledi. 
     ABD Başkanı George Bush ve İngiltere Başbakanı Tony Blair'in, 16 Nisan 2004'de Beyaz Saray'da yaptıkları yüz yüze görüşmede, Bush'un, El Cezire'nin Katar'daki merkezinin ve yurtdışındaki bürolarının bombalanmasını gündeme getirdiğine ilişkin haber, İngiliz Daily Mirror gazetesinde yayımlanmıştı. 
     Haberde, Blair'in ABD'nin başkenti Washington'a yaptığı ziyaret sırasında Bush ile yaptığı konuşma kayıtlarında, ''Bush'un, muhabirleri sürekli olarak ABD'yi eleştiren bu uydu kanalının merkezine saldırılmasını istediği, Blair'in ise Körfez ülkeleri arasında önemli bir müttefik olan Katar'ın başkenti Doha'da bulunan El Cezire merkezine yönelik böyle bir eyleme sert bir yanıt verilmesinden çekindiğini ifade ettiği'' kaydedilmişti. 
     
</TEXT>
</DOC>
