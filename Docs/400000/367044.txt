<DOC>
<DOCNO> 367044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sonsiy10.html </URL>
<DATE> 2005/08/04/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Erdoğan Chirac'ın yaptığı açıklamaya üzgünüm 
</HEADLINE>
<TEXT>

     Başbakan Recep Tayyip Erdoğan, Fransa Cumhurbaşkanı Jacgues Chirac’ın sözlerinden "Üzüntü" duyduğunu bildirdi. Erdoğan, "17 Aralık’ta tebrik için aradığında bana telefonda söylediği şudur onu da burada açıklıyorum, ’Bu bir siyasi tanıma değildir’ demişti" diye konuştu. 
     Başbakan Erdoğan, İstanbul’a hareketinden önce gazetecilerin soruları üzerine Fransa Cumhurbaşkanı Jacgues Chirac’ın, Fransa Başbakanı Dominigue de Villepin’in sözlerine destek niteliği taşıyan "Birliğin üyelerinden birini tanımayan bir ülke ile müzakerelerin açılmasının düşünülemeyeceği" şeklindeki açıklamasını değerlendirdi. 
     Erdoğan, 3 Ekim müzakere süreci ile ilgili olarak Türkiye’nin herhangi bir yeni şart düşünmesi ve konuşmasının söz konusu olmadığını belirterek şunları söyledi 
     "Müzakere süreci ile ilgili karar 17 Aralık’ta verilmiştir ve bunun dışında herhangi bir başka şart söz konusu değildir. Nitekim bizim için olması gereken diğer 10 ülke ile alakalı Gümrük Birliği’ne yönelik bir teşmil olabilir. Bunu da zaten Türkiye olarak ek protokolle yerine getirmiş vaziyetteyiz. 
     Fransa Başbakanı’nın yapmış olduğu açıklama, Sayın Chirac’ın yaptığı açıklama ki ona üzgünüm onu da söyleyeyim. 17 Aralık’ta tebrik için aradığında bana telefonda söylediği de şudur onu da burada açıklıyorum. ’Bu bir siyasi tanıma değildir, ben de dönem başkanına katılıyorum, Sayın Schröder’e katılıyorum, Sayın Barosso’ya katılıyorum’ demişti. Ama şimdi ise maalesef bu tür bazı açıklamalar yapılıyor, gerçekten bunlar üzücü. Böyle olsun istemeyiz." Türkiye’nin bundan sonra 3 Ekim için hazırlıklarını yaptığını, uzmanların karşılıklı çalışmalarının sürdüğünü belirten Erdoğan, 1-2 Eylül tarihlerinde yapılması beklenen Dışişleri Bakanları Toplantısı’nın süreci daha da hızlandıracağını düşündüğünü bildirdi. 
     Erdoğan, Devlet Bakanı ve Başmüzakereci Ali Babacan’ın da çalışmalarını Avrupa’da sürdürdüğünü kaydeden Erdoğan, "Böylece de 3 Ekim de müzakerelere başlamış olacağız. Biz müzakereden başka bir şey düşünmüyoruz" dedi. 
     
</TEXT>
</DOC>
