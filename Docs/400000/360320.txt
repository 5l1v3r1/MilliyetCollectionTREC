<DOC>
<DOCNO> 360320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/yazar/sazak.html </URL>
<DATE> 2005/07/12/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Yeni ortaçağ 
</HEADLINE>
<TEXT>


İspanya ve İngiltere'den sonra terörün hedefi İtalya mı Avrupa'yı 'yeni ortaçağ' korkusu sardı. 
Londra'da metro ve halk otobüslerini hedef alan bombalı saldırılarda 50'den fazla masum insanın yaşamından olması üzerine İngiltere Başbakanı Tony Blair, 'barbarca' diyerek terörü kınamıştı. 
Vicdan sahibi her insan, terörü lanetledi, kanlı trajediyi yüreğinde hissetti. 
Ancak kurbanlar için yas tutmanın dışında başka şeyler duyumsamanın gereğini de ifade edenler oldu. Independent yazarı Robert Fisk, ertesi gün şunu yazdı 
"2003'te Amerikan-İngiliz ittifakının işgal ettiği Irak'ta sivillerin öldürülmesi, Iraklı çocukların atılan misket bombalarıyla paramparça olması, masum Iraklıların vurulması da barbarca değil mi Bu bir çelişkidir. 
Onlar öldüğü zaman savaş zaiyatı oluyor, biz öldüğümüz zaman barbarca bir terörün kurbanı oluyoruz." 
Robert Fisk, yıllarca Ortadoğu muhabirliği yaptı. Deneyimli bir gazeteci ve aktivist. Resmi söyleme, ulusal kaygılara kapılmadan gazeteciliğin gereği olan toplumu zamanında, doğru bilgilendirme görevini hakkıyla yapıyor. 
1990'larda Usame bin Ladin'le de görüşebilen az sayıdaki gazeteciden biri. 
Usame'yi yaratan güçlerin kimlerin olduğunun farkında. Suudi Arabistan'a yerleşen ABD güçleri, o zamana kadar Afganistan'da Ruslara karşı savaş verdikleri gerekçesiyle desteklenen 'Mücahitler'in saf değiştirmesine yol açıyor. 
Usame bin Ladin, 'kutsal toprakları' yabancılardan kurtarmak üzere 'cihat' açıyor. 
İngiliz gazeteci Robert Fisk, 1990-91'deki Körfez Savaşı'nın gelecekteki olası etkilerini Ladin röportajıyla anlatmaya çalışıyor ama 11 Eylül'de ABD evinde vuruluncaya kadar kimse dinlemiyor. 
Fisk sorguluyor "Irak'ta direnişle çarpışıyorsak, direniş de çarpışmak üzere neden bizim ülkemize gelmesin " 
11 Eylül trajedisi üzerine ABD bu saldırıyı Afganistan ve Irak işgalleriyle dünya hegemonyasına dönüştürmeye çalışmasa, yoksulluk ve eşitsizliğin arttığı bir dünyada 'mazlumiyet' duygularını öne çıkarıp destek arasa bugünkü kaos yaşanmayabilirdi. Ne yazık ki Bush, kendi çılgınlığına ortak ettiği Blair üzerinden İngiltere'yi de ateşe attı. 
Robert Fisk'in uyarısı bize Saddam Hüseyin'in Kuveyt'i işgal öncesi ABD Büyükelçisi April Glaspie görüşmesinin tutanaklarına geçen bir sözünü anımsattı 
"Biz de size zarar verebiliriz, Birleşik Devletler'e çıkarma yapamayız ama Araplar, bireysel olarak size ulaşabilir." 
Yeni ortaçağda insanlık kendi barbarlığını yarattı. 



</TEXT>
</DOC>
