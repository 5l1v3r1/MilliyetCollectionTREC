<DOC>
<DOCNO> 364166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/sontur28.html </URL>
<DATE> 2005/07/25/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Üniversiteli Ayşenur, dengesi kaybedip 500 metre yükseklikten düştü 
</HEADLINE>
<TEXT>

     
     Turan KURT KASTAMONU, DHA 

     
KASTAMONU'nun Pınarbaşı İlçesi Muratbaşı Köyü sınırları içinde bulunan Valla Kanyonu'nu gezerken ayağının kayması sonucu dün akşam yaklaşık 500 metre yükseklikten düşerek hayatını kaybeden 19 yaşındaki Ayşenur Elbistanlı'nın cesedi, bugün 3 saatlik çalışmanın ardından çıkartıldı. Bölgedeki doğal güzelliklerini görmek için 90 kişilik öğrenci grubuyla bölgeye geldiği öğrenilen Gazi Üniversitesi Kastamonu Eğitim Fakültesi birinci sınıf öğrencisi öğrenci Elbistanlı'nın cesedi, Kahramanmaraş'tan gelen ailesine teslim edildi. 
     Hafta sonu tatillerini geçirmek üzere Kastamonu'nun Pınarbaşı İlçesi'ne giden Gazi Üniversitesi Kastamonu Eğitim Fakültesi öğrencileri, dün öğlen saatlerinde dünyanın en büyük kanyonları arasında bulunan Küri Dağları'ndaki 12 kilometrelik Valla Konyonu'nun Bakacak Tepesi'ndeki girişine geldi. Akşam saatlerine kadar kanyonda gezen 90 kişilik gruptan Eğitim Fakültesi birinci sınıf öğrencisi Ayşenur Elbistanlı, saat 17.00 sıralarında kayalıkların üzerinde yürürken bilinmeyen bir nedenle dengesini kaybederek, kanyonun içine düştü. 
     Çığlıklar arasında yaklaşık 500 metre derinlikteki konyona düşen Elbistanlı olay yerinde yaşamını yitirdi. Elbistanlı'nın düştüğünü polise bildirmek isteyen arkadaşları, cep telefonlarıyla 155 Polis İmdat’ hattını aradılar, ardından da yardım istemek için en yakın yerleşim merkezi olan Muratbaşı Köyü'ne gitti. Polis de durumu jandarmaya bildirdi. 
     Pınarbaşı Kaymakamı İsmail Altan Demirayak, Kastamonu İl Jandarma Komutanlığı'nın Ilgaz Dağı'nda bulunan arama kurtarma timinin dün akşam Ayşenur Elbistanlı'nın cesedini çıkarmak için kanyona geldiğini, ancak havanın da kararması üzerine çalışmalara ara verildiğini söyledi. Çalışmaların sabah saatlerinden itibaren tekrar başladığını belirten Demirayak, yaklaşık 3 saatlik çalışma sonucu Elbistanlı'nın cesedine ulaşıldığını bildirdi. 
     Acı haberi Ayşenur Elbistanlı'nın arkadaşlarından telefonla öğrenen anne ve babası hemen memleketleri olan Kahramanmaraş'tan Kastamonu'ya geldiler. Cumhuriyet Savcısı, olayla ilgili soruşturmayı sürdürürken, Azdavay Devlet Hastanesi'ne kaldırılan genç kızın cenazesi, burada ailesine teslim edildi. 
     Öte yandan tamamı Gazi Üniversitesi Kastamonu Eğitim Fakültesi örencisi ve kız olan 90 kişilik grubun kanyona girmeden önce Kaymakamlık'tan ve jandarmadan izin almadıkları öğrenildi. Vahşi cennet’ olarak da adlandırılan, içerisinde yabani hayvanlar, yırtıcı kuşlar bulunan Valla Kanyonu'nda bugüne kadar bilinen herhangi bir ölümlü olay olmadığı, yaşanan bu olayın ilk ölümlü kaza olduğu öğrenildi. 
     
</TEXT>
</DOC>
