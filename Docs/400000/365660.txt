<DOC>
<DOCNO> 365660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/son/sondun21.html </URL>
<DATE> 2005/07/30/ </DATE>
<TIME> 21.45 </TIME>
<AUTHOR>  </AUTHOR>
<HEADLINE>
Lübnan'da yeni hükümet güvenoyu aldı... 
</HEADLINE>
<TEXT>

     Lübnan’da, Başbakan Fuad Sinyora başkanlığında kurulan yeni hükümet meclisten güvenoyu aldı. 
     Meclis Başkanı Nebih Berri, Sinyora hükümetinin, "Suriye ile dengeli ilişkiler kurulmasını öngören, ancak Hizbullah gerillalarının silahsızlandırılması yönündeki BM önerisine değinmeyen" programına meclisin onay verdiğini söyledi. 
     Bugün yapılan güvenoylamasında, 128 sandalyeli mecliste oylamaya katılan milletvekillerinden 92’si Sinyora hükümetine destek verirken 14 milletvekili karşı oy kullandı, 2 milletvekili ise çekimser kaldı. 
     Suriye askerlerinin Lübnan’dan çekilmesinden sonra kurulan Sinyora başbakanlığındaki ilk hükümette 24 bakan bulunuyor. Hükümette ilk defa Hizbullah’tan bir kişi bakan olarak yer aldı. Hizbullah’tan milletvekili seçilen Muhammed Fneyiş, Elektrik ve Su Kaynakları Bakanı oldu. 
     Lübnan’ın siyasi sistemine göre, 24 üyeli kabinede 12 Hıristiyan ile 12 Müslüman bakan yer alıyor. 
     
</TEXT>
</DOC>
