<DOC>
<DOCNO> 386299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sondun05.html </URL>
<DATE> 2005/10/13/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Amerikan halkı Başkan Bush'tan umudunu kesti 
</HEADLINE>
<TEXT>

     Yapılan bir kamuoyu araştırması Amerikan halkının Başkan George W. Bush’a olan desteğinin yüzde 39’la başkanlık döneminin en alt seviyesine indiğini gösterdi. 
     Wall Street Journal gazetesi ve NBC News televizyonunun ortaklaşa yaptığı kamuoyu araştırması, izlenen siyaset açısından halkın sadece yüzde 28’inin ülkenin doğru yolda olduğuna inandığını ortaya koydu. 
     Araştırma, Başkan Bush tarafından Yüksek Mahkeme’ye aday gösterilen Harriet Miers’in bu görev için yeterli olduğuna inanların oranının ise sadece yüzde 29 olduğunu gösterdi. 
     Ankette, Miers’in bu görev için yetersiz kalacağını söyleyenlerin oranı yüzde 24 çıkarken, yüzde 46’lık kesim ise bir yargıya varmak için Miers’i yeterince tanımadığını ifade etti. 
     Araştırma ayrıca, Amerikan halkının son zamanlarda artan benzin fiyatlarından büyük hoşnutsuzluk duyduğunu da ortaya koydu. 
     Araştırmaya göre, halkın yüzde 69’u benzin fiyatları konusunda daha kötü günlerin geleceğini düşünürken, sadece yüzde 25’i bu konuda en kötü günlerin geride kaldığına inanıyor. 
     
</TEXT>
</DOC>
