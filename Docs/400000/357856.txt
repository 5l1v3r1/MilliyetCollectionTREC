<DOC>
<DOCNO> 357856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/son/sonspo11.html </URL>
<DATE> 2005/07/03/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Çaykur Rize, Ziani'den vazgeçti 
</HEADLINE>
<TEXT>

     Çaykur Rizespor Kulübü'nün her konuda anlaştığı ve geçen hafta İstanbul'a getirerek ön protokol imzaladığı Karim Ziani transferinden, söz konusu futbolcunun bonservisinin bulunduğu kulübün fiyat artırması nedeniyle vazgeçildiği bildirildi. 
     Çaykur Rizespor Teknik Direktörü Metin Yıldız, Fransa'nın Troyes takımında forma giyen Ziani ile her konuda anlaştıklarını ve geçen hafta ön anlaşma imzaladıklarını anımsattı. 
     Futbolcunun bonservisinin bulunduğu kulübüyle pürüzleri aşamadıklarını ifade eden Yıldız, Troyes Kulübü'nün fiyat artırması nedeniyle Ziani'nin transferinden vazgeçtiklerini söyledi. 
     Cezayirli savunma oyuncusu Madgid Bougherra'nın transferinden de vazgeçtiklerini ifade eden Yıldız, şöyle konuştu 
     ''Transfer çalışmalarında kulübümüzün de ekonomik dengelerini göz önünde bulundurarak hareket ediyoruz. Yaptığımız transfer çalışmasında yönetimimize bir liste verdik. Ziani'nin de alternatifi var. Buna göre çalışmalarımızı yürüteceğiz. Transfer yapmak için transfer yapmayacağız. Hedefimiz mücadeleci bir takım oluşturmak. Görüştüğümüz futbolcularımız var. Yönetimimiz bu konudaki çalışmalarını sürdürüyor. Hedefi olan bir takım oluşturmak istiyoruz.'' 
     
</TEXT>
</DOC>
