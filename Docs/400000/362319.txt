<DOC>
<DOCNO> 362319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/yazar/guclu.html </URL>
<DATE> 2005/07/19/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Hangi lise daha iyi 
</HEADLINE>
<TEXT>


Çocuğu bu yıl ilköğretimi bitiren velilerin kafası, şu günlerde karmakarışık. Geçen hafta kolejler sınav sonuçları açıklandı. Dün de ortaöğretim kurumları. Ortada pek çok puan, okul ismi ve yorum dolaşıyor. Ama hiçbiri kesin ve tatmin edici değil. Çünkü ne olup bittiğini anlamak ve bundan sonraki gelişmelerin hangi yönde olacağını kestirmek hiç de kolay değil. 
Yarın her şey değişebilir. Kolejlerde dördüncü tercihine yerleşen bir öğrenci ilk tercihine yükselebileceği gibi, şu anda asil ve yedek listelerde olmayan bir öğrenci de en çok istediği okullardan birine girebilir. 
Anadolu liseleri, fen liseleri, süper liseler ve anadolu meslek liselerinde ise durum, daha da karışık. Öğrenciler dünden itibaren puanlarını ve Türkiye sıralarını öğrenmeye başladı. Ama bu puan ve Türkiye sırası ne anlama geliyor Bilen yok. Sistem değiştiği için ne geçen yıllardaki puanların bir anlamı var ne de tüm okullar artık tek sınavla öğrenci aldığı için kaçıncı sıradaki öğrencinin hangi okula girebileceği yönünde işaretler bulunuyor. 
İşte bu noktadan sonra doğru bir yol haritası gerekiyor. Milliyet olarak yarından itibaren, gereksinim duyacağınız her türlü ayrıntıyı sizlere sunacağız. Bununla da yetinmeyip çocuğunuz için en doğru olanı bulmanız konusunda, en son bilgileri ve değişiklikleri sizlerle paylaşacağız. 
Bakan Çelik, dün sınav sonuçlarını açıkladı. Tercih kılavuzu ise ancak akşam saatlerinde yayımlandı. Çünkü bazı konularda, bakanlığın kafası da tıpkı velilerinki gibi h l karmakarışık. Ancak telaşa kapılmak için henüz erken. Sanıyorum, birkaç gün içerisinde taşlar yerli yerine oturacak. 
Dün açıklanan verilere bakıldığında, anadolu liseleri, fen liseleri ve süper liselere girişin bu yıl çok daha zor olacağı kesin. Bakan Çelik'in verdiği bilgilere göre, Türkiye ortalamaları bir hayli yükselmiş. Bunun anlamı, okullar için gereken net sayısında artış olacak. Türkçede geçen yıl 7.54 olan Türkiye ortalaması bu yıl 9.90'a yükselmiş. Matematik de 1.15'ten 2.35'e çıkmış. Yani başarı ortalaması yüzde 100 artmış. Sosyal'deki değişim de önemli. 7.68'den 8.20'ye yükselmiş. Başarı ortalaması neredeyse hiç değişmeyen tek alan Fen Bilgisi. Geçen yıl 4.70'miş. Bu yıl ise 4.79. 
Bu yıl her şeyin çok daha farklı ve zor olacağı şampiyon sayısından da belli. 5 şampiyon birden çıktı. En tepe noktada bu kadar yığılma olduğuna göre, daha alt puanlarda yığılma çok daha yoğun yaşanacak. Yani aynı puanı alanlardan birisi bir okula girerken, diğeri giremeyecek. Yaşı küçük olanlar, böylesi durumlarda çok önemli avantajlar elde edebilirler. 
Bu yıl her şey önceki yıllardan neden daha zor olacak İsterseniz gelin önce onları tespit edelim. Yarından itibaren de bu soruların cevaplarını arayalım. 
Anadolu liselerinde il sınırlaması kaldırıldı. Bu yüzden özellikle popüler anadolu liselerinin puanları daha da artabilir. Türkiye ortalamalarının yükselmesi nedeniyle, bir okula girmek için gereken net sayısında, okuluna göre 3-4 nete varan yükselmeler olabilir. Bu yıl tercih sıralaması her zamankinden daha önemli olacak. ÖSS'de olduğu gibi boş kontenjanlara, hiçbir yeri kazanmayanlar başvurabilecek. Önceki yıllarda olduğu gibi bir üst tercihe tırmanma olmayacak. Süper liselerin tümü anadolu lisesi oldu. Anadolu liselerinde ise yabancı dille eğitimden Türkçe eğitime geçildi. Sadece altyapısı çok donanımlı okullar yabancı dille eğitime devam edebilecek. Tercihiniz dilden yana ise mutlaka bu okullara yönelmelisiniz. Üniversiteye girişte de önemli değişiklikler var. Bu yüzden, lise seçimi, daha bir önem taşıyor. Hangi liseler üniversiteye girişte daha başarılı Bu durum mutlaka göz önünde bulundurulmalı. Okullar geçen yıl kaçıncı öğrenciyi aldılar Kaç net yapan, nereye girdi .. 
Özetin özeti Çocuklarınızın geleceğini şansa bırakmayın. Gelişmeleri yakından izleyin... 



</TEXT>
</DOC>
