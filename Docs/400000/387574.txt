<DOC>
<DOCNO> 387574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sondun09.html </URL>
<DATE> 2005/10/18/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
New York Times Meydanı'nda savaş karşıtı ninelerin protestosu 
</HEADLINE>
<TEXT>

     New York’un ünlü Times Meydanı’nda bulunan asker toplama bürosu önünde savaş karşıtı gösteri yapan yaşlı kadınlardan 18’i polis tarafından tutuklandı. 
     Yaşları 49 ila 90 arasında değişen ve kendilerine "Savaş Karşıtı Nineler" adını veren kadınlar, Irak savaşını protesto amacıyla Times Meydanı’ndaki asker toplama bürosu önünde bir oturma eylemi yaptı. 
     Polis, izinsiz gösteri yapmaktan eylemci kadınlardan 18’ini tutukladı. 
     "Savaş Karşıtı Nineler" arasında 90 yaşında görme özürlü Marie Runyon adlı bir kadının da bulunduğu belirtilirken, grup liderlerinden 74 yaşındaki Joan Wile, büronun kapısını defalarca çalmalarına rağmen 
     kimsenin kendilerine yanıt vermediğini, ofistekilerin belki de bir grup nineyle nasıl başa çıkabileceklerini kestiremedikleri için saklanmayı tercih ettiklerini kaydetti. "Savaş Karşıtı Nineler" grubu "Savaşa Karşı Nineler", "New York Şehrindeki Öfkeli Nineler" ve "Gri Panterler" adlı yaşlı kadınlardan oluşan savaş karşıtı grupların koalisyonundan oluşuyor. Bu koalisyonun düzenlediği protesto eylemine yaklaşık 100 yaşlı kadın katıldı. 
     
</TEXT>
</DOC>
