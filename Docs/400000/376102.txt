<DOC>
<DOCNO> 376102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sonsiy18.html </URL>
<DATE> 2005/09/06/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
DEHAP Genel Başkanı Devletin kolluk güçleri hakkında soruşturma açılsın 
</HEADLINE>
<TEXT>

     DEHAP Genel Başkanı Tuncer Bakırhan, Türkiye’de bugünlerde yaşanılan gerilimin tırmandırıcı aktörünün DEHAP olmadığını savundu. Bakırhan, "DEHAP olarak bizimle birlikte hareket eden bütün taraftarlarımızı sağduyulu davranmaya çağırırken, bu gibi olayların bir daha yaşanmaması çerçevesinde herkesi akıl yürütmeye ve sakinliğe davet ediyoruz" dedi. 
     Bakırhan, yaptığı yazılı açıklamada, "Türkiye’de bugünlerde akıl ve sağduyu sahibi olan hiç kimsenin bu ülke adına istemediği, ancak sanki organize bir gücün ya da anlayışın legal zeminlerde demokrasi ve hak arama mücadelesindeki partilerine karşı harekete geçirildiğinin işaretlerini verdiğini" savundu. 
     Bozüyük’te yaşanan olaylara da değinen Bakırhan, şu görüşlere yer verdi 
     "İki gün önce Bozüyük’te yaşatılanlara karşı hukuk süreci tamamen tarafsız gözlem ve yaklaşımla yürütülmeli. Olayın provokatörleri yargı önüne çıkarılmalıdır. Bozüyük’te olayları engellemek için gerekli önlemleri almayan idari yönetici ve devletin kolluk güçleri hakkında soruşturmanın açılması tansiyonu düşürecektir. 
     Türkiye’de bugünlerde yaşanılan gerilimin tırmandırıcı aktörü DEHAP değildir. Türkiye, AB süreci yolunda sorunlarını daha çok demokrasi içinde çözebilecek bir şansa sahiptir. Bunu doğru değerlendirmeliyiz. 
     DEHAP olarak bizimle birlikte hareket eden bütün taraftarlarımızı sağduyulu davranmaya çağırırken, bu gibi olayların bir daha yaşanmaması çerçevesinde herkesi akıl yürütmeye ve sakinliğe davet ediyoruz." 
     
</TEXT>
</DOC>
