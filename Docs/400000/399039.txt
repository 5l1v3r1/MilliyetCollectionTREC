<DOC>
<DOCNO> 399039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sonspo31.html </URL>
<DATE> 2005/11/29/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Aktuğ Fener maçının sonucu başkan adaylığımı etkilemez 
</HEADLINE>
<TEXT>

     Trabzonspor Kulübü Başkanı Atay Aktuğ, Fenerbahçe maçının kazanılması halinde genel kurulda aday olacağı biçiminde basında yer alan haberlerin gerçeği yansıtmadığını bildirdi. 
     Aktuğ, Trabzonspor'un resmi internet sitesine yaptığı açıklamada, kendisinin saha sonuçlarına göre tavır alacak bir yönetim tarzını benimsemediğini belirterek, ''Oyuncularımızla yapmış olduğumuz toplantıda Fenerbahçe maçının öneminden bahsettiğimiz gibi, seçimli genel kurul yapılacak olmasının onları olumsuz yönde etkilememesi gerektiğinin altını çizdik'' dedi. 
     Genel Kurul'a yönelik kararını Fenerbahçe maçında elde edilecek sonucun belirlemeyeceğini vurgulayan Aktuğ, şunları kaydetti 
     ''Bizler yönetim olarak kulübümüzü ve takımımızı kongreye kadar en sağlıklı biçimde taşımakla görevliyiz. Diğer tartışmaların mümkün olduğunca uzağında kalmaya çalışıyoruz. Ama başta da söylediğimiz gibi tavrımız saha sonuçlarına göre şekillenmeyecektir. Aldığımız seçim kararının da saha sonuçlarıyla bir ilgisi yoktur. Fenerbahçe maçının kazanılması halinde aday olacağım biçiminde yer alan haberler gerçeği yansıtmamaktadır.'' Takım olarak Fenerbahçe'yi yenebilecek güce her zaman sahip olduklarını da savunan Aktuğ, ''Oyuncularımızı da buna inandırmaya çalışıyoruz'' diye konuştu. 
     
</TEXT>
</DOC>
