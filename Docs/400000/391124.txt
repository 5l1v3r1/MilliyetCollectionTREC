<DOC>
<DOCNO> 391124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sonspo08.html </URL>
<DATE> 2005/10/31/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Maradona 7 ayda 50 kilo verdi, aramıza döndü... 
</HEADLINE>
<TEXT>

     Arjantin'in efsanevi futbolcusu Diego Maradona sekiz ay içinde tam 50 kilo vererek bir mucizeye imza attı. Sekiz ay önce 125 kiloya kadar çıkan ve sağlık sorunları yaşamaya başlayan Maradona, 75 kiloya düştü. Efsanevi futbolcu eski günlerine kavuşmasınıysa geçtiğimiz yıl Kolombiya'da 121 kilodayken geçirdiği mide küçültme operasyonuna borçlu. Midesi, kelepçeyle küçültülerek daha az yemek yeme ihtiyacı duyması sağlanan ünlü futbolcu, üç ay boyunca "sıvı gıda diyeti" uygulayarak kısa sürede zayıfladı. 
     Bir kaç yıl önce kokain bağımlısı olduğu ortaya çıkan ünlü futbolcu, aşırı kiloları da buna eklenince ciddi sağlık problemleriyla karşı karşıya kalmıştı. Kiloları nedeniyle tanınmakta güçlük çekilen futbolcu için 'çok fazla yaşamaz' yorumları yapılıyordu. Ancak Maradona yine şaşırttı. Küba'da uyuşturucu tedavisi gördükten sonra aşırı kilolarından da kurtularak, o mucize gollerine bir yenisini daha ekledi. 
     45 yaşındaki ünlü futbolcu şu sıralarda sadece çorba ve püre ile beslenerek formunu koruyor. Maradona'nın gösterdiği azim, halkına da umut olmuş. Öyle ki birçok kişi hükümetten yardım talebinde bulunmuş. 
     Yaptığı televizyon şovu reyting rekorları kıran Maradona eski günlerini aratmıyor. Tabii arada farklar var. Artık sadece futbolseverlerin değil sağlıklı yaşamak isteyenlerin de idolü... 
     
     HASTANEYE YATMIŞTI 

     1997 yılında sahalara veda eden Maradona, uyuşturucu bağımlılığı ve kiloları nedeniyle Nisan 2004 yılında kalp ve solunum yetmezliğinden hastanelik oldu. Psikiyatri kliniğinde tedavisi sürdürülen futbolcu, Eylül 2004'te Küba'ya dönerek daha sıkı bir uyuşturucu tedavisine başladı. Tedavisinin ardından da kilolarından kurtulmak için mide küçültme operasyonu geçirdi. 
     Son olarak unutulmaması gereken bir not Maradona'nın geçirdiği mide küçültme ameliyatı bazı uzmanlarca çok tehlikeli bulunuyor. Araştırmalardan elde edilen veriler de riskin derecesini gösteriyor Yaşları 35-44 yaşında değişen erkeklerin yüzde 5'i ve kadınların yüzde 3'ü bu operasyon sonrası hayatını kaybediyor. 
     
</TEXT>
</DOC>
