<DOC>
<DOCNO> 382433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/guncel/gun07.html </URL>
<DATE> 2005/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahte rakı hortladı 
</HEADLINE>
<TEXT>


Yemekten sonra 3 duble rakı içen 60 yaşındaki Ali Yamak yoğun bakımda... 

İSTANBUL Milliyet 

Gaziosmanpaşa'da yemekten sonra rakı içen Ali Yamak 60 , görme yetisini yitirdi. Yaşlı adam, yoğun bakım ünitesinde yaşam savaşı verirken, eşi yeni şişe rakının bilye kapaklı olması sebebiyle sahte olabileceğinden şüphelenmediklerini söyledi. 
İddiaya göre, geçen pazar şarküteriden bir şişe rakı alan Yamak, yemekten sonra 3 kadeh içti. Ertesi gün halsizlik nedeniyle evinden çıkamayan Yamak, görme yetisini kaybetti. Yamak, Özel Gaziosmanpaşa Hastanesi yoğun bakım ünitesine alındı. 

Durumu ağır 
Yamak'ın hayati tehlikesinin bulunduğunu belirten Dr.Kamil Basmacıoğlu, "Yaşlı olması nedeniyle, metil alkolün vucuttaki tahribatı büyük olabilir. Tecrübelerimize dayanarak metil alkol zehirlenmesi olduğunu söyleyebiliyoruz. Ancak, kesin sonuç için numuneleri ABD'ye gönderdik" dedi. 
Yamak'ın eşi İnci Yamak ise, yeni şişe ve bilye kapaklı olduğu için rakının sahte olabileceğinden şüphelenmediklerini belirtti. Yamak'ın rakıyı satın aldığı öne sürülen büfenin, sahte rakı sattığı gerekçesiyle belediye ekiplerince mühürlendiği öğrenildi. 


</TEXT>
</DOC>
