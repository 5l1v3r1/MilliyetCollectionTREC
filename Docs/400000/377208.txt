<DOC>
<DOCNO> 377208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/ekonomi/eko03.html </URL>
<DATE> 2005/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Telsim ve Avea'da süreç netleşmeli' 
</HEADLINE>
<TEXT>


Turkcell Genel Müdürü Muzaffer Akpınar, Telsim'in satış, Avea'nın da sahiplik süreçlerinin bir an önce netleşmesi gerektiğini belirterek, 'Sektörün net oyuncular ve stratejilere ihtiyacı var' dedi 

EKONOMİ SERVİSİ 

Turkcell Genel Müdürü Muzaffer Akpınar, makro ekonomide toz pembe tablo hissetmediklerini ancak olumlu bir tablo gördüklerini bu durumun da 25.6 milyonluk abone rakamına ulaşmada önemli rol oynadığını söyledi. 
Akpınar, Turkcell'in 2000'de ulaştığı kişi başı dakika tüketimi rakamının 103 olduğunu, bugün ise 67'leri bir başarı olarak ortaya koyduklarını belirtti. Akpınar, "2000'den 2005'e Türk toplumunda mobil ortamdaki dakika tüketim adına çok önemli bir gerileme görüyoruz. Ne zaman denk bütçeye yaklaşır da bu ülke, bazı sektörlerde ciddi bir vergi reformunu dikkate alırsa, o dönemde bu sektörün öncelikli olarak dikkate alınması gerektiğinin altını çiziyoruz." 
Akpınar, Avea ve Telsim'de süreçlerin henüz tamamlanmamasına nasıl baktıklarını ise şöyle anlattı "Biz bu süreçlerin neticelenmesine olumlu bakıyoruz. Sektörün uzun vadeli iş modelini sürdürebilmesi için sağlıklı oyunculara, net oyunculara, net stratejilere ihtiyaç var. Bu dönemlerde bu stratejiler o kadar net olmaz. Bu dosyalar açıldığı zaman bir şekilde neticelenmesi lazım. Biz geçiş süreçlerinin uzun sürmesini istemiyoruz. Bir an evvel netleşip, herkesin belirlendiği bir sahnede oynamayı tercih ediyoruz" 

'Bütçenin yüzde 2'si bizden' 
Telekom'un özelleştirme sürecinde Avea'nın Telekom'daki hisselerinin bir bölümü de alıcı gruba geçecek, Telsim'de de bir taraftan satış işleminin yapılması, bir taraftan da Motorola'ya olan borcun çözümlenmesi gerekiyor. 
Turkcell'in geçen yıl devlete aktardığı rakamın 2.1 milyar dolar olduğunu söyleyen Akpınar, "Bu yıl bütçenin yaklaşık yüzde 2'sini Turkcell'in müşterileri ödeyecek" dedi. 
Akpınar, fatura dökümünde, müşteri adına devlete ne kadar para gittiğine dair notun hatırlatılması üzerine de, 'müşteri bizi pahalıcı olmakla suçluyor. Biz pahalıcı değiliz. Biz burada tahsildar olarak görevlendiriliyoruz ve tahsil etmediğimiz faturaların da vergisini ödüyoruz' diye konuştu. 
Akpınar, İrancell ile ilgili olarak da, yüzde 21'lik pay için 3 yıl sonra Tahran Borsası'nda halka arz söz konusu olduğunu, bunun da halka arz kültürünü benimsemiş bir firma olarak kendilerine sempatik geldiğini belirtti. 


</TEXT>
</DOC>
