<DOC>
<DOCNO> 360532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sonyas05.html </URL>
<DATE> 2005/07/12/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Bakanlık onaylı erotik klip 
</HEADLINE>
<TEXT>

     Seksi popçu Gülşen'in 'Sarışın' şarkısına çektiği klip çok erotik olunca prodüktörü Erol Köse, klibi Kültür Bakanlığı'na onaylatarak RTÜK'ü atlattı. 
     Gülşen'in 'Sarışın' isimli şarkısına çektiği klip çok erotik olunca prodüktörü Erol Köse klibi yayınlamaya cesaret edemedi. Cesur görüntülerin yer aldığı klibin RTÜK tarafından sansürlenmesinden korkan Köse, klibi Kültür ve Turizm Bakanlığı'na göndererek onay aldı. Böylece ilk kez bir klip, Kültür ve Turizm Bakanlığı'ndan onay alarak RTÜK tarafından sansürlenme tehlikesini atlattı. 
     
     "RTÜK artık bir şey yapamaz" 

     Gülşen'in neredeyse çıplak kaldığı sahnelerden çekinen Köse, ilk kez bir klip için Kültür ve Turizm Bakanlığı'nın kapısını çaldı. Bakanlık, klibi 47742 sayıyla kayıt altına alarak, yayınlanabilirliğine dair işletme belgesi verdi. Ünlü prodüktör Erol Köse, "Klibin sansürlenmesini önlemek için bu yola başvurduk. Bakanlık onayından sonra RTÜK sansür uygulayamaz. Bu bir ilk" diye konuştu. 
     
</TEXT>
</DOC>
