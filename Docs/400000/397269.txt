<DOC>
<DOCNO> 397269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sondun36.html </URL>
<DATE> 2005/11/23/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Türkiye-AB KPK Toplantıları öncesi Roj Tv sıkıntısı yaşanıyor... 
</HEADLINE>
<TEXT>

     Avrupa Parlamentosu ile TBMM arasında tek diyalog organı olan Türkiye-AB Karma Parlamento Komisyonu'nun KPK bugün Brüksel'de yapılacak 55. toplantısı çerçevesinde ''Roj TV sıkıntısı'' yaşanıyor. 
     Avrupa Parlamentosu ve TBMM üyesi parlamenterleri bir araya getiren KPK toplantılarının bugünkü bölümünde, Devlet Bakanı ve Başmüzakereci Ali Babacan ile AB Komisyonu'nun genişlemeden sorumlu üyesi Olli Rehn'in birer konuşma yaparak görüşlerini bildirmeleri ve soruları yanıtlamaları bekleniyor. 
     Toplantıların, yarın, çeşitli gündem maddelerinin ele alınmasının ardından, ortak basın toplantısı ile sonuçlandırılması öngörülüyor. 
     Diplomatik kaynaklardan elde edilen bilgilere göre, Türkiye'nin AB nezdindeki Daimi Temsilciliği, bu hafta başında AB kurumlarına bir nota vererek, ''bir terör örgütünün yan kuruluşu olan Roj TV''nin temsilcilerine akreditasyon verilmemesini ve bu kişilerin AB kurumlarının salonlarına alınmamasını istemişti. Notada, bu örgütün, AB tarafından belirlenen terör örgütleri listesinde yer aldığı hatırlatılmıştı. 
     Türkiye'nin bu girişiminde, terör örgütü yandaşı televizyonun temsilcilerinin bugün basına açık olarak yapılması öngörülen KPK toplantısına girmesini engelleme hedefi de bulunuyor. 
     AB kurumlarının verdiği yanıtta, gazetecilere akreditasyonların ''Belçika ölçeklerine ve kurallarına'' göre yapıldığı, AB kurumlarının bu konuda başka yetkileri olmadığı belirtildi. 
     Türkiye'nin, aynı talebi Belçika makamlarına da notayla ileteceği öğrenildi. 
     Bu gelişmelerin ardından, bu sabah KPK Başkanlık Divanı toplandı. Gündem maddelerinin belirlendiği bu toplantıda, terör örgütü yandaşı Roj TV konusu üzerinde de duruldu. Türk tarafı, son olarak Başbakan Recep Tayyip Erdoğan'ın Danimarka ziyareti sırasında ortaya çıkan krize de dikkat çekerek ve aynı tür krizin Brüksel'de çıkmasının engellenmesi amacıyla, bugünkü KPK toplantılarının basına kapalı olmasını önerdi. 
     KPK Başkanlık Divanı toplantısı sonunda, Eşbaşkan Prof. Aydın Dumanoğlu, toplantıda KPK gündemini belirlediklerini, Devlet Bakanı ve Başmüzakereci Babacan ile AB Komisyonu üyesi Rehn'in değerlendirmelerinin dinleneceğini, ekonomik ve bölgesel sorunların ele alınacağını bildirdi. 
     Dumanoğlu, KPK toplantılarının basına açık olacağını, gazetecilerin toplantıyı izleyebileceklerini söyledi. 
     KPK Eşbaşkanı Joost Lagendijk, KPK toplantılarının basına açık olacağını, ancak ''kamera kabul edilmeyeceğini'' bildirdi. 
     KPK, bugün TSİ 16.00'da, Devlet Bakanı ve Başmüzakereci Ali Babacan ile AB Komisyonu'nun genişlemeden sorumlu üyesi Olli Rehn'in katılımıyla başlayacak. Görüşlerini açıklayacak olan Babacan ve Rehn, parlamenterlerin sorularını da yanıtlayacaklar. 
     Babacan'ın, bu akşam Türk basınına çeşitli değerlendirmelerde bulunması da bekleniyor. 

     
</TEXT>
</DOC>
