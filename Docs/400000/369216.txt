<DOC>
<DOCNO> 369216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/sondun25.html </URL>
<DATE> 2005/08/12/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Mısır'da Türkler'in de katıldığı açlık grevi sona erdi 
</HEADLINE>
<TEXT>

     Mısır'ın başkenti Kahire'deki Kanatır Hayriye cezaevinde 140 mahkum, 5 gün önce başlattıkları açlık grevini dün akşam sona erdirdi. 
     Kanatır Hayriye cezaevinde, 14 Türk vatandaşı dahil olmak üzere 26 ülkeden mahkumların katıldığı açlık grevinin dün akşam sona erdiği bildirildi. 
     Türk mahkumlardan biri, AA'ya yaptığı açıklamada, konuyla ilgili olarak Mısır Adalet Bakanlığı müfettişleriyle görüştüklerini belirterek, ''Yetkililere 15 gün zaman tanıdık. Cezaevi koşulları uygun hale gelmezse tekrar açlık grevine başlayacağız'' dedi. 
     Müfettişlerin, ''açlık grevini bırakmaları halinde taleplerini yerine getirecekleri'' sözünü verdiklerini ifade eden Türk mahkum, Türk Büyükelçiliği'nin de Mısır Adalet Bakanlığı ile temasa geçtiğini belirtti. 
     Mısır'da tutuklu aileleri, cezaevindeki yakınlarının bir an önce serbest bırakılması talebiyle dün Kahire Barolar Birliği önünde protesto gösterisi düzenlemişti. 
     
</TEXT>
</DOC>
