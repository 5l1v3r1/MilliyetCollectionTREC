<DOC>
<DOCNO> 377344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/son/sonspo07.html </URL>
<DATE> 2005/09/10/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Anderlecht'in teknik direktöründen Fatih Terim'e Serhat sitemi... 
</HEADLINE>
<TEXT>

     Mehmet Özdemir bildiriyor 

Anderlecht Kulübü Teknik Direktörü Frank Vercauteren, Serhat Akın'ın sakat olmasına rağmen Türk Milli Takımı'na çağırılmasını üzüntüyle karşıladığını söyledi. 
     Vercauteren, Belçikalı doktorların Serhat ile ilgili raporları Türk Milli Takımı teknik heyetine gönderdiğini belirterek, ''Ben defalarca Fatih Terim ile görüştüm. Buna rağmen Serhat'ın sakat olmasına rağmen antrenmanlara dahil edildiğini ve iki kez ağrıları nedeniyle çalışmayı yarıda bıraktığını öğrendik. Bu profesyonel bir yaklaşım değildir'' dedi. 
     Anderlecht Kulubü Takım Sorumlusu Pierre Laroy ise Serhat'ın milli takıma çağırılmadan önce tedavisiyle çok uğraştıklarını ifade ederek, ''Biz bir oyuncumuz sakat olduğunda ne idmana çıkarırız ne de maçta oynatırız. Serhat milli takıma çağırılmadan önce tedavisi için çok uğraştık. Ama milli takımda idmanlara katıldıktan sonra Serhat'ın sakatlığının ilerlediğini tespit ettik. Bu akşam yapılacak Moeskroen maçında Serhat'ı oynatmak için elimizden gelen tüm çabayı gösteriyoruz. Son ana kadar ne olacağı belli değil. Doktorlar Serhat ile ilgili kararlarını maç saatinde verecek'' diye konuştu. 

     
</TEXT>
</DOC>
