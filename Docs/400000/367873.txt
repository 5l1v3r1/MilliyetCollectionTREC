<DOC>
<DOCNO> 367873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/son/sontur18.html </URL>
<DATE> 2005/08/07/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Salası ölümünden 3 gün önce okundu 
</HEADLINE>
<TEXT>

     Ali GÜLERYÜZ - Özer ARAS DHA 

      ADANA’da, kalp krizi geçiren 43 yaşındaki Fevzi Etgü’nün tedavi gördüğü hastaneden köyüne öldü’ haberi gönderilince, salası okunup, mezarı açıldı. Etgü’nün yoğun bakımda olduğu haberi gelince herkes ümitle bekleyip, cenaze hazırlığından vazgeçti. Ancak, bu olaydan 3 gün sonra yaşamını yitiren Fevzi Etgü için tekrar sala okunup, cenazesi daha önceden açılan mezara defnedildi. 
     İmamoğlu İlçesi Saygeçit Mahallesi’nde oturan konfeksiyon atölyesi sahibi 2 çocuk babası Fevzi Etgü, yaklaşık 1.5 ay önce kalp krizi geçirdi. Çukurova Üniversitesi Tıp Fakültesi Balcalı Hastanesi’ne götürülen Etgü buradaki müdahale sonrası taburcu oldu. Anjio yapılan, ancak rahatsızlığı devam eden Etgü’ye, 29 Temmuz’da balon tedavisi uygulandı. 2 gün sonra taburcu edilerek evine gönderilen Etgü, bir gün sonra yeniden fenalaşınca Çukurova Devlet Hastanesi’ne götürüldü. Acil serviste tedaviye alınan Etgü, buradaki müdahalenin ardından Başkent Üniversitesi Hastanesi’ne sevk edildi. Bu sırada henüz kim olduğu bilinmeyen bir kişi Etgü’nün evini arayarak öldüğünü bildirdi. 
     
     SALASI OKUNDU 
     Etgü, götürüldüğü hastanede yoğun bakıma alınırken oturduğu mahalledeki camide salası okundu, mezarı kazıldı. İmamoğlu Belediyesi’ne ait cenaze yıkama aracı da köye getirtilerek hazır bekletildi. Etgü’nün yoğun bakımda olduğu haberi gelince herkes ümitle bekleyip, cenaze hazırlığından vazgeçti. Ancak, bu olaydan 3 gün sonra Etgü, tedaviye sonuç vermeyerek bu kez gerçekten yaşama veda etti. Etgü’nün 3 gün aradan sonra ikinci kez salası okunup, cenazesi daha önce acılan mezarda toprağa verildi. 
     
     3 GÜN ARAYLA 2 KEZ SALASI OKUNDU 
     Ağabeyinin ölümüyle yıkılan 40 yaşındaki Cafer Etgü, ölüm şokunu iki kez yaşadıklarını söyledi. Fenalaşan ağabeyinin Çukurova Devlet Hastanesi’nden, Başkent Hastanesi’ne sevki sırasında evine öldü haberi verildiğini ancak bu kişinin kim olduğunu öğrenemediklerini belirten Cafer Etgü, Evde rahatsızlanınca Çukurova Devlet Hastanesi’ne götürdük. Önce iyi olduğu söylendi, ancak, sedyede birden fenalaştı. Acil serviste doktorlar müdahale etmekte gecikti. Oradaki müdahalenin ardından Özel Başkent Hastanesi’ne sevk ettiler. Beynine oksijen gitmediği söylendi. Hemen yoğun bakıma aldılar. 3 gün sonra öldü. Biz Başkent Hastanesi’ne giderken, eve ölüm haberi verilmiş. Henüz ölmediği halde, bu haber üzerine salası verilmiş, mezarlıkta da çukur açmışlar. Ölmeden önce salası verilmiş oldu. 3 gün sonra vefat edince tekrar sala okuttuk, açılan mezara da defnettik'' dedi. 
     
</TEXT>
</DOC>
