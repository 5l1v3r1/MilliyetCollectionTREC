<DOC>
<DOCNO> 373873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sontur05.html </URL>
<DATE> 2005/08/29/ </DATE>
<TIME> 03.30 </TIME>
<AUTHOR>  </AUTHOR>
<HEADLINE>
KKTC’den Türkiye dışında bir ülkeye ilk doğrudan uçuş... 
</HEADLINE>
<TEXT>

     KKTC’den Türkiye dışında bir ülkeye ilk kez doğrudan uçacak olan Kıbrıs Türk Havayolları KTHY uçağı, Bakü’ye gitmek üzere KKTC’den ayrıldı. 
     KKTC Başbakan yardımcısı ve dışişleri bakanı Serdar Denktaş’ın başkanlık ettiği KKTC heyetini taşılan uçak, saat 03 00 civarında Ercan havaalanından havalandı. 
     KKTC heyetinde Denktaş ile birlikte başta ekonomi ve turizm bakanlığından olmak üzere çeşitli bakanlıklardan bürokratlar, işadamları, sivil toplum kuruluşu yetkilileri ve gazeteciler bulunuyor. 
     Uçakta, Azerbaycan Cumhbaşkanı İlham Aliyev’in özel konuğu olarak KKTC’nin birinci cumhurbaşkanı Rauf Denktaş ile 6 kişilik heyeti de yer alıyor. 
     Baba ve oğul Denktaş, Bakü seyahatlarine ailece katılıyorlar. 
     Bakü’de siyasi ve ekonomik temaslarda bulunacak olan KKTC heyeti temasları çerveçesinde Azerbaycan Milli Meclisi başkanı Murtuz Alekberov ve Azerbaycan dışişleri bakanı Elmar Memmedyarov ile görüşecek. Görüşmelerde ekonomik işbirliği konularının ele alınması bekleniyor. 
     Azerbaycan-Türkiye İşadamları Birliğinin düzenleyeceği iş forumuna katılacak olan KKTC’li işadamları, iki ülkenin ekonomik ilişkilerinin geliştirilmesi uğraşlarına katkı yapacak. 
     Heyet, 31 Ağustos’ta Azerbaycan saati ile Bakü’den ayrılacak. 
     KKTC Başbakan Yardımcısı ve Dışişleri Bakanı Serdar Denktaş, Azerbaycan’ın KKTC’den doğrudan uçuşlar konusunda attığı adımın, diğer ülkelere, özellikle de AB ülkelerine bir gösterge olmasını ümit ettiğini söyledi. 
     Denktaş, Kıbrıs Türk Havayolları KTHY uçağının tarihinde ilk kez Türkiye dışında bir ülkeye, Azerbaycan’ın başkenti Bakü’ye doğrudan uçuşu öncesinde Ercan Havaalanı’nda gazetecilerin sorularını yanıtladı. 
     KTHY’nin ilk doğrudan uçuşunun Bakü’ye olmasının ayrı bir önem arz ettiğini ifade eden Denktaş, "Ümit ederim şimdi orada yapacağımız temaslarla birlikte artık charter seferler halinde karşılıklı uçuşların başlaması gündeme gelebilir" diye konuştu. 
     Denktaş, bugünkü girişimin, uçuşlar konusunda KKTC’ye uygulanan ambargoların kırılabilmesine yönelik girişimler açısından ilk adımı oluşturduğunu kaydetti. 
     Serdar Denktaş, "Azerbaycan’ın bu girişimi, Rum tarafının tüm karşıt uğraşlarına rağmen başlattığı bu yol, bu adım, ümit ederim diğer ülkelere de, özellikle de AB ülkelerine bir gösterge olur" dedi. 
     
     "AMBARGONUN KALKMASI, ÇÖZÜME YARDIMCI OLACAK" 
     Kıbrıs Türklerine uygulanan ambargonun ortadan kalkmasının, çözüme yardımcı olabilecek en önemli öğe olduğuna işaret eden Denktaş, dünyanın, Rum tarafını eğer çözüme hazır hale getirmek istiyorsa, yapması gerekenin Azerbaycan’ın bugün atmış olduğu adımı daha da geliştirerek devam ettirmek ve yaygınlaştırmak olduğunu vurguladı. 
     Denktaş, "Bu yapılmadığı müddetçe Rum tarafının maalesef çözüme yönelik herhangi bir motivasyonu yoktur ve olmayacaktır da" ifadesini kullandı. 
     Dışişleri Bakanı Denktaş sözlerine şöyle devam etti 
     "Dolayısıyla dünya bir karar vermeli. Kıbrıs Türklerini cezalandırmaya mı devam edecekler Geçmişte referandumdan önce Kıbrıs sorununu bilmeyen ülkeler vardı ve bizimle ilişkileri vardı, bankacılık konusunda, ticari konularda. Referandumda ’evet’ dedikten sonra Kıbrıs sorununda daha bilgili hale geldiler ama bu bilgilenme bizim üzerimizdeki cezaları artırmaya neden oldu. Bütün bunları üzüntüyle izliyoruz. Bu nedenle Azerbaycan’ın atmış olduğu bu adım ümit ederim diğer ülkelerin de, ne yapması gerektiğine dair bir ilk gösterge haline dönüşür." Denktaş ayrıca, uçakta kendisinden başka bir hükümet yetkilisinin bulunmadığının hatırlatılması üzerine, bu ziyaretin özel bir ziyaret olduğunu kaydetti. 
     Ortada iki davet bulunduğunu ifade eden Denktaş, bu davetlerden birinin Azerbaycan işadamları grubu tarafından KKTC’li işadamlarına, diğerinin de Azerbaycan’daki üst seviyedeki makamlar tarafından Denktaş ailesine yönelik olduğunu söyledi. 
     Denktaş, "Özel bir ziyarettir, bir başlangıçtır, yumuşak bir başlangıç olması hesaplanmıştır. Bu nedenle bunu resmi bir seviyeye çıkarmamak için biz de böyle bir karar aldık" diye konuştu. 
     KKTC Başbakan Yardımcısı ve Dışişleri Bakanı Denktaş ayrıca, uçuşun planlanandan geç yapılması nedeniyle duyduğu üzüntüyü dile getirerek, "Bazı şeylere hazırlıklı olamadığımızın bir göstergesi daha bu" ifadesini kullandı. 
     
     GENÇ İŞADAMLARI DERNEĞİ BAŞKANININ AA’YA DEMECİ 
     Kuzey Kıbrıs Genç İşadamları Derneği Başkanı Metin Arhun da, AA muhabirine verdiği demeçte, "Azerbaycan’dan ilk doğrudan uçuşla gelen arkadaşlarla pek çok konuyu konuşmuş, paylaşmıştık. Şimdi onun bir ileri aşaması, biz onları ziyaret ederek, onların şartları içinde bir kez daha bu konuları paylaşma imkanı bulacağız. Ümit ederim ki önümüzdeki dönemlerde iki ülkenin ilişkilerini daha ileri götürme noktasında bir başlangıç elde edelim. Kuzey Kıbrıs’ın hem siyasi hem ticari alanlarda bu tip temaslara çok ihtiyacı var" diye konuştu. 
     KKTC heyetinin Bakü ziyareti, KKTC’ye uygulanan ekonomik izolasyonların kaldırılması ve doğrudan uçuşların başlaması açısından önem taşıyor. 
     
</TEXT>
</DOC>
