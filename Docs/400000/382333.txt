<DOC>
<DOCNO> 382333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sonspo36.html </URL>
<DATE> 2005/09/28/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Can Çobanoğlu, Denizlispor'dan süre istedi... 
</HEADLINE>
<TEXT>

     Menajerlik sistemine geçiş kararı alınan Denizlispor'da, bu görev için düşünülen eski Milli Takımlar Menajeri Can Çobanoğlu ile anlaşma sağlandığı açıklandı. Ancak Çobanoğlu, yeşil- siyahlı yöneticilerden 3 gün süre istedi. 
     Denizlispor Kulübü Başkanı Zafer Katrancı, Çobanoğlu ile yaptığı görüşmenin ardından gazetecilere açıklamada bulundu. Katrancı, önümüzdeki dönemde izleyecekleri yol için yeni bir adım attıklarını, takımı daha iyi yerlere taşımak amacıyla menajerlik sistemine geçeceklerini söyledi. 
     Çobanoğlu ile yaptıkları görüşmelerin olumlu geçtiğini bildiren Katrancı, ''Can Çobanoğlu ile her konuda anlaştık. Denizlispor'da çalışmaktan zevk duyacağını ifade etti. Ancak, yönetimden 3 gün süre istedi'' dedi. 
     Çobanoğlu ise Denizlispor'un ilklere imza atan kulüplerden olduğuna işaret ederek, ''Tel örgüleri ilk kaldıran takım. Fair-play'de de örnek oldu. UEFA Kupası'nda başarılı sonuçlar elde etti. Denizli hem il olarak hem takım olarak Anadolu'nun Avrupa'ya açılan kapısı'' diye konuştu. 
     Teknik direktör seçimi konusundaki bir soruyu da yanıtlayan Çobanoğlu, görev alması durumunda buna Denizlispor Yönetim Kurulu ile birlikte karar vereceklerini sözlerine ekledi. 
     Çobanoğlu, yaptığı görüşmeden sonra İstanbul'a döndü. 
     
</TEXT>
</DOC>
