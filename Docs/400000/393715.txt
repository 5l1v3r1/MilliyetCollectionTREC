<DOC>
<DOCNO> 393715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sondun41.html </URL>
<DATE> 2005/11/10/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Peretz'den Filistinlilere barış sözü... 
</HEADLINE>
<TEXT>

     İsrail İşçi Partisi'nin yeni lideri Amir Peretz, Filistinlilerle barış anlaşması yapmanın siyasi öncelikler listesinin başında yer alacağını söyledi. 
     Haaretz gazetesinin internet sitesindeki habere göre, Peretz seçilmesinden sonra yaptığı açıklamada, '' Filistinlilerle , çocuklarımız için güvenli bir gelecek ve kanın akmadığı, insanların işbirliği içinde bir hayat sürdüğü bir bölgede yaşama umudunu sağlayacak olan daimi bir anlaşmaya varmadan huzura kavuşmayacağız'' dedi. 
     Öldürülen eski Başbakan İzak Rabin'in mezarı başında konuşan Peretz, ''Buraya Rabin'e bir söz vermek üzere geldim. Onun yolunu izlemek için her şeyi yapmak niyetindeyim. Rabin'in katilinin barışı öldürmeyi başaramadığını görmesi için elimden gelen her şeyi yapacağım'' diye konuştu. 
     İşçi Partisi'nin yeni lideri, kazandığının açıklanmasının hemen ardan, partisini Ariel Şaron'un hükümetinden çekme niyetini dile getirmişti. 
     Peretz, ''Başbakana ayrılma niyetimizi bildireceğiz. İşçi Partisi'ni bir alternatif olarak gelecek seçimlerde iktidara taşıma niyetimizden dolayı ayrılmak istiyoruz'' demişti. 
     Sendika lideri Peretz, koalisyondan çekilmek, erken seçimlere gidilmesini sağlamak ve partisini sosyalist köklerine geri döndürmek istiyor. 
     
</TEXT>
</DOC>
