<DOC>
<DOCNO> 379896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/sondun27.html </URL>
<DATE> 2005/09/20/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Hatip Dicle'den Avrupa Parlamentosu'nda 'Sayın Öcalan'lı konuşma 
</HEADLINE>
<TEXT>

     Avrupa Parlamentosu’nda, Sol Birlik Grubu GUE öncülüğünde, "AB-Türkiye Sivil Komisyonu" EUTCC 
     tarafından düzenlenen geniş katılımlı bir toplantıda "Kürt sorunu" tartışılıyor. "AB, Türkiye ve Kürtler Hakkında İkinci Uluslararası Konferans" adı altında düzenlenen ve iki gün sürmesi planlanan toplantı, AB televizyon kanalı EBS tarafından canlı yayında yansıtılıyor ve 7 dilde tercüme yapılıyor. EUTCC Başkanı olarak tanıtılan Kariane Westrheim, yaptığı açılış konuşmasında, "Kürt sorununa çözüm bulmak" hedefinden söz etti ve Türkiye’nin Kopenhag kriterlerine uyumunu izlemekte olduklarını söyledi. Westrheim, "katılımcılar arasında adı geçen DEHAP Başkanı Tuncer Bakırhan’ın özgürlüğünün kısıtlandığını, Türkiye’den çıkamadığını" öne sürerek, bunun protesto edileceğini bildirdi. Avrupa Parlamentosu Başkan Yardımcısı İngiliz Hıristiyan Demokrat Edward McMillan-Scott, toplantıya Parlamento Başkanı Jospeh Borrell ve Avrupa Parlamentosu üyelerini temsilen katıldığını öne sürerken "kendi adına konuştuğunu" söyledi ve Borrell’in yazılı bir mesajı bulunmadığını anlattı. McMillan-Scott, bu konferansın, "demokrasi sembolü Avrupa Parlamentosu’nda gerçekleşmesinden duyduğu memnuniyeti" dile getirdi. "Türkiye’nin AB’ye katılım müzakerelerinin başlamasından yana oy kullandığını, ancak bireysel olarak, Türkiye’nin AB’ye katılımının Kürtler ve AB halkları açısından avantaj getireceğinden emin olmadığını" anlatan McMillan-Scott, bu konuda, Avrupa Parlamentosu’nda farklı görüşler bulunduğunu söylemekle yetindi. Toplantıda konuşan, kapatılan DEP üyesi eski milletvekili Hatip Dicle, "Türkiye, İran ve Suriye’nin baskıcı tavırlarından" söz ederken, "Türkiye’de, 1924 Anayasası ile Kürtlerin kimlik, dil ve kültür haklarının inkar edildiğini, ret ve inkar politikasının sürdüğünü" savundu. "Türkiye’nin toprak bütünlüğü içinde, sınırlarına dokunulmadan barışçı bir çözüm" gereğinden söz eden Dicle, 1982 Anayasası’nın ömrünü tamamladığını, "Kürtlerin ulusal varlıklarını tanıyan yeni bir anayasa beklentisinde olduklarını" söyledi. Terör örgütünün elebaşısından "Sayın Öcalan" diye söz eden, "savaş yaralarının sarılmasını" isteyen Dicle, "dağlardaki silahlı gerillaların, hapistekilerin ve yurtdışındakilerin koşulsuz olarak siyasi yaşama katılım hakları elde etmeleri" çağrısında bulundu. AB’nin, terör örgütü KONGRA-GEL’i teröristler listesine almasını eleştiren ve bunun olumsuz etken olduğunu söyleyen Dicle, Başbakan Erdoğan’ın açıklamalarının Kürtlerde "ihtiyatlı bir iyimserlik" yarattığını bildirdi. Terör örgütü KONGRA-GEL’in "silahlı güçlerinin" bir aylık "ateşkes" kararını öven ve bunun uzamasını isteyen Dicle, çatışmasız bir ortam yaratılmasını, "savaşın, Kürdistan coğrafyasındaki olumsuz etkilerinin giderilmesi için ekonomik önlemler alınmasını" istedi. "Vicdanların rahatlaması için 5 bine yakın faili meçhul cinayetin sorumlularının ortaya çıkarılması" gereğinden de söz eden Dicle, Kürtlerin AB’den büyük beklentileri olduğunu, Türkiye’nin tam üyelik müzakerelerinin başlamasından yana olduklarını, kendi talep ve beklentilerinin de dikkate alınmasını istediklerini anlattı. Konferansa katılan diğer konuşmacıların, terör örgütünün elebaşısı Öcalan’ın durumuna sık sık değindikleri, bir "ulusal uzlaşma komisyonu" oluşturulmasından, "siyasi diyalog"dan söz ettikleri dikkati çekti. 
     
</TEXT>
</DOC>
