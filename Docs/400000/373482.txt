<DOC>
<DOCNO> 373482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/guncel/axgun02.html </URL>
<DATE> 2005/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Piknik yapmıyorlar, hasta bekleyip çile çekiyorlar 
</HEADLINE>
<TEXT>


Adana'ya uzak şehirlerden gelen hastalar servislerde tedavi görürken, eşlik eden yakınları da günlerini hastane bahçelerinde kurdukları 'kamp'larda geçiriyor 

ADANA DHA 

Akdeniz ve Güneydoğu'nun sağlık merkezi konumundaki Adana'da, hastanelerin poliklinikleri kadar bahçeleri de hareketli. Uzak şehirlerden gelen hastalar servislerde tedavi görürken, onlara eşlik eden yakınları ise hastane bahçelerinde kamp kurup günlerini geçiriyor. 
Çukurova Üniversitesi ÇÜ Tıp Fakültesi'ne ait bin yataklı Balcalı Hastanesi ile Sağlık Bakanlığı'nın 600 yataklı Numune Eğitim ve Araştırma Hastanesi'nin bahçelerinde hasta yakınlarının piknik yapar gibi kamp kurması ayrı bir sağlık sorununu gündeme taşıyor. 

Kendileri riske giriyor 
Özellikle Şanlıurfa, Diyarbakır, Mardin, Adıyaman, Kahramanmaraş, Hatay gibi kentlerden tedavi için gelen hastaların yakınları, ilaç, kan ya da tıbbi malzeme gerekebileceği düşüncesinin yanı sıra akrabalık bağları nedeniyle günlerce hastane bahçesinde konaklarken, sağlıkları riske giriyor. 
Tek amaçları hastalarının iyileşmesine destek sağlamak olan vatandaşların yarattığı görüntü, dışarıdan piknik havası verse de gerçekte yaşanan dramı gözler önüne seriyor. Şehir merkezine uzak olması nedeniyle otellerde barınamayan vatandaşlardan bazıları, bu şekilde aylarca kaldığı için ekonomik açıdan da büyük kayba uğruyor. 




</TEXT>
</DOC>
