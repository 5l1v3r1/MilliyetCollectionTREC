<DOC>
<DOCNO> 392151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/son/sondun05.html </URL>
<DATE> 2005/11/04/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Bush'a güven yüzde 35'e düştü 
</HEADLINE>
<TEXT>

     ABD'de yapılan son kamuoyu yoklamasına göre, Başkan George W. Bush'a duyulan güven yüzde 35'e düştü. 
     Amerikan CBS televizyon kanalı tarafından, Başkan Yardımcısı Dick Cheney'nin Başdanışmanı Lewis Libby'nin yalan ifade ve adaleti yanıltmakla suçlanmasından sonra, 30 Ekim ile 1 Kasım tarihleri arasında yapılan yoklamada, Bush'un siyasetini onaylayanların oranı yüzde 35 olarak belirlendi. 
     ABD başkanları arasında ikinci dönem görev yapanlar içinde Nixon hariç en düşük halk desteğine sahip olan Bush'a duyulan güvenin oranı son kamuoyu yoklamasında yüzde 37 olmuştu. 
     Amerikan ABC televizyonunca yapılan bir başka kamuoyu yoklamasında, Başkan Bush'un dürüstlüğü ilk kez Amerikalıların yaklaşık yarısı tarafından sorgulanır hale geldi. 
     Bu kamuoyu yoklamasına göre, Amerikalıların yüzde 40'ı Başkan Bush'un dürüst olduğunu söylerken, yüzde 58'i Başkan'ın dürüst olmadığına inanıyor. 
     
</TEXT>
</DOC>
