<DOC>
<DOCNO> 360761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sonsiy17.html </URL>
<DATE> 2005/07/13/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Sezer'den yargıyı ayağa kaldıran yasaya veto 
</HEADLINE>
<TEXT>

     Cumhurbaşkanı Ahmet Necdet Sezer, Hakimler ve Savcılar Yasası’nın, avukatların hakimliğe geçişinde yapılacak sınavı Adalet Bakanlığı’nın yetkisine sunan yasayı veto ederken, Anayasa Mahkemesi üyeliği döneminde altına imza attığı Yüksek Mahkeme kararını da veto gerekçesi olarak sundu. 
     Yargıyı ayağa kaldıran yasaya Cumhurbaşkanı’ndan veto geldi. Cumhurbaşkanı Ahmet Necdet Sezer, Yargıtay, Danıştay, Hakim ve Savcılar Yüksek Kurulu ve Türkiye Barolar Birliği’nin şiddetle karşı çıktığı Hakimler ve Savcılar Yasası’nın birinci maddesini veto etti. Sezer, Hakimler Ve Savcılar Yasası ile Bazı Kanunlarda Değişiklik Yapılmasına Dair Yasa’nın 1’inci maddesinin yeniden incelenmesi için TBMM’ye gönderdi. 
     Sezer’in veto ettiği Yasa’nın bu maddesi, "Avukatlık mesleğinden adaylığa geçmek isteyenler için ı bendi hariç diğer şartları taşımakla birlikte, mesleklerinde fiilen en az üç yıl çalışmış, otuzbeş yaşını doldurmamış ve kendi aralarında yapılacak olan yazılı yarışma sınavı ve mülakatta başarılı olmak" hükmünü düzenliyor. 
     Düzenlemede, avukatlık mesleğinden adaylığa geçmek isteyenlerde, Yasanın 8’inci maddenin ı bendi dışında diğer koşulların bulunması, avukatlık mesleğinde fiilen en az üç yıl çalışmış olması, 35 yaşını doldurmamış bulunması, kendi aralarında yapılacak yazılı yarışma sınavı ve mülakatta başarılı olması koşullarının aranacağı öngörülüyor. 
     Yasa’nın 8’inci maddesinin ı bendinde, yargıç ve savcı adaylığına atanabilmek için yazılı yarışma sınavı ile mülakatta başarılı olmak koşulu aranırken, incelenen Yasa ile, bunun yerine avukatlıktan adaylığa geçmek isteyenlerin "kendi aralarında" sınava bağlı tutulması yöntemi getiriliyor. 
     
     SINAVI YAPACAK MAKAM GÖSTERİLMEDİ 

     Sezer, veto gerekçesinde, yasayla getirilen yazılı yarışma sınavı ve mülakatı yapacak makam gösterilmezken, bunun yönetmelikle düzenleneceğinin belirtildiğini anımsattı. Sezer, adayların yazılı yarışma sınavları ile mülakatlarının Adalet Bakanlığı’nca yapılacağının belirtildiğini bu nedenle avukatlıktan adaylığa geçmek isteyenlerin yarışma sınavı ile mülakatların da bu kurala göre Adalet Bakanlığı’nca yapılacağını kaydetti. 
     
     ANAYASA MAHKEMESİ ÜYESİYKEN İPTAL ETMİŞTİ 

     Cumhurbaşkanı Ahmet Necdet Sezer, veto gerekçesinde, Anayasa Mahkemesi üyesiyken altında imzası bulunan bir kararı yayınladı. Avukatların hakimliğe geçişinde yapılacak sınavın Adalet Bakanlığı yetkisine veren 2802 sayılı Yasa’nın 39’uncu maddesinin iptali için 1995 yılında Anayasa Mahkemesi’ne dava açılmıştı. Sezer’in üyeliği Yekta Güngör Özden başkanlığı döneminde, Yüksek Mahkeme bu yasayı, "yargıçların görevlerini yapabilmeleri için bağımsızlığa ve güvenceye sahip olmaları zorunludur" diyerek iptal etmişti. 
     Sezer, gerekçesinde, Yüksek Mahkeme kararında, Anayasa’nın "Yargı yetkisi Türk Milleti adına bağımsız mahkemelerce kullanılır" hükmünü düzenleyen 9’uncu maddesine vurgu yapıldığını, bunun yargıçların bağımsızlığının, kişilerin hak ve özgürlüklerinin güvencesi olduğunu belirtti. Sezer, gerekçede, "Bu nedenle, demokratik ülkelerin tümünde yargıç bağımsızlığı kabul edilmiş ve güçler ayırımı ilkesinin doğal sonucu olarak bu bağımsızlık öncelikle yasama ve yürütme organlarına karşı güvenceye bağlanmıştır" denildiğini anımsattı. 
     Sezer, Anayasa Mahkemesi kararında, "Hakimler, görevlerinde bağımsızdırlar" hükmünü düzenleyen Anayasa’nın 138’nci maddesinin de yasama yetkisinin, yargıçların bağımsızlığına aykırı biçimde kullanılması önlenerek, yargıçların bağımsızlığı yasakoyucuya karşı da korunduğuna vurgu yapıldığını kaydetti. 
     
     GEREKÇEDE HSYK VURGUSU 

     Sezer, Yüksek Mahkeme’nin bu kararının gerekçesinde, HSYK’ya da vurgu yapıldığını kaydederken, gerekçede, HSYK’nın adli ve idari yargı yargıç ve savcılarının mesleğe kabulü, atanması, geçici yetki verilmesi, yükselme ve birinci sınıfa ayrılması, kadro dağıtılması, disiplin cezasına ve meslekte kalmaları uygun görülmeyenlere ilişkin gerekli kararların verilmesi ile görevli olduğuna vurgu yapıldığına işaret etti. 
     
     BAĞIMSIZLIĞI GÖLGELER 

     Sezer, Anayasa Mahkemesi’nin iptal kararında dikkat çektiği şu unsurları, veto gerekçesine taşıdı 
     ".Bakanlık’ça yapılacak bir yeterlik sınavı öncelikle yargıçlık ve savcılık mesleğine alınacakların yürütme organına karşı bağımsızlığını gölgeleyecektir, .Mensubu olduğu partinin siyasal görüşünü gerçekleştirmek zorunda olan bir bakana hiyerarşik olarak bağlı olan bakanlık yöneticilerinin yaptıkları yeterlik sınavı sonucu mesleğe alınacak avukatların, kendilerini her türlü maddi, manevi etkilerden uzak ve özgür hissetmeleri zorlaşacaktır, .Bu şekilde ataması yapılanlar, yargıçlığın gerektirdiği her türlü yüksek nitelikleri taşısalar da kamu vicdanında daima tarafsızlıkları konusunda kuşku duyulacaktır, .Bu durum ise, mahkemelerin bağımsızlığı ve yargıçlık güvencesinin düzenlendiği Anayasa’nın 138, 139, 140 ve 159’uncu maddelerine aykırılık oluşturacaktır." 
     
     YÖNETMELİK 

     Sezer, Anayasa Mahkemesi’nin aynı kararında, yazılı yeterlik sınavı ile mülakatın ilke ve yöntemlerinin yönetmelikle düzenlenmesini öngören kuralın da iptal edildiğini anımsattı. Sezer, bu düzenlemenin de Anayasa’nın 138, 139, 140 ve 159’uncu maddelerine aykırılığı nedeniyle iptal edildiğini belirtti. 
     Sezer, bu iptal kararları üzerine 2003 yılında yeniden düzenlenen 2802 sayılı Yasa’nın 39’uncu maddesinde, yargıç ve savcılığa alınacak ve atanacakların belirlenmesinde Adalet Bakanlığı’na herhangi bir yetkinin tanınmadığına dikkat çekti. Anayasa Mahkemesi’nin bu kararının, yargıç ve savcı adaylığına başvuranlara uygulanacak yazılı yarışma sınavı ve mülakatın Adalet Bakanlığı’nca yapılacağına ilişkin kuralların hukuksal durumuna da açıklık getirdiğini belirten Sezer, "Anayasa Mahkemesi’nin anılan kararı, hiçbir duraksamaya yer bırakmayan gerekçesi ve herhangi bir ayrıklığa yer vermeyen anlatımıyla kaynağı ne olursa olsun yargıç ve savcı adaylığına başvuranların adaylığa atanmak için Adalet Bakanlığı’nca yazılı yarışma sınavına ve mülakata bağlı tutulmalarının, Anayasa’nın mahkemelerin bağımsızlığı ve yargıçlık güvencesini düzenleyen kurallarıyla bağdaşmadığını açıkça ortaya koymaktadır" dedi. 
     
     HUKUKUN ÜSTÜNLÜĞÜ 

     Sezer, Anayasa’nın 2’nci maddesinde, Türkiye Cumhuriyeti’nin bir hukuk devleti olduğunun düzenlendiğini vurgulayarak, hukuk devletinin hukukun üstünlüğü ilkesinin geçerli olduğu devlet olduğunu kaydetti. Sezer, Anayasa’da da hukukun üstünlüğü ilkesi kabul edildiğini, bu ilkenin Anayasa’nın başlangıcı ile 11, 138 ve 153’üncü maddelerinde yaşama geçirildiğini kaydetti. 
     
     GÜÇLER AYRIMI 

     Sezer, Anayasa’nın 176’ncı maddesine göre, temel görüş ve ilkeleri belirten başlangıç kısmının Anayasa metnine dahil olduğunu belirtirken, Anayasa’nın başlangıç kısmında, güçler ayrımının Devlet organları arasında üstünlük sıralaması anlamına gelmediğine, belli Devlet yetki ve görevlerinin kullanılmasından ibaret ve bununla sınırlı uygar bir işbölümü ve işbirliği olduğuna işaret etti. 
     
     HERKES ANAYASA’YA UYMALI 

     Sezer, Anayasal sisteme göre, herkesin anayasal kurallara uymak zorunluluğunun bulunduğuna dikkat çekerken, Anayasa’yı yorumlayıp Anayasa’ya uygunluk hükmü kurmaya yetkili tek organın ise Anayasa Mahkemesi olduğunu ifade etti. Sezer, bu nedenle, bağlayıcı Anayasa kurallarının Anayasa Mahkemesi kararları ile birlikte değerlendirilip gözetilmesi zorunlu olduğunu söyledi. 
     
     ADALET BAKANLIĞI’NIN GÖREVİ AYRI, HSYK’NIN GÖREVİ AYRI 

     Cumhurbaşkanı Sezer, anayasal kurallar ve hukuk devleti ilkesinin gereği olarak, yasama organı ve Adalet Bakanlığı’nın yasaları ve düzenleyici yönetsel işlemleri düzenlemekle yükümlü olduğunu kaydederken, yargıç ve savcı adaylığı için başvuranlara uygulanacak yazılı yarışma sınavını ve mülakatı yapacak yetkili ve görevli makamın Hakimler ve Savcılar Yüksek Kurulu’nun yükümlü olduğunu belirtti. 
     Sezer, bu nedenlerle yasanın Anayasa Mahkemesi kararları ile hukuk devleti ilkesi ile bağdaşmadığını belirtti. 

     
</TEXT>
</DOC>
