<DOC>
<DOCNO> 391886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/spor/spo30.html </URL>
<DATE> 2005/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Fatih-Yattara'ya Kayseri kancası 

Kayserispor, devre arasında kadroyu güçlendirmek için şimdiden kolları sıvadı. Sarı-kırmızılılar transfer listesinin başına Trabzon'dan Fatih ve Yattara'yı aldı. Kadrodaki hiçbir oyuncunun da satılmayacağı bildirilen yazılı açıklamada, "Kulübümüz Fatih ve Yattara'ya taliptir. Kayserispor'un bu transferleri gerçekleştirecek ekonomik gücü vardır" ifadeleri yer aldı. 

Isaac'a talih kuşu 

NECMİ KEPÇETUTAN 

Gençlerbirliği'nin 17 yaşındaki genç golcüsü İsaac Promise, Premier Lig'in flaş ekibi Chelsea tarafından takibe alındı. Chelsea ve Manchester City'nin futbol izleme komitesinde görev yapan Steve Davies'in, Galatasaray maçında izlediği Nijeryalı futbolcuyu beğendiği bildirildi. 

Lorant çok rahat 

Ligde pazar günü Fenerbahçe'yi ağırlayacak olan Sivasspor'da, Teknik Direktör Lorant eski takımına gözdağı verdi. Alman hoca, karşılaşma tarihinin Galatasaray'ı 6-0 yendikleri 6 Kasım'a isabet etmesinin hatırlatılması üzerine, "6 Kasım önemli ama umarım bu kez sonuç lehimize tekerrür eder. Benim için ilk devredeki en kolay lig maçı olacak. Futbolcularımı aşırı konsantre olmamaları konusunda uyardım. Kimseye özel önlem almayacağız" dedi. 

Sofuoğlu imzaladı 

A Kategorisi'nde umduğunu bulamayan Yozgatspor'da, Ümit Turmuş'un istifası üzerine prensip anlaşmasına varılan Teknik Direktör Turan Sofuoğlu dün resmi sözleşmeyi imzaladı. Sofuoğlu, futbolcularla tanışarak, ilk idmanını gerçekleştirdi. Bu arada Levent Arıkdoğan ile yollarını ayıran Mersin İdman Yurdu ise teknik direktör arayışlarını sürdürüyor. 

Büyü bozuldu 

MEHMET ÇINAR DHA 

Ispartaspor'da, Side maçı öncesi 7 kurban kesilmesinin ardında büyünün yattığı iddia edildi. Ispartaspor'un evinde üst üste iki maçı da kaybetmesi üzerine yapılan araştırmalar sonunda stada büyü yapıldığı yolunda ipuçlarına ulaşıldığı, bunun etkilerinden kurtulmak için de 7 kurban kesildiği öğrenildi. Akdeniz ekibi, Side maçından 1 puan çıkarırken, geçen hafta da evinde Afyonkarahisar'ı yendi. 

Eskişehir darbesi 3-0 

2.Lig B Kategorisi 3. Grup'ta yeniden oynanması kararı alınan İnegöl - Eskişehir maçı dün yapıldı. Namağlup lider Eskişehir, seyircisiz maçta takipçisini 3-0 yenip, puan farkını 11'e çıkardı. Diğer sonuçlar 2.GRUP Turgutlu - Nazilli Bld. 3-1, Aydın - İzmir 2-1, Muğla - Adana DS 1-1, Buca-Alanya 1-0, 5.GRUP Cizre - Ş.Urfa Bld. 2-2, Siirt - Hatay 1 - 2, İskenderun DÇ - Osmaniye 1-1, Ş.Urfa - Adıyaman 2-3, Batman Petrol - K.Maraş 2- 2. 

Eczacı'ya büyük acı 2-3 

Maçın karnesi 
HAKEMLER Plamen Antonov Bulgaristan , Juray Mokry Slovakya 
ECZACIBAŞI Bahar 6 , Stacey 7 , Nilay 6 , Kathie 7 , Esra 5 , Milada 4 , Gülden L 7 , Neriman 4 , Naz 4 , Merve 4 
HOTEL CANTUR LAS PALMAS Elena 4 , Luminita 7 , Marques 7 , Fernandez 5 , Cosiris 6 , Carreia 7 , Miriam L 6 , Yudelkys 7 , Estel 6 
SETLER 25-20, 25-21, 23-25, 17-25, 13-15 

Erdemir'in gücü yetmedi 1-3 

Maçın karnesi 
HAKEMLER Tofi Pantelies, Georgios Papaggorgiov Kıbrıs Rum Kesimi 
ERDEMİRSPOR Ali Yılmaz 5 , Torcello 5 , Niyazi 4 , Vujuvic 6 , Machabo 6 , Ömer 6 , - Ali Peçen 4 , İsmail 4 , Ersin 4 
DİNAMO TATTRANSGAZ KAZAN Alexander 7 , Alexey 7 , Petr 7 , Maxim 7 , Igor 7 , Raphael 7 , - Grygory 6 , Viadislav 6 , Anatoly 6 
SETLER 21-25, 25-17, 17-25, 21-25 

22 yıllık hasret bitti 

SEFA KARAHASAN 

Kuzey Kıbrıs Türk Cumhuriyeti'nde 22 yıl aradan sonra ilk kez bir milli maç oynandı. 1983 yılında KKTC'nin kurulmasıyla spor ambargosu uygulanan ülkede, dün gece KKTC Milli Takımı, Kosava Milli Takımı ile karşı karşıya geldi. Kıbrıs Türk Futbol Federasyonu'nun 50. kuruluş yılı etkinlikleri çerçevesinde düzenlenen üçlü turnuvanın ilk maçında KKTC, Kosava'yı 1-0 yendi. Maçın tek golü 57'de Tarık'tan geldi. 


</TEXT>
</DOC>
