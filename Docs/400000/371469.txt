<DOC>
<DOCNO> 371469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/son/sonsiy05.html </URL>
<DATE> 2005/08/20/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Akdağ Bağ-Kur borçları, sonbahar döneminde yeniden yapılandırılacak 
</HEADLINE>
<TEXT>

     Sağlık Bakanı Recep Akdağ, Bağ-Kur borçlarının sonbahar döneminde yeniden yapılandırılacağını bildirdi. 
     Erzurum'da gezi ve incelemelerini sürdüren Bakan Akdağ, Narman İlçe Kaymakamı Muhterem İnce ve İlçe Belediye Başkanı Ahmet İşleyen'i makamlarında ziyaret ederek, ilçenin sorunları ve çalışmaları hakkında bilgi aldı. 
     Daha sonra Erzurum Caddesi'ndeki bir çay bahçesinde vatandaşların sorunlarını dinleyen Bakan Akdağ, bir vatandaşın Bağ-Kur borcundan dolayı sağlık hizmetlerinden yararlanmadığını belirtmesi üzerine, Bağ-Kur borçlarının ''Vergi Barışı Kanunu''nda olduğu gibi yapılandırıldığını, ancak arzu ettikleri sonucu alamadıklarını ifade etti. 
     İlgili bakanlıklarla Bağ-Kur borçlarının yeniden yapılandırılması için çalıştıklarını belirten Bakan Akdağ, şöyle konuştu 
     ''Bağ-Kur borçları, sonbahar döneminde yeniden yapılandırılacak. Bağ-Kur borcunu ödememe konusunda bir alışkanlık var. Vatandaş, ödemediği borçların nasıl olsa bir gün hallolacağı düşüncesine sahip. Yeni yapılandırmayla beraber sosyal güvenlikle ilgili ödemeler yapma konusunda mutlaka disiplinli davranmalıyız.'' 
     
     ''HİÇ KİMSE VATANDAŞA HASTANEDEN BAŞKA ADRES GÖSTEREMEZ'' 
     Bakan Akdağ, vatandaşların, sağlık kuruluşlarına gittiklerinde boyunlarını bükmemeleri gerektiğini belirterek, ''Hiç kimse vatandaşa hastaneden başka adres gösteremez'' dedi. Bakan Akdağ, şöyle devam etti 
     ''Sağlık kuruluşlarımızda görev yapan, hemşiresinden, doktoruna, bakanına kadar herkes milletin hizmeti için oradadır. Biz boynu bükme makamında değiliz. Hekimlere hastanede çalıştığı ölçüde ücret vermemizle birlikte, özel muayenehanesi olan hekim sayısında düşüş oldu. Size herhangi bir sağlık kuruluşunda, o eski kötü alışkanlıklarla, birinin kartını verirlerse, valimizin kapısına gideceksiniz.'' Bakan Akdağ, Narman'daki incelemeleri sırasında Sağlık Merkezi'nde görevli aile hekimi A.G'in 2 aylık rapor aldığını öğrendiğini belirterek, bu doktor hakkında da soruşturma açtıklarını, gerekli işlemin yapılacağını bildirdi. 
     Recep Akdağ, daha sonra Erzurum'da, 10 Ağustos'ta sağanak yağış nedeniyle meydana gelen selde akıntıya kapılarak ölen Abdullah Aras ile Murat Atmaca'ın ailelerini ziyaret ederek, başsağlığı diledi. 
     Bu sırada, Aras ailesinin avukatı olduğunu söyleyen Bahadır Fırat'ın, selde Abdullah Aras'ın ölümüne DSİ su deposu mevkiindeki su birikintisi için yetersiz kalan köprünün neden olduğunu iddia etmesi üzerine Bakan Akdağ, ''Sen avukatsın, hüküm veremezsin. Aileye gereken yardım yapıldı'' dedi. 
     Bakan Akdağ, Erzurum'un yerel televizyonlarından, uydu yayınına geçen Doğu TV'nin açılış törenine de katıldı. Akdağ, törenin ardından uçakla Ankara'ya hareket etti. 
     
</TEXT>
</DOC>
