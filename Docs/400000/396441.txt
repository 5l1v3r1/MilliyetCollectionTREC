<DOC>
<DOCNO> 396441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/siyaset/siy02.html </URL>
<DATE> 2005/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türbanlılar işi çığırından çıkardı' 
</HEADLINE>
<TEXT>


AKP Diyarbakır Milletvekili Cavit Torun, Diyarbakır Olay gazetesinde yazdığı köşe yazısında, "Baş kapalı, vücut hatları ortada. Üstü kaval, altı şişhane" dedi 

ANKARA Milliyet 


Türbanın, Kuran'daki örtünme biçimi olmadığını savunan AKP Diyarbakır Milletvekili Cavit Torun, "Örtünme Allah'ın emridir. Elma şekerine kanacak halimiz yok. Türbanlılar da işi şirazesinden çığırından çıkarıyorlar" dedi. Yüksek İslam Enstitüsü ve hukuk mezunu Torun, Diyarbakır Olay gazetesinde yayımlanan köşe yazısında şu değerlendirmelerde bulundu 
Kuran'da örtünme ayetleri, şu anda Türkiye'de uygulanan biçimi ile türbanı içermiyor. Bu tarz giyinme, Yüce Allah'ın emrettiği örtünmeyi sağlayan bir tarz değil. Omuzlara sarkıtılan baş örtüleri önceleri pardösülerin, sonraları ceketlerin altına alındı. Arkasından pardösüler çıkarıldı. Vücut hatları ortaya çıktı. Üstü kaval, altı şişhane diyeceğimiz görüntülerle karşı karşıya kaldık. Türbanlı genç kızlarımız erkek arkadaşları ile el ele, kol kola, hadi biraz daha ileri gidelim, gönül gönüle yollarda yürümekten, düğünlerde erkeklerle halay çekmekten, TV'lerin şov programlarında göbek atmaktan geri durmadılar. O anlarda yer yarılsa da dibine girsem dediğim zamanlar oldu. Kızlarımız Fransızlara ait bu örtünme biçimini kabul ettikleri halde, okullarına gidemedi. Vur patlasın çal oynasın meclislerinde göbek attılar, ama yaranamadılar. Leyla Şahin, AİHM'ye İslam dinini götürmüş değildir. AİHM'nin de İslam dinini yargılamak, hükümlerine karşı hüküm vermek yetkisi ve hakkı yok. Örtünme Allah'ın emridir. Aksini düşünenler İslam ülkelerindeki uygulamalara baksın. Elmaşekerlerine kanacak halimiz yok. 


</TEXT>
</DOC>
