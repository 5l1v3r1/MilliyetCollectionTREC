<DOC>
<DOCNO> 351153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/ekonomi/aeko.html </URL>
<DATE> 2005/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeşil sermaye mağduruna hisse senedi 
</HEADLINE>
<TEXT>


Başbakan Yardımcısı Şener, izinsiz halka arzla para toplayan kuruluşlar nedeniyle mağdur olanların ellerindeki hisse paylarının borsada işlem görmesi için yasal düzenleme yapıldığını söyledi 

SİVAS DHA 

Başbakan Yardımcısı Abdüllatif Şener, "Halka izinsiz arz yapmış olan kuruluşlara para yatıranların ellerindeki hisse payları borsada işlem görebilecek" dedi. 
Sivas Ticaret ve Sanayi Odası'nda düzenlenen "Vergi ve İhracat Rekortmenleri Ödül Töreni"ne katılan Bakan Şener'in yanına yaklaşan ve Yimpaş mağduğu olduğunu söyleyen Ayşe Admış, "Paramızı almak için sizden destek bekliyoruz" dedi. Bunun üzerine konuyla ilgili yasal düzenleme hazırladıklarını belirten Şener şöyle konuştu 
"Bir yasal çalışma süreci başlattık. Taslağını Başbakanlığa gönderdim. Bu yasalaştığı takdirde bu halka izinsiz arz yapmış olan kuruluşlara para yatıranlar, yasallaştırılacak ve o şirketin ortağı konumuna gelecekler, ellerindeki hisse payları da borsada işlem gören kağıt haline dönüşecek." 
Sivas'ta günde 3 bin 500 çift lens üretimi yapacak Türkiye'nin ilk lens fabrikasının açılışını da yapan Şener, vatandaşların mağduriyetinin tamamiyle ortadan kalkması konusunda güçlükler olduğunu belirtti. Şener, sözlerini şöyle tamamladı 
"Çok sayıda kişiden çok büyük paralar toplanmış ama şimdi bu firmaların mal varlıklarının değeri çok küçük. Topladıkları paraların bazıları onda bir, bazıları da ellide bir değerinde. Ortada ne varsa onun ortağı konumunda olacaklardır. Dolayısıyla ellerindeki kağıtlar, şirketin değeri düşmüş olduğu için verdiklerinden daha az bir değeri ifade etmiş olacaktır. Ama bu yasal düzenlemeye ihtiyaç var. Hiç değilse tüm verdiği para, ne kadar değer ediyor, bunu görmeli." 

12 milyar dolar topladılar 
Meclis Araştırma Komisyonu'nun raporuna göre, 1984'ten bu yana faaliyette bulunan 74 holding, 2000 yılına kadar yurtdışındaki 1 milyona yakın Türk vatandaşından makbuz karşılığı 12.1 milyar dolar topladı. 2 bin kişinin ise "paramı kurtarın" diye komisyona başvurduğu belirtildi. 
Bu holdinglerle ilgili 52 suç duyurusu olurken, 21 kamu davası sürüyor. Araştırma sonuçlarına göre, bu holdinglerin Konya, Karaman, Yozgaz ve Kahraman Maraş'ta kurulduğuna dikkat çekildi. 


</TEXT>
</DOC>
