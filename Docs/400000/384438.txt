<DOC>
<DOCNO> 384438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sondun16.html </URL>
<DATE> 2005/10/06/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Talabani ABD askerlerinin kalması Irak'ın çıkarına... 
</HEADLINE>
<TEXT>

     Irak Devlet Başkanı Celal Talabani, Amerikan askerlerinin Irak'taki mevcut görevlerini tamamladıktan sonra belirli üslerde ve sınırlı sayıda kalmalarının Irak'ın çıkarına olabileceğini söyledi. 
     Talabani, Alman Die Welt gazetesine verdiği demeçte, ''Amerikan askerlerinin mevcut görevlerini sona erdirdikten sonra sınırlı sayıda belirli üslerde kalmaları Irak'ın çıkarına olabilir'' dedi. 
     Irak ordusunun iki yıla kadar ülkede iç güvenliği sağlayabilecek duruma geleceğine inandığını ifade eden Talabani, Amerikan askerlerinin çekilmesine ilişkin takvimin iki ülke arasındaki ilişkilere ve bu ülkelerdeki şartlara bağlı olacağını belirtti. Talabani, ''Şimdiden bir takvim belirlenmesi Irak'ın çıkarına olmayacaktır, çünkü teröristler bunu bir zafer olarak algılayacak ve bu onların mücadele ruhunu güçlendirecektir'' dedi. 
     Talabani, ayrıca İran ile ABD arasındaki ilişkilerin daha fazla gerginleşeceğini sanmadığını, Amerikan yönetiminin, atom bombasından vazgeçmesi için İran'a ''kapıyı ardına kadar açtığını'' kaydetti. 
     Suriye ile de çok iyi ilişkilere sahip olduklarını ifade eden Talabani, Suriye'nin, kendisine muhalefet yıllarında da destek olduğunu, dolayısıyla kendisini ahlaki açıdan bu ülkeye bağlı hissettiğini söyledi. 
     Irak'taki Kürtlerle Şiilerin parlamentoda çoğunluğu oluşturduklarını, ancak anayasanın hazırlanmasında Sünnilerin isteklerinin de dikkate alındığını belirten Talabani, ''Anayasa taslağı 15 Ekim'de mecliste onaylanırsa yıl sonuna kadar seçimler olacaktır. Reddedilirse de 8 Ocak'ta yine seçimler yapılacak. Bu seçimlerden sonra yeni bir meclis oluşturulur ve yeni bir anayasa taslağı hazırlanır'' diye konuştu. 
     
</TEXT>
</DOC>
