<DOC>
<DOCNO> 379149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/spor/spo04.html </URL>
<DATE> 2005/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bize yakışmadı' 
</HEADLINE>
<TEXT>



Sivasspor'a 2-1 yenilen Trabzonspor'un Teknik Direktörü Şenol Güneş, rakibin kendilerinden daha istekli ve arzulu oynadığını belirterek, "Oyun ve sonuç olarak düş kırıklığı yaşadım. 1-0 öne geçtikten sonra yediğimiz 2 golde de anormal hatalar yaptık. Bize yakışmayan bir oyun oynadık" diye konuştu. 
Sorumluluğu oyunculara yüklemenin doğru olmadığını vurgulayan Güneş, şöyle devam etti "Hata varsa benimdir. Düş kırıklığına uğradığımı oyuncularıma da söyledim. Yönetim ve futbolcularla konuşup, çözüm arayacağız. Transfer imkanı yok, bu kadroyla devam edeceğiz. Elimizdeki oyuncular bu maçı alacak güçteydi ama Gaziantepspor maçında iyi oynayan futbolcuların çoğu bugün farklı oynadı. Oyunun savunulur tarafı yok. Trabzonspor kaybettiği zaman içine kapanıyor. Eğer büyükseniz oyununuzla da kendinizi büyütmeniz lazım. Bugün o büyüklüğü gösteremedik." 
Bu arada karşılaşmayı A Milli Takım Teknik Direktörü Fatih Terim de izledi. 



</TEXT>
</DOC>
