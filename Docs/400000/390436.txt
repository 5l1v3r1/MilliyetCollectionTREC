<DOC>
<DOCNO> 390436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/soneko29.html </URL>
<DATE> 2005/10/28/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Karadeniz'de fırtına balık fiyatlarını artırdı... 
</HEADLINE>
<TEXT>

     Giresun Balıkçılar Kooperatifi Başkanı Muzaffer Kalafat, Karadeniz'de etkili olan fırtınanın, tezgahlardaki bol çeşide rağmen balık fiyatlarının artmasına neden olduğunu söyledi. 
     Kalafat, Karadeniz'de sabah saatlerinde etkili olan fırtına nedeniyle büyük takım ve tekneler haricindeki ufak tekne ve motorların denize çıkarak balık avlayamadığını belirtti. 
     Bu nedenle balık fiyatlarında yüzde 15 ile 30 oranında bir artış yaşandığını ifade eden Kalafat, şöyle devam etti 
     ''Daha önce ortalama 9 YTL'den satılan barbunyanın fiyatı, fırtına nedeniyle 12 YTL'ye kadar yükseldi. Bunun yanı sıra mezgit, sargan, istavrit, kalkan, çinekop gibi mevsimlik balık fiyatı da yüzde 30'lara varan oranda artış gösterdi. Tezgahlardaki bol balık çeşidine rağmen balık fiyatları arttı. Meteoroloji'den yapılan açıklamaya göre fırtının hafta sonu da etkili olması bekleniyor. Karadeniz'de palamut avı devam etmemiş olsaydı, balık fiyatları daha fazla artardı. Ancak, bol palamut avı bunu şimdilik bunu dengeledi.'' Kalafat, havaların düzelmesiyle balığın bol avlanmasını ve fiyatlarının normale inmesini beklediklerini de sözlerine ekledi. 
     
</TEXT>
</DOC>
