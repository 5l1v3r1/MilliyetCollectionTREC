<DOC>
<DOCNO> 387516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/siyaset/siy01.html </URL>
<DATE> 2005/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Schröder'le bir buluşma daha 
</HEADLINE>
<TEXT>


CHP lideri Deniz Baykal'a uzak duran sosyal demokrat Almanya Başbakanı Schröder, Erdoğan'la 1 ay içinde ikinci kez bir araya gelecek. Buluşma bu kez Almanya'da... 

ABDULLAH KARAKUŞ Ankara 


Almanya'nın yakında görevi bırakmaya hazırlanan sosyal demokrat Başbakanı Gerhard Schröder, Başbakan Recep Tayyip Erdoğan'la 1 ay geçmeden tekrar bir araya gelecek. 
CHP Genel Başkanı Deniz Baykal ile son iki Türkiye ziyaretinde görüşmeyen Schröder, Erdoğan ile 6 Kasım'da Almanya'da, AKP'nin Avrupa'daki Milli Görüş Teşkilatı'na alternatif olarak kurdurduğu Avrupalı Türk Demokratlar Birliği'nin yemeğinde buluşacak. Yemeğe Alman ve Türk işadamları da katılacak. En son 12 Ekim'de AKP'nin İstanbul İl Başkanlığı'nın verdiği iftara katılan Erdoğan ve Schröder, bu kez Almanya'da bir araya gelecek. 

Merkel görüşmesi 
Erdoğan, Almanya ziyaretinde Hıristiyan Demokrat lider yeni Almanya Başbakanı Angela Merkel'le de bir araya gelmeyi planlıyor. Erdoğan, Türkiye'nin AB'ye tam üyeliğine karşı çıkan Merkel'le bir araya gelmek istediğini geçen hafta telefonla yaptığı görüşmede dile getirmiş, Merkel de "Çok isterim" yanıtını vermişti. 

Zeytin dalı 
Merkel, "Müzakere süreci uzun olacak ama dostça, el ele olacağından kimse kuşku duymasın" diyerek Erdoğan'a zeytin dalı uzatmıştı. Görüşmenin gerçekleşmesi halinde Türkiye'nin üyelik sürecine karşı çıkan Hıristiyan Demokratlarla AKP arasında yeni bir ilişki süreci başlayacak. 
Erdoğan, Almanya seçimlerinden önce Türkiye'yi ziyaret eden Merkel'le birkaç kez AKP Genel Merkezi'nde bir araya gelmişti. Bu görüşmelerde Merkel, Türkiye'nin AB'ye tam üyeliğine olumsuz baktığını vurgulamıştı. 


</TEXT>
</DOC>
