<DOC>
<DOCNO> 360816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sontur26.html </URL>
<DATE> 2005/07/13/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Kaçırılan Coşkun Kırandi’nin babası Kalbim kurtulacak diyor 
</HEADLINE>
<TEXT>

     Tunceli-Pülümür karayolunun 35. kilometresinde Zağne mevkiinde bir grup silahlı terörist tarafından kaçırılan Jandarma Er Coşkun Kırandi’nin babası İlhan Kırandi, "’Oğlum gelirken haber vermedi, sürpriz yapmak istedi" dedi. 
     İlhan Kırandi, Trabzon’un Akçaabat İlçesi Yaylacık Mahallesi’ndeki evinde yaptığı açıklamada, şu ana dek oğlunun durumu hakkında herhangi bir haberin kendilerine ulaşmadığını belirtti. 
     Oğlunun, 17 Temmuz’da izne geleceğini söylediğini dile getiren Kırandi, "Oğlum gelirken haber vermedi. Bize söylediği zamanda geleceğini düşünüyorduk. En son geleceği gün ablasını aramış ve sürpriz yapacağını söylemiş. Oğlum sürpriz yapmak istedi, ancak başına böyle bir olay geldi" dedi. 
     Evladına bir an önce kavuşmak istediğini ifade eden İlhan Kırandi, şöyle konuştu 
     "Yetkililerden, sağ salim kavuşturulmasını istiyorum. Çocuğuma kavuşacağıma da inanıyorum. Kalbim öyle söylüyor bana. İçim yanıyor. Diyecek şey bulamıyorum. Olay konusunda çok fazla da bir şey bilmiyoruz. Bildiğimiz Adıyaman’dan Malatya’ya ulaştığında otobüsten inip, küçük bir otobüse binmiş. Orda da askeri kontrolde sivil kimliğini göstermiş. Daha sonra Tunceli üzerinden yola çıkmış. Bir süre sonra kaçırılmış. Basından takip ettiğimizin dışında başka bir şey bilmiyoruz." Akçaabat halkının duyarlı olduğunu, evlerine gelerek kendilerine destek verdiğini ifade eden Kırandi, "Kötü düşünmüyorum. Ümitle gelecek haberi bekliyorum" diye konuştu. 
     
</TEXT>
</DOC>
