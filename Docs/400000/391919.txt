<DOC>
<DOCNO> 391919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/yazar/sazak.html </URL>
<DATE> 2005/11/03/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Susurluk mektubu 
</HEADLINE>
<TEXT>


3 Kasım 1996'da Susurluk'ta bir Mercedes'in kamyona çarpmasıyla ortaya çıkan 'derin devlet-çete' ilişkileriyle hesaplaşılmasını bekleyen Aydınlık İçin Yurttaş Girişimi, skandalın dokuzuncu yılında Meclis'i bir kez daha göreve çağırdı. 
TBMM Başkanı, 'yurttaş Bülent Arınç'a gönderilen mektupta, Susurluk'un ardından geceler boyu ışıklarını yakıp söndüren milyonlarca yurttaşın, suç şebekelerinin yargı önüne çıkarılması yönündeki beklentisine karşın, devletin kendi iç temizliğini yapmaya yanaşmadığı belirtilerek şöyle deniliyor 
"Susurluk'la ilgili DGM kararını onaylayan Yargıtay 8.Ceza Dairesi kararında, Susurluk çetesi,'...terörle mücadele adı altında yola çıkıp, bir süre sonra yasaların kendilerine verdiği yetkileri aşıp, kendi çıkarlarını gözeterek, her türlü yasadışılığı meşru sayıp, amaçlarına ulaşmak için yanlarına kumarhane işletmecisi, uyuşturucu kaçakçısı ve katliam hükümlüsünü de alarak, tam bir işbirliği içinde hareket eden çete...' olarak tanımlanıyor. 
Dolayısıyla esas faillerden biri olarak yer alan, yargılanması, bu nedenle de dokunulmazlığının kaldırılması gereken Mehmet Ağar, bugün bir parti genel başkanı konumunda ve Meclis'in içinde. Bütün bu çete ilişkilerinin kaynağı, dayanağı olan 'aşırı sağ' ise, son Milli Güvenlik Siyaset Belgesi'nde 'tehdit' olmaktan çıkarılıyor, yeni Susurluk'lara kapı aralanıyor." 
Hep söylenir, yakınılır 'unutkan' bir toplumuz diye. 
Oysa toplum unutmuyor. 
Yurttaş hatırlatıyor, Meclis Başkanı'na 
"Hakkında suç isnadı bulunanları dokunulmazlık zırhıyla korumanızı değil, yargıya teslim etmenizi istiyoruz. Fezlekeleri Meclis'e indirin, suçlananlara mutlaka dokunun " 
Susurluk'la hesaplaşmaktan ve milletvekili dokunulmazlıklarını kaldırmaktan niye ürküyor AKP kadroları 
Erbakan da başbakan olduktan sonra Susurluk'un üzerine gitmekten çekinmiş, 'fasa fiso' demişti. 2002 seçimleriyle oluşan parlamentonun seçmene verdiği en önemli söz 'yoksulluk ve yolsuzlukla mücadele'ydi. 
AKP işbaşına geldikten sonra 'dokunulmazlıklar' rafa kaldırıldı. 
Devlet-mafya-siyaset üçgenindeki çeteleşme ise tümüyle unutuldu. 
Abdullah Çatlı yaşıyor olsa, belki onu da parlamento sıralarında ya da bir partinin başında görebilecektik 
Türkiye Susurluk'la hesaplaşmadan, ne demokratikleşme olur, ne de yurttaşların özlemi 'temiz toplum'a ulaşırız. 
Değerli yurttaşlar Arınç, Erdoğan, Sezer, bu çağrı sizlere 
Susurluk'a dokunun 
İyi bayramlar. 



</TEXT>
</DOC>
