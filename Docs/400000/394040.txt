<DOC>
<DOCNO> 394040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sondun36.html </URL>
<DATE> 2005/11/11/ </DATE>
<TIME> 20.40 </TIME>
<AUTHOR>  </AUTHOR>
<HEADLINE>
Merkel Koalisyon sözleşmesi Almanya için gerçek bir şans 
</HEADLINE>
<TEXT>

     Almanya'da Başbakan olması beklenen Hıristiyan Demokrat Birlik Partisi CDU Genel Başkanı Angela Merkel, Sosyal Demokrat Parti SPD ile üzerinde anlaşmaya vardıkları koalisyon sözleşmesinin, Almanya için gerçek bir fırsat olduğunu söyledi. 
     Merkel, Hıristiyan Sosyal Birlik Partisi CSU Genel Başkanı Edmund Stoiber, SPD Genel Başkanı Franz Müntefering ve SPD Genel Başkanı olması beklenen Brandenburg Eyaleti Başbakanı Matthias Platzeck ile ortak basın toplantısı düzenledi. 
     Merkel, koalisyon sözleşmesi üzerinde anlaşma sağladıklarını belirterek, ''Koalisyon sözleşmesi Almanya için gerçek bir şans'' dedi. 
     SPD ile anlaşmaya vardıkları için çok mutlu olduğunu ve karşılıklı güvenin mevcut olduğunu ifade eden Merkel, çoğu konuda zorluklar olmasına rağmen, bunları aşmayı başardıklarını söyledi. 
     Merkel ayrıca, bir Çinli gazetecinin sorusu üzerine bugün başkent Berlin'de Çin Devlet ve Parti Başkanı Hu Jintao ile çok olumlu bir görüşme yaptığını ve Devlet Başkanı'nın kendisini Çin'e davet ettiğini kaydetti. 
     Müntefering de, partisinin Merkel'in Başbakan olmasını kabul edeceğine inandığını ve Başbakan Gerhard Schröder'in de Merkel'e bizzat başarılar dilediğini belirtti. 
     Koalisyon hükümetinin başarılı olacağına da inandığını ifade eden Müntefering, karşılıklı anlayış ve güvenin mevcut olduğunu söyledi. 
     Stoiber de, ''Büyük koalisyon başlangıçta istenmemişti, ancak ülkemiz için büyük fırsat. Bizi bunun için eleştirenler ülkenin içinde bulunduğu durumun bilincinde değiller. Sorunları çözebileceğimize inanıyor ve iyi bir işbirliği sürdürmemizi diliyorum'' dedi. 
     Platzeck ise dünyanın gittikçe değiştiğine dikkati çekerek, ''Bu değişen dünyada dışardan kimse bize yardım etmeyecek. Bu nedenle birlik içinde olmamız önemli'' şeklinde konuştu. 
     Platzeck ayrıca, koalisyon görüşmelerine katılan Schröder'e katkılarından dolayı teşekkür etti. 
     Siyasi parti liderlerinin, yarın koalisyon sözleşmesiyle ilgili açıklama yapmaları bekleniyor. 
     
</TEXT>
</DOC>
