<DOC>
<DOCNO> 358995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/soneko34.html </URL>
<DATE> 2005/07/07/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Oger Telekom Taksitli ödeme seçeneği, fiyatın yükselmesini sağladı 
</HEADLINE>
<TEXT>

     OgerTelecom Genel Müdürü Paul Doany, Türk Telekom ihalesiyle ilgili olarak, ''Taksitli ödeme seçeneğinin, açık artırmada bu kadar yüksek fiyat verilebilmesinde önemli bir rol oynadığına inanıyoruz'' dedi. 
     Doany, yaptığı yazılı açıklamada, Türk Devleti'ne, Özelleştirme İdaresi'ne, danışmanlarına ve Türk Telekom yönetimine, özelleştirme sürecindeki özverili, tarafsız ve hukuka uygun çalışmalarından dolayı teşekkür etti. 
     İhale sürecinin adil ve şeffaf bir yaklaşımla, açıkça tanımlanmış prosedürler doğrultusunda sürdürülmesinden ihaleye katılan tüm tarafların duyduğu memnuniyeti her fırsatta ifade ettiklerini aktaran Doany, süreç boyunca, tüm teklif sahiplerinin ihaleyle ilgili gelişmeler hakkında zamanında ve eksiksiz bilgilendirildiğini, bu durumun da sürecin rekabetçi ve taraflar arasında ayrım gözetmeksizin yönetildiğinin göstergesi olduğunu dile getirdi. 
     ''Açık artırma süreciyle ilgili ortaya çıkacak olası yanlış anlaşılmaları önlemek açısından bir kez daha hatırlatmak isteriz ki özelleştirmenin aşamaları son derece açıktır'' ifadesini kullanan Doany, özelleştirme prosedürleri gereği, İhale Komisyonu kararının Özelleştirme Yüksek Kurulu'na bildirilmesi gerektiğini, İhale Komisyonu'nun ise kazanan teklifi, Rekabet Kurulu onayının ardından, Bakanlar Kurulu'nun onayına sunacağını kaydetti. 
     
     İHALE VE SONRASI 
     Bakanlar Kurulu onayından sonra kararın, Resmi Gazete ve iki yüksek tirajlı gazetede yayınlanacağını, daha sonra İhale Komisyonu'nun ihaleyi kazanan firmayı, Hisse Satış Sözleşmesi'ni imzalamak üzere davet edeceğini anlatan Doany, açıklamasında şunları kaydetti 
     ''İhalede en yüksek teklifi sunan taraf olarak, Türkiye'nin parlak geleceğine inanıyor ve yapacağımız yatırımlarla Türk Telekom'u dünya standartlarında bir telekomünikasyon şirketine dönüştürme konusundaki kararlılığımızı sürdürüyoruz. İhalenin açık artırma sürecinde gösterdiğimiz bu başarılı performans bir satın alma operasyonundan ziyade, Türk Telekom'un geleceğine yatırım yapma konusundaki kararlılığımızı ifade etmektedir. 
     Kararlılığımızın bir diğer göstergesi de diğer teklif sahiplerinin ilk tekliflerinin çok üzerinde olan 5.6 milyar dolarlık başlangıç teklifimizdir. Bu aşamada, önemle belirtmek isteriz ki Özelleştirme İdaresi, süreçte sadece şeffaflık unsurunu gözetmekle kalmamış, sürecin her aşamasında kamu yararını gözetmiştir. Oger'in 24 Haziran tarihinde teklif vermediğini ve diğer katılımcıların tekliflerinin açıldığını varsayalım. Bu durumda, açık artırma 4.2 milyar dolarlık ikinci teklif ile üçüncü teklif arasında gerçekleşecek, muhtemelen nihai rakam, Oger'in 5.6 milyar dolarlık ilk teklifine dahi ulaşamayacaktı. Bu durumun da sürecin son derece verimli ve kamu yararına olan en yüksek teklifleri ortaya çıkaracak şekilde işlemiş olduğunu gösterdiğini düşünmekteyiz. Taksitli ödeme seçeneğinin, açık artırmada bu kadar yüksek fiyat verilebilmesinde önemli bir rol oynadığına inanıyoruz. Elbette ki tarafsız kamuoyu bu durumu takdir edecektir. 
     İhale şartnamesinin tekliflerin değerlendirilmesiyle ilgili maddesi açıktır. Bu madde şöyledir 'Tüm finansal teklifler sadece toplam fiyat üzerinden değerlendirilecektir. Peşin ödemeden kaynaklanan indirimli fiyat ve vadeli ödemedeki vade farkı, tekliflerin değerlendirilmesinde dikkate alınmayacaktır.' Özelleştirme sürecinde aşırı fiyatlandırmadan kaçınmak gerektiğini daha önce de belirtmiştik. İhaleyi en uygun fiyatı teklif ederek kazanmış olmaktan gurur duyuyoruz. Tüm teklif verenler, kendileri için en uygun olan fiyatı teklif etme fırsatına sahiptiler.'' Oger Telecom'un, ihale sürecinde, strateji, iş planlaması, ticari, teknik, finansal, hukuki ve düzenleyici konularda dünya standartlarında bir ekip oluşturduğunu, güçlü ortaklıklar kurduğunu ifade eden Doany, Oger Telecom'un, Telecom Italia, British Telekom'un danışmanlık birimi olan BT Telconsult ile benzersiz bir ortaklık ve işbirliği oluşturduğunu kaydetti. 
     OgerTelecom Genel Müdürü Paul Doany, bir British Telecom iştiraki olan BT Telconsult ile Özelleştirme İdaresi'nin bu konuda koyduğu kurallar doğrultusunda bir yönetim anlaşması imzalandığını ve bu anlaşmayla, Türk Telekom'un, abone sayısı 30 milyonu aşan, dünyanın önde gelen sabit hat operatörlerinden BT'nin tüm kaynaklarından, know-how'ından ve uzmanlığından yararlanarak, idari, operasyonel ve teknolojik alanlarda gelişeceğini belirtti. 
     
     KAZAN-KAZAN-KAZAN İLİŞKİSİ 
     Telecom Italia'nin, Avea'daki ortaklık yapısı nedeniyle kurumun hissedarları arasında yer alan Hazine, Saudi Oger ve Telecom Italia Mobile'ye TIM olan gelecek taahhütlerinin yanı sıra yaptığı nakit sermaye katılımıyla OgerTelecom'a da taahhütte bulunduğunu aktaran Doany, şunları kaydetti 
     ''Bu tam anlamıyla bir 'kazan-kazan-kazan' ilişkisidir. Yönetim, çalışanlar, müşteriler ve Türk halkı dahil olmak üzere tüm sosyal paydaşlara değer yaratacak büyük bir kuruluşun temelleri böylece atılmıştır. 
     İş planımız, Türk telekomünikasyon pazarına yeni teknolojilerin aktarılmasına öncülük edecek kapsamlı ve çarpıcı bir yatırım programını öngörmektedir. Bütün bunlar, samimiyetimizin ve kararlılığımızın bir kanıtıdır.'' Oger Telecom Ortak Girişim Grubu olarak, ihale şartnamesinde yer alan tüm hukuki yükümlülükleri ve sorumlulukları yerine getireceklerinin bir kez daha altını çizmek istediklerini ifade eden Doany, şöyle dedi 
     ''Sürecin tamamlanmasında, tüm kamu otoritelerine ve ilgili taraflara güvenimiz tamdır. 
     Ekonomik büyümeyle telekom sektörünün gelişimi arasındaki doğrudan ilişki göz önüne alındığında sektörün gelişimi için yapılacak yatırımların ekonomik büyümede itici güç olacağı açıktır. Bundan sonraki süreçte tek hedefimiz, Türk Telekom'u içeride ve dışarıda rekabet edebilecek, rekabetçi fiyatlarla yeni ürün ve hizmetler sunan dünya çapında bir telekomünikasyon şirketine dönüştürmek üzere, yönetimine, çalışanlarına, ve teknolojisine yatırım yapmaktır.'' 
     
</TEXT>
</DOC>
