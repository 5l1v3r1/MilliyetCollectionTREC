<DOC>
<DOCNO> 391158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sonspo42.html </URL>
<DATE> 2005/10/31/ </DATE>
<TIME> 22.50 </TIME>
<AUTHOR>  </AUTHOR>
<HEADLINE>
Hamit Altıntop net konuştu ''Feneri kesin yeneceğiz'' 
</HEADLINE>
<TEXT>

     Fenerbahçe'nin Avrupa Şampiyonlar Ligi'ndeki rakibi Schalke 04'te forma giyen Türk futbolcusu Hamit Altıntop, ''Fenerbahçe'yi mutlaka yeneceklerini'' söyledi. 
     Hamit Altıntop, bugünkü idmanın ardından yaptığı açıklamada, Alex'in kart cezası ve yarınki maçta sahada olmamasının kendileri için bir avantaj teşkil etmediğini belirterek, ''Alex çok kaliteli, iyi bir oyuncu. Ancak Fenerbahçe'nin önüne geçemez. Biz Alex'e karşı değil, Fenerbahçe'ye karşı oynuyoruz'' dedi. 
     ''Şampiyonlar Ligi'nde ben de varım'' diyebilmek için, ''yarın Fenerbahçe'yi mutlaka yeneceklerini'' söyleyen Altıntop, maç skoru hakkında tahminde bulunarak, Schalke 04'ün Fenerbahçe'yi 2-0 yeneceğini iddia etti. Altıntop, bir soru üzerine, geçen maçta Fenerbahçe kalecisi Volkan'ın şanslı olduğunu, ancak bu sefer kendi tarafına gol atacağını hissettiğini sözlerine ekledi. 
     
</TEXT>
</DOC>
