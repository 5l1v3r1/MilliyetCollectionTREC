<DOC>
<DOCNO> 361486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sontur50.html </URL>
<DATE> 2005/07/15/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Boğaziçi Köprüsü'nde F-1 şov... Hangi yollar kapatılacak 
</HEADLINE>
<TEXT>

     Dünyaca ünlü İskoç sürücü David Coulthard’ın 17 Temmuz’da Formula 1 aracıyla Boğaziçi Köprüsü’nden geçiş yapacak olması nedeniyle bazı trafik düzenlemeleri planlandı. 
     Karayolları 17. Bölge Müdürü Yakup Dost tarafından yapılan yazılı açıklamada, "Bölge Müdürlüğümüz sorumluluğu altındaki Boğaziçi Köprüsü’nün Güney yol Barbaros Bulvarı Köprülü Kavşağı-Beylerbeyi Köprülü Kavşağı istikametinde Formula 1 yarışları kapsamında Red Bull Pazarlama Limited Şirketi’nin sponsoru olduğu Red Bull takım pilotu David Coulthard, Türkiye logolu Formula aracı ile ülkemizin tanıtımı amaçlanan çekim çalışmaları çerçevesinde Boğaziçi Köprüsü’nden geçiş yapacaktır" denildi. 
     Çalışmaların 17 Temmuz 2005 Pazar günü 10.15-10.45 saatleri arasında yapılacağı ifade edilen açıklamada, şunlar kaydedildi 
     "Çalışmanın yapılacağı saatler içerisinde Barbaros Bulvarı Köprülü Kavşağı-Beylerbeyi Köprülü Kavşağı istikameti Güney yol tamamen trafiğe kapatılacağından, bu kesimdeki trafik akışı çift yönlü olarak Beylerbeyi Köprülü Kavşağı-Barbaros Bulvarı Köprülü Kavşağı istikameti Kuzey yol üzerinden sağlanacaktır. 
     Bu çalışmalar sırasında gerekli trafik işaretlemeleri yapılacaktır. Sürücülerin alternatif yolları kullanmaları ve yol üzerindeki trafik işaret ve işaretçilerine uymaları gerekmektedir." 
     
</TEXT>
</DOC>
