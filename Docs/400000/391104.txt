<DOC>
<DOCNO> 391104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sonsiy06.html </URL>
<DATE> 2005/10/31/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Bakana "başarısız" demek tazminat nedeni değil 
</HEADLINE>
<TEXT>

     Milli Eğitim Bakanlığı’nın müdür yardımcılığı seçme sınavında öğretmenlerin değil, Milli Eğitim Bakanlığı’nın başarısız olduğunu söyleyen ve sınavın şaibeli olduğunu belirten Türk Eğitim Sen Sendikası eski Başkanı Şuayip Özcan hakkında Bakanlığın açtığı dava reddedildi. 
     Türk Eğitim-Sen Sendikası eski Genel Başkanı Şuayip Özcan’ın sendika başkanıyken söylediği, "Bu sınav öğrtmenlerimizin değil, Milli Eğitim Bakanlığı’nın başarısızlığıdır", "Milli Eğitim Bakanlığı’nın yaptığı eğitim kurumları müdür yardımcılığı seçme sınavı şaibelidir" sözleri nedeniyle Bakanlık davacı olmuştu. 
     Ankara 2’nci Sulh Hukuk Mahkemesi’nde görülen davada bakanlık 3 bin YTL manevi tazminat talebinde bulunmuştu. 
     Mahkeme ise olayda şahsiyet haklarına saldırı bulunmadığına karar verirken, Özcan’ın basın açıklaması sırasında söylediği sözleri bütün olarak değerlendirdi. 
     Kararda, "Demokratik bir ülkede idare ve idareciler yapmış oldukları işlem ve eylemlerin toplum tarafından özellikle de işlemin doğrudan ilgisi olan kişiler tarafından sert bir şekilde eleştirilmesine tahammül etmek zorundadır. 
     Aksi bir anlayış idarenin eleştirildiği her açıklama için kişilere tazminat davaları açmaları ve böylece kişilerin yönetimi eleştirmekten korkar hale gelmesi sonucunu doğurur ki demokratik bir ülke için bu sonucu kabul etmek mümkün değildir" denildi. 
     Mahkeme "haklı bir sebebe dayanmayan davanın reddine" karar verdi. 
     
</TEXT>
</DOC>
