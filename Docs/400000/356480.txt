<DOC>
<DOCNO> 356480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/spor/axspo05.html </URL>
<DATE> 2005/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlerin dansı 
</HEADLINE>
<TEXT>


Dünya futbolunun iki büyük ekibi Brezilya ve Arjantin bugün kozlarını Konfederasyon Kupası Finali'nde paylaşacak. Avrupalı rakiplerini sollayan devlerin Frankfurt'taki müthiş mücadelesi 21.45'te başlayacak 


Samba mı, Tango mu Dünya futbolunun iki devi Brezilya ve Arjantin'in yolları bu sefer Konfederasyon Kupası finalinde kesişti. Bir futbol klasiği haline gelen iki ülke arasındaki maçların sonuncusu bugün Frankfurt'ta gerçekleşecek. Ronaldinho, Adriano, Kaka, Riquelme, Tevez ve Sorin gibi yıldızların futbolseverleri ekrana kilitleyeceği 21.45'teki dev finali Kanal D naklen yayınlayacak. 
3 hafta önce Dünya Kupası Eleme grubunda iki ekip karşı karşıya gelmiş ve Buenos Aires'teki maçta Arjantin, Brezilya'yı 3-1 mağlup etmişti. İki takımın da Konfederasyon Kupası'nda birer şampiyonluğu bulunuyor. Mavi - Beyazlılar, kupayı 1992, Sambacılar ise 1997'de müzesine götürmüştü. 
Sambacılar bugünkü finale bu maçın rövanşı gözüyle bakıyor. Teknik Direktör Parreira, yüzüp yüzüp kuyruğuna geldiklerini ve şampiyon olacaklarına inandığını açıkladı. Adriano'nun hafif sakatlığı var. Ancak yıldız golcünün Arjantin karşısında forma giyebileceği açıklandı. 
Turnuvada oynadığı dört karşılaşmada iki galibiyet, iki de beraberlikle henüz yenilgi yüzü görmeyen Arjantin de finale iddialı hazırlanıyor. Teknik Direktör Pekerman, ülke halkına bir zafer hediye etmek istediklerini söyledi. Tangocular'da Meksika maçında kırmızı kart gören Saviola forma giyemeyecek. Pekerman'ın bu oyuncunun yerine Carlos Tevez'e 11'de yer vermesi bekleniyor. 


</TEXT>
</DOC>
