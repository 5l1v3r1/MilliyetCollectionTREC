<DOC>
<DOCNO> 390003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/guncel/gun03.html </URL>
<DATE> 2005/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sıcak banyo, krizi tetikledi' 
</HEADLINE>
<TEXT>


YILDIZ YAZICIOĞLU Ankara 

ESKİ RP Genel Başkanı Necmettin Erbakan'ın eşi Nermin Erbakan'ın ölüm sürecini başlatan ilk kalp durmasını, anjiyo sonrası taburcu olup evine gittiğinde dinlenmek yerine ev halkı ve konuklarıyla ilgilenmesi tetikledi. Erbakan'ın uzun süre sıcak banyo ortamında kalmasının da kalbi durduran krizin gelmesini etkilediği öne sürüldü. 
Necmettin Erbakan, başsağlığı ziyaretine gelen Başbakan Recep Tayyip Erdoğan'a, "Hastanedeki doktorlar büyük ihtimam gösterdi. Ancak anjiyo olduktan sonra eve gelince, bazı şeylere dikkat etmedi" sözleriyle içini döktü. Türkiye Yüksek İhtisas Hastanesi Başhekimi Prof. Dr. Adnan Çobanoğlu, "Vefat olayı sonrası ne yazık ki hastayı yaşatmak için başka neler yapılabilirdi sorusu gündeme geldi. Hastamız koroner kalp yetersizliği olan bir kişiydi. Olmamasını arzu etmemize rağmen bazı hastalarda aniden kalp durmasına yol açan rahatsızlığı söz konusuydu" dedi. 

'Kan basıncını artırabilir' 
Çobanoğlu, sıcak duşun kalp krizi yaşanmasını tetikleyip tetiklemeyeceği sorusunu da, "Belki kısa süreli duş etkilemeyebilir. Ancak çok sıcak suyla uzun süreli banyo yapmak tansiyonu yükseltebilir" diye yanıtladı. 



</TEXT>
</DOC>
