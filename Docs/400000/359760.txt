<DOC>
<DOCNO> 359760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/siyaset/siy03.html </URL>
<DATE> 2005/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç Ülkemiz için iyi rüyalar görüyoruz 
</HEADLINE>
<TEXT>



Aksaray'da dün incelemelerde bulunan Kültür ve Turizm Bakanı Atilla Koç, Vali Hüseyin Avni Coş'u ziyaret ederek, kentle ilgili brifing aldı. Ziyaret ettiği kentlerin kültür ve turizm alanındaki ihtiyaçlarını belirlediklerini, kültürel varlıkları gündeme getirmek için çalışma ortamı yarattıklarını ifade eden Koç, "Biz ve iktidarımız, ülkemiz için iyi rüyalar görüyoruz. Bu iyi rüyaların gerçekleşmesi mümkündür. Ama hiç hayal kurmuyoruz. Çünkü hayallerin gerçekleşmesi mümkün değildir" dedi. 
Bazı açıklamalarının çarpıtıldığını da belirten Koç, kültür ve turizmin felsefi basamakları ışığında söylediklerinin gerçeğe ve ilme dayandığını vurguladı. Türkiye'nin tarihinde ilk kez 2006'da Turizm Master Planı'na kavuşacağını, geçtiğimiz yıl dış ticaret açığının yarısını turizm sektörünün karşıladığını anımsatan Koç, Başbakan Recep Tayyip Erdoğan'ın 2010'da 30 milyon turist hedefini 2008'e çekeceklerini ifade etti. Koç, göreve geldiğinde 32 müzenin kapalı olduğunu, yıl sonunda bunlardan 28'ini hizmete açacağını da sözlerine ekledi. 


</TEXT>
</DOC>
