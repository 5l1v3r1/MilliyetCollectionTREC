<DOC>
<DOCNO> 364863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sonyas18.html </URL>
<DATE> 2005/07/27/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Alanya'da bu yılın ithal gelinleri damatlardan büyük... 
</HEADLINE>
<TEXT>

     Alanya’da, bu yılın 6.5 aylık döneminde, Türk erkekleriyle evlenen 44 yabancı gelinden 41’inin, eşlerinden ortalama 15 yaş büyük olduğu belirlendi. 
     Alanya Belediyesi Evlendirme Dairesi verilerine göre, Alanya’da bu yıl 1 Ocak-15 Temmuz tarihleri arasında 397 evlilik gerçekleşti. 
     Bunlardan 57’si Türk ve yabancı eşler arasında yapıldı. Bu evliliklerden 44’ünde gelin, 3’ünde damat, yabancı uyruklulardan oluştu. 10 nikah da yabancılar arasında kıyıldı. Türk erkekleriyle evlenen yabancı 44 gelinden 41’inin yaşlarının ise damatlardan ortalama 15 yaş büyük olduğu tespit edildi. 
     Ülkelere göre dağılıma bakıldığında ise 14 ülkeden yabancı uyruklu kadınlar Türk erkekleriyle evlendi. 21 kadın ile Almanya ilk sırada yer alırken, Almanya’yı 6 gelin ile Hollanda ve İngiltere takip etti. 
     Yetkililer, bu yılın 6.5 aylık döneminde yapılan evliliklerin sayısında geçen yılın aynı dönemine göre azalma olduğunu belirterek, 2004’ün aynı döneminde Alanya’da 426 çiftin evlendiğini, bu 
     evliliklerden 81’inin yabancılarla gerçekleştiğini vurguladılar. 
     
</TEXT>
</DOC>
