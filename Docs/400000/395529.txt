<DOC>
<DOCNO> 395529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sonspo24.html </URL>
<DATE> 2005/11/16/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Sivasspor Üst sıralarda kalmamız için Ankaraspor'u yenmeliyiz 
</HEADLINE>
<TEXT>

     Sivasspor Genel Menajeri Bülent Uygun, üst sıralarda kalmaları için Ankaraspor'dan mutlaka puan almaları gerektiğini söyledi. 
     Turkcell Süper Ligi'nin 13. haftasında deplasmanda Ankaraspor ile karşılaşacak olan Sivasspor, kulüp tesislerinde Alman teknik direktör Werner Lorant gözetiminde basına kapalı yaptığı idmanla hazırlıklarını sürdürdü. 
     Kulübün genel menajeri Bülent Uygun, AA muhabirine yaptığı açıklamada, hafta sonu Ankaraspor ile deplasmanda yapacakları maçın kendileri açısından çok zor olacağını söyledi. 
     Rakiplerinin yeni teknik direktörü Rıza Çalımbay'ın Türkiye çapında kendini kabul ettirmiş bir teknik adam olduğunu ifade eden Uygun, yapılan bu kan değişikliğinin rakiplerinin biraz daha agresif olmasına neden olacağını kaydetti. 
     Ankara'dan puanla dönmenin kendileri açısından çok önemli olduğunu dile getiren Uygun, ''Çünkü üst sıralarda kalmamız için mutlaka bu maçtan puan almamız gerekiyor. Zor, çekişmeli geçecek, ama inşallah puan alacağımız bir maç olarak düşünüyorum'' dedi. 
     
</TEXT>
</DOC>
