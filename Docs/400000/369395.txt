<DOC>
<DOCNO> 369395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/ekonomi/eko01.html </URL>
<DATE> 2005/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracatçısı mutlu ithalatçısı endişeli 
</HEADLINE>
<TEXT>


Her gün rekor üzerine rekor kıran petrol fiyatları dün de varil başına 67.10 dolara çıktı. Fiyatlarının yılbaşından bu yana yüzde 50 artması Rusya ve Arap ülkelerine yararken ithalatçı ülkeler çıkan faturayı düşünüyor 

MURAT ÖĞÜTÇEN 

Petrolde her gün yeni bir rekor geliyor. Dün de ABD'de ham petrol fiyatları varil başına 67.10 dolara, Londra'da da brent petrolü 66.77 dolara tırmandı. ABD'deki en büyük rafineri olan ConocoPhillips'te petrol dağıtımında kesintilerin yaşanması, Teksas'taki petrol boru hattında yangın çıkması dün gerçekleşen yükselişlerin nedeni olarak gösteriliyor. 
Büyük petrol ithalatçısı ülkeler, önlerine çıkan faturanın yanı sıra artan fiyatların ekonomik büyüme üzerindeki baskısını nasıl atlatacaklarını düşünüyorlar. 
Uzmanlara göre petrol fiyatlarındaki tırmanmanın temel nedeni arz - talep arasındaki dengesizlik. Bunun yanı sıra spekülatif hareketler, ABD'de bazı rafinerilerde yaşanan sorunlar, İran'ın uranyum zenginleştirme programından vazgeçmemesi gibi güncel nedenler de etkili oluyor. Önceki gün Uluslararası Enerji Ajansı, OPEC dışındaki ülkelerin üretiminde ciddi azalma olduğunu belirtmişti. 

8 ayda yüzde 50 arttı 
Petrol fiyatları geçen yılı, ABD'de 43.45 dolardan, Londra'da ise 40.37 dolardan kapatmıştı. Böylelikle ABD'de petrol fiyatları yılbaşına göre yüzde 50'nin üzerinde değer kazanmış oldu. 
IMF ve Goldman Sachs gibi kuruşlar fiyatların 100 dolara kadar çıkabileceğini belirtmişlerdi. ABD Hazine Bakanı John Snow, yüksek enerji fiyatlarının ABD ekonomisini yavaşlatabileceğini ifade ederken, fiyatları indirmek için stratejik rezervlerin kullanılması ile ilgili talepleri reddediyor. 

Çin'in talebi çığ gibi 
Petrolün tırmanışının bir nedeni de Çin. Günlük petrol ihtiyacı 6.5 milyon varil olan Çin dünyanın en büyük ikinci tüketicisi konumunda bulunuyor. Aynı zamanda, ülkenin petrol talebi her geçen gün artıyor. Tahminlere göre Çin'in 2025 yılına kadar petrole olan talebi 14.2 milyon varile kadar çıkacak. 

Araplar ve Ruslar kazanıyor 
Petrol fiyatlarının yükselişi dünyada endişe ile takip edilirken petrol üreticisi ülkeler açısından avantaj oluşturuyor. Petrol fiyatlarının artışıyla Rusya ve Arap ülkeleri gelirlerini ciddi biçimde artırırken, Venezülla, Nijerya gibi gelişmekte olan ülkeler arasında yer alan petrol ihracatçılarını mali açıdan rahatlıyor. Rusya'nın yılbaşında 124.5 milyar dolar değerindeki altın ve döviz rezervleri şu anda 150 milyar dolar civarına yükseldi. Suudi Arabistan, 2004'te 2003'e göre yüzde 35 artışla petrol ihracatından 116 milyar dolar elde etti. Bu rakamın bu yıl 150 milyar dolara yükseleceği tahmin ediliyor. 

'Türkiye'ye faturası 4 milyar doları bulur' Türkiye, petrol fiyatı arttıkça endişesi artan ülkeler grubunda. Çünkü ihtiyacının neredeyse tamamına yakınını ithal ediyor. 
Petrol ithal eden bir ülke olarak, fiyatların tırmanışı Türkiye'nin dengeleri üzerinde doğrudan etkili oluyor. Türkiye Akaryakıt Bayileri ve İşverenleri Sendikası Başkan Vekili Rasih Arbay, yılbaşından bu yana meydana gelen artışın Türkiye'nin petrol faturasını 3 ile 4 milyar dolar arasında artıracağını belirtti. Türkiye'nin yılbaşında 10.6 milyar dolar olarak öngördüğü ancak daha sonra bu öngörüsünü 15.4 milyar dolara revize ettiği cari açığın ilk altı ayda 13.6 milyar dolar gibi yüksek bir rakama çıkmasının en büyük nedenlerinden biri de petrol fiyatlarındaki artış olarak belirtiliyor. 

İran - ABD gerginliği fiyatlara etki ediyor İran da petrol piyasası açısından önemli bir ülke. Ülkenin nükleer faaliyetlerine yeniden başlaması ve bu durumun ABD ile İran arasındaki gerginliğini artırabilecek olması piyasaları endişelendiriyor. Bu endişe de petrolü yeni rekorlara taşıyor. 
İran'ın yılbaşında programladığı petrol ihracatının 24.4 milyar dolar üzerine çıkması bekleniyor. İran yıl sonuna kadar 900 milyon varil petrol ihracatıyla toplam 40.5 milyar dolar gelir elde edecek. 
İran'ın ham petrol üretim kapasitesi ise 3.9 milyon varil düzeyinde. 

OPEC soğutamıyor, kilit Suudi Arabistan Petrol İhraç Eden Ülkeler Örgütü OPEC geçen ay günlük 29.6 milyon varil petrol arz etti. 2 milyon varil olan ek kapasitesinin yıl sonuna kadar 3 milyon varile çıkartması planlanıyor. Global petrol tüketiminin bu yıl günlük 1.6 milyon varil artarak 83.7 milyon varile çıkması bekleniyor. Suudi Arabistan piyasalar tarafından yakından takip ediliyor. Bu ülkeye yönelik olası terör saldırı ihtimali de endişe yaratıyor. Hafta başında ABD'nin elçiliklerini iki gün süre ile kapatması da fiyatların çıkmasının önünü açmıştı. 



</TEXT>
</DOC>
