<DOC>
<DOCNO> 352396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/guncel/axgun02.html </URL>
<DATE> 2005/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Costello ve Amos Caz Festivali'nde 
</HEADLINE>
<TEXT>


12. Uluslararası İstanbul Caz Festivali, 6 -17 Temmuz arasında Tori Amos, Elvis Costello, David Sanborn, Dianne Reeves gibi isimleri ağırlayacak 

KÜLTÜR-SANAT 

İstanbul Kültür Sanat Vakfı'nın düzenlediği ve sponsorluğunu Garanti Bankası'nın üstlendiği İstanbul Caz Festivali'nde bu yıl 40'ın üzerinde toplulukla 200'ün üzerinde yerli ve yabancı müzisyen sahne alacak. 
Liverpool'un Beatles'tan sonra çıkardığı en önemli müzik adamlarından sayılan Elvis Costello ile günümüzün en önemli kadın vokal ve şarkı yazarlarından Tori Amos, Festival'in "ağır topları" olarak göze çarpıyor. 

Sanborn ve Reeves 
Türkiye'de çok sayıda hayranı bulunan, üç Grammy ödüllü ünlü saksofoncu David Sanborn, Christian Mc Bride, Terri Lynne Carrington, Don Alias ve Gil Goldstein'dan oluşan sıkı kadrosuyla da dikkat çekiyor. Geçtiğimiz yıl da festivale katılan bas üstadı Charlie Haden, Afro-Küba cazının önemli isimlerinden Gonzalo Rubalcaba ile Açıkhava'da olacak. 
Efsanevi caz topluluğu Steps Ahead ve caz müziğinin en çekici vokallerinden Dianne Reeves, Meksikalı şarkıcı Lhasa ve Norveçli nahif ikili Kings of Convenience, programın diğer önemli isimleri arasında. 

Türkiye'den caz 
Şirin Pancaroğlu Kamil Erdem, Ayhan Sicimoğlu All Stars Band, Okay Temiz, Neşet Ruacan Quartet ve Ercüment Vural - Önder Focan ikilisi de festivalde konser verecek. 
Ayrıca Doğan Music Company DMC bünyesindeki Kerem Görsev Trio, Cengiz Baysal Quartet, Selen Gülün Trio, Donovan Mixon Group ve Acapella Boğaziçi, DMC Caz Sanatçıları Gecesi'nde sahne alacak. 
Konserler, Cemil Topuzlu Açıkhava Tiyatrosu, Boğaziçi Üniversitesi Garanti Kültür Merkezi Ayhan Şahenk Salonu, Sepetçiler Kasrı, Ses Tiyatrosu, Babylon, Kemer Golf Country Club, Fransız Sokağı ve Ahmet Rasim Paşa Yalısı'nda yapılacak. 
Biletler 5 Temmuz'a kadar Atatürk Kültür Merkezi gişesinden, 6 Temmuz'dan itibaren Cemil Topuzlu Açıkhava Sahnesi, Biletix satış noktaları, www.biletix.com, Biletix çağrı merkezi 0216 556 98 00, www.garanti.com.tr, 444 0 333 Alo Garanti ve Festival gişelerinden alınabilir. 

'Maffy'ye yaşam boyu başarı ödülü 

Festival'in Yaşam Boyu Başarı Ödülü, 5 Temmuz'da Esma Sultan Yalısı'nda yapılacak açılış galasındaki törende, Türkiye'den çıkmış en büyük caz müzisyenlerinden biri sayılan trompetçi Muvaffak 'Maffy' Falay'a verilecek. 1956 yılında, Ankara'da çalıştığı bir kulüpte Dizzy Gillespie'yi kendisine hayran bırakan Muvaffak 'Maffy' Falay, Türkiye'nin ünü ülke sınırlarını aşan ilk solo caz sanatçısı olarak tanınıyor. 


</TEXT>
</DOC>
