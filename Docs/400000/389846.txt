<DOC>
<DOCNO> 389846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sonsiy20.html </URL>
<DATE> 2005/10/26/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Kartal Belediye Başkanı hakkında suç duyurusu 
</HEADLINE>
<TEXT>

     CHP Kartal İlçe örgütü ve Kartal Belediye Meclisi’nin CHP’li üyeleri, Kartal Belediye Başkanı Arif Dağlar hakkında, "görevi sırasında yetkisini kötüye kullandığı" iddiasıyla Kartal Cumhuriyet Başsavcılığı’na suç duyurusunda bulundu. 
     Kartal Adliyesi önünde basın açıklaması yapan CHP Kartal İlçe Başkanı Hasan Karaman, Kartal Belediyesi yönetiminin, ocak ayında, bütçede yeri olmadığı halde Belediye Meclisi’nin gündemine getirmeden maliyeti vergileriyle birlikte yaklaşık 6.5 milyon YTL’ye ulaşan 2 ihaleyi GE-NAR isimli şirkete verdiğini kaydederek, bu durumun ihale yasasına aykırı olduğunu tespit ettiklerini savundu. 
     Önce ihale gerçekleştirip sonra bütçeden aktarma yapmanın suç olduğunu ifade eden Karaman, bununla ilgili mahalli idareler ve İçişleri Bakanlığı nezdinde de girişimlerinin devam edeceğini, CHP İl yönetiminde kurulan bir komisyonla da olayın takipçisi olacaklarını bildirdi. 
     Daha sonra Kartal Belediye Meclisi’nin CHP’li Üyesi A. İrfan Kurtuluş imzasıyla Cumhuriyet Başsavcılığı’na verilen şikayet dilekçesinde ise "Kültürel ve sanatsal etkinliklere ilişkin her türlü organizasyonu gerçekleştirme hizmet alımı" işinin 25 Ocak 2005 tarihinde, "Sosyal doku rehabilitasyon ve dönüşüm projeleri gerçekleştirme hizmeti" işinin de 26 Ocak 2005 tarihinde tek başına teklif sunan GE-NAR Araştırma Danışmanlık Eğitim Hizmetleri Ltd. 
     şirketine ihale edildiği savunuldu. 
     Dilekçede, birinci işin 2 milyon 927 bin 275 YTL, ikinci işin de 2 milyon 194 bin 412 YTL bedelle ihale edildiğine dikkat çekilerek, "henüz Kartal Belediyesi’nde kaynağı bulunmayan bir iş için ihale yapıldığı ve sonrasında işe kaynak yaratılmaya çalışıldığı" ileri sürüldü. 
     Meclis’te yapılan müzakereler sonucu 2005 yılı bütçesinde 5 milyon 799 bin 706 YTL’lik aktarma yapılmasıyla ilgili teklifin Bütçe Tetkik 
     Komisyonu raporuyla reddedildiği anlatılan dilekçede, şu görüşlere yer verildi 
     "Kartal Belediye Meclisi’nde yapılan görüşmelerde, Belediye Başkanı’nın yasaya aykırı ve usulsüz 2 ihale yaptığı gerçeği açıkça ortaya çıkmıştır. Her biri 2 milyon YTL üzerindeki 2 işin ihalesine sadece bu aynı şirket katılmış ve her iki ihaleyi de kazanmıştır. 
     İhale Komisyonu oluşturulmamıştır. Söz konusu ihale usulüne ve yasaya uygun olarak ilan edilmemiştir. İhale dosyasının Sayıştay’a tescili yapılmamıştır. İhale edilecek işin kaynağı belediye bütçesinde bulunmadığı halde ihaleye çıkılmıştır. Yapılan ihale yasaya aykırıdır. 
     Sayın Başsavcılığımızca yapılacak soruşturma sonucu tespit edilecek nedenlerle hakkında gerekli soruşturmanın yapılarak, eylemine uygun suçtan cezalandırılması gerekir." 
     
     BELEDİYE BAŞKANI DAĞLAR’IN YANITI 
     Kartal Belediye Başkanı Arif Dağlar ise söz konusu ihalenin hukuka uygun olduğunu, ancak Belediye Meclisi’nin ödenek vermemesi nedeniyle iptal edildiğini söyledi. 
     İhalenin taraflar arasında karşılıklı feshedildiğini anlatan Dağlar, ihalenin süreci içerisinde Resmi Gazete’de yayınlandığını, 3-4 firmanın ihale dosyası almasına rağmen bunlardan biri dışındakilerin ihaleye girmediğini bildirdi. 
     Dağlar, "İhale hukuka uygun yapılmıştır. Bütçede 1 lira bile olsa ihale yapılır, sonra bütçesi oluşturulur" dedi. 
     
</TEXT>
</DOC>
