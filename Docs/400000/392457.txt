<DOC>
<DOCNO> 392457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/son/sonyas12.html </URL>
<DATE> 2005/11/05/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Cezasını tamamlayan ikizinin yerine geçti, hapisten kaçtı... 
</HEADLINE>
<TEXT>

     İskoçya'da kardeşi gibi hapis cezasına çarptırılan bir mahkum, cezasını tamamlayan ikiz kardeşinin yerine geçerek hapisten kaçtı. 
     Cezaevi yetkilileri, 17 yaşındaki Gary O'Donnell'ın şiddet olaylarına karıştığı gerekçesiyle 4,5 yıl, ikiz kardeşi John'un da trafik kurallarını ihlal ettiği için 2 ay hapis cezasına çarptırıldığını söyledi. 
     İskoçya'nın merkezinde bulunan Polmont'daki cezaevinde tutulan ikizlerden John, bugün cezasını tamamladı. 
     Gardiyanların John'u serbest bırakmak için çağırdıkları sırada, ikizinin yerine geçen Gary cezaevinden kaçmayı başardı. 
     Hatasını kabul eden cezaevi, cezasını tamamlayan ''gerçek'' John O'Donnell'ı serbest bırakmak zorunda kaldı. 
     
</TEXT>
</DOC>
