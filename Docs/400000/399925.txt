<DOC>
<DOCNO> 399925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sondun44.html </URL>
<DATE> 2005/12/02/ </DATE>
<TIME> 20.05 </TIME>
<AUTHOR>  </AUTHOR>
<HEADLINE>
Berlusconi ve Abbas biraraya geldi 
</HEADLINE>
<TEXT>

     İtalya Başbakanı Silvio Berlusconi, bugün bir araya geldiği Filistin Devlet Başkanı Mahmud Abbas'ın, İsrail ile nihai barış anlaşmasını imzalayacak doğru kişi olduğunu söyledi. 
     Berlusconi, Abbas ile görüştükten sonra yaptığı açıklamada, İsrail Başbakanı Ariel Şaron'u, Gazze Şeridi'ndeki yerleşim birimlerini boşalttığı ve İsrail askerlerini bölgeden çektiği için kutladı. 
     Şaron'un cesur bir adam olduğunun inkar edilemeyeceğini belirten Berlusconi, Filistin tarafını da ikna edici bulduğunu ve Abbas'ın, Filistin ile İsrail'e nihai barış getirebilecek yatkınlığa sahip olduğunu kaydetti. 
     Filistin Devlet Başkanı Abbas da, Şaron'un Likud Partisi'nden ayrılma kararından memnuniyet duyduğunu belirtti. 
     Abbas, mart ayında yapılacak seçimlerde yeniden seçilmesi halinde Şaron'un Filistinlilerle barışı sağlayacağından emin olduğunu da söyledi. 
     Basın toplantısında Abbas, İsrail siyasetinde kökten bir değişiklik olduğunu belirterek, ''Ancak öngörüde bulunmak güç. İsrail'i kimin yöneteceğini görmek için marttaki seçimleri beklemek gerek'' dedi. 
     Abbas, İsrail halkının barış seçeneğinde karar kılabileceğini ve halkın isteğinin seçilen başbakanın isteğiyle birleştiğinde birçok şeyin yapılabileceğini kaydetti. 
     Mahmud Abbas, ''İsrail'deki seçimlerin galibi kim olursa olsun, görüşmeler için tam desteğimizi alacak. Çünkü o, İsrail halkının seçimi olacak'' diye konuştu. 
     
</TEXT>
</DOC>
