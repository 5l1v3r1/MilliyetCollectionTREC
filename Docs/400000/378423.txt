<DOC>
<DOCNO> 378423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sonspo26.html </URL>
<DATE> 2005/09/14/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Kaka, İtalya'da manşetlerde Adeta Maradona... 
</HEADLINE>
<TEXT>

     Lütfullah Göktaş bildiriyor 

Şampiyonlar Ligi E Grubu'nda dün gece Giuseppe Meazza Stadı'nda oynanan AC Milan-Fenerbahçe karşılaşmasının ardından, İtalyan spor gazeteleri bugünkü manşet ve haber başlıklarında 23 yaşındaki Brezilyalı yıldız Ricardo Kaka'ya övgü yağdırdı. Fenerbahçe karşısında adeta zincirden boşanan Kaka'nın, Milan'a galibiyeti hediye etmeyi de başardığı belirtildi. 
     La Gazzetta dello Sport, bugünkü sayısında, ''Kaka harikulade'' manşetini kullandı. Sarı kanaryalar karşısında elde edilen 3-1'lik galibiyetin, AC Milan'ın geçtiğimiz yıl İstanbul'daki final karşılaşmasında İngilizlere yenilmelerinin yarattığı burukluğu da unutturduğuna değinen iç sayfadaki haber başlığında ise, ''Milan, Türkiye kabusunu defetmeyi başardı'' denildi. 
     Haberin spot cümlelerinde ise şu ifadelere yer verildi ''Fenerbahçe karşısında bir ara İstanbul sendromu görülür gibi oldu, ama Kaka'nın inci gibi golü galibiyeti de beraberinde getirdi. Maç dengeliydi. Brezilyalı yıldızın mükemmel performansı takımın ve Ancelotti'nin hatalarının üstüne örttü.'' 
     
     ''KAKA ADETA MARADONA'' 

     Corriere dello Sport gazetesi ise sekiz sütuna yaydığı manşetinde, ''Kaka adeta Maradona'' dedi. 
     Dün geceki maç, manşetin alt başlığında, ''Türklere Kaka'dan iki gol, hele ikincisi olağanüstüydü. Ardından da Sheva, skoru 3-1 yaptı'' cümlesiyle özetlendi. 
     ''Herkes ayakta, Kaka uçuşta'' başlığıyla iç sayfada sunulan haberde ise, ''Kaka'nın Maradona usulü attığı iki şaheser gol Milan'ın yolunu açtı'' denildi. 
     Tuttosport gazetesi de Kaka'yı manşete çıkararak, Kırmızı-Siyahlı ekibi Brezilyalı yıldızın kurtardığını vurguladı. İç sayfadaki haber başlığında ise ''Kaka ve Sheva, hayaletleri kovdu'' denildi. Maça ilişkin değerlendirme, söz konusu haberin spot cümlelerine ise şu ifadelerle yansıdı 
     ''Türklerin beraberliği yakalamaları Milan'ı titretmeye başlamıştı. Ama bu sorun, iki süper yıldız oyuncu tarafından çözüldü. Başlangıçta durumu 1-0 yapmış olan Brezilyalı yıldız 87. dakikada ikinci golünü kaydetti. 89. dakikada ise Ukraynalı yıldızın golü geldi. Ancelotti de rahat bir nefes aldı.'' 
     
     ''APPİAH BÜYÜK İŞ ÇIKARDI...'' 

     Tuttosport, Fenerbahçeli oyunculara ilişkin değerlendirmesini ise, ''Appiah büyük iş çıkardı, Anelka bir tehlike'' başlığıyla özetledi. 
     La Gazzetta dello Sport, Daum'un, ''87 dakikalık performansları için ekibimi kutluyorum. Ama oyuncularımıza maçın son dakikalarında da dikkatli olmaları gerektiğini öğretmemiz gerekiyor. Yoksa, baştaki performans hiç bir işe yaramıyor'' dediğine işaret etti. 
     Appiah'ın ise, ''Fiziksel sorunlarım nedeniyle maçtan çıkmak zorunda kaldım. Ama yenilgiyi haketmemiştik'' dediği belirtildi. 

     
</TEXT>
</DOC>
