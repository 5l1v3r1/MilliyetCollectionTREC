<DOC>
<DOCNO> 382775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sondun01.html </URL>
<DATE> 2005/09/30/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Radikal dincilere kısmi af onaylandı 
</HEADLINE>
<TEXT>

     Cezayir'de halk, referandumda yıllardır süren iç savaşı sona erdirmek amacıyla yüzlerce radikal dinci militana kısmi af verilmesini ezici çoğunlukla onayladı. 
     Cezayir İçişleri Bakanı Nurettin Yazid Zerhuni, düzenlediği basın toplantısında, Devlet Başkanı Abdülaziz Buteflika'nın "Barış ve Ulusal Uzlaşma Sözleşmesi"ne halkın yüzde 97 oranında "evet" oyu verdiğini belirtti. Zerhuni, ülkedeki 18.3 milyon seçmenin yüzde 80'inin referanduma katıldığını kaydetti. 
     Sözleşme çerçevesinde, silahlarını bırakanlardan, terörizmi desteklemek suçundan aranan ve gıyaplarında mahkum olanlara kadar birçok radikal dinciye karşı yasal kovuşturma sona erecek, ancak katliam, tecavüz ve halka açık yerlerde bombalı saldırılara karışmış olanlar hariç tutulacak. 
     Sözleşme, yakınları kaybolan ailelere de tazminat verilmesini öngörüyor. 
     
</TEXT>
</DOC>
