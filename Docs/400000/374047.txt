<DOC>
<DOCNO> 374047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sondun09.html </URL>
<DATE> 2005/08/30/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Karamanlis Yunanistan Türkiye'nin AB üyeliğini destekliyor... 
</HEADLINE>
<TEXT>

     Yunanistan Başbakanı Costas Karamanlis, Türkiye’nin AB üyeliğine olan desteklerinin sürdüğünü açıkladı. 
     Fransa ve Almanya’dan kendi ülkelerindeki seçimler öncesi Türkiye karşıtı sesler yükselirken, Yunanistan’dan Türkiye’ye destek geldi. Costas Karamanlis, Yunanistan’ın Türkiye ve Avrupa Birliği üzerindeki politikalarında bir değişiklik olmadığını söyledi ve Türkiye’nin AB üyeliğine desteklerinin sürdüğünü belirtti. 
     Öte yandan Karamanlis, Çek Cumhuriyeti Başbakanı Jiri Paroubek’i ziyareti sırasında yaptığı açıklamada son dönemdeki gelişmeleri ve açıklamaları yakından takip ettiklerini ifade etti. 
     Ankara’nın Avrupa Birliği yolundaki yükümlülüklerini tamamen yerine getirilmesini isteyen Yunanistan Başbakanı, Türkiye’nin ek protokolü imzalayıp Kıbrıs Rum Kesimi’ni tanımadığı açıklamasının ardından yaşanan sorunların "AB çerçevesinde çözülmesi gerektiğini" söyledi. Karamanlis, ek protokol ardından yaşanan tartışmaları kastederek, Türkiye’nin "belirsizlikler" yaratmaktan ise kaçınması gerektiğini belirtti. 

ANKA 
     
</TEXT>
</DOC>
