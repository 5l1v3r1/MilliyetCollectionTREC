<DOC>
<DOCNO> 393203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sonyas17.html </URL>
<DATE> 2005/11/08/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Oktay Rıfat'ın soyadı "Horozcu" değilmiş... 
</HEADLINE>
<TEXT>

     Türk edebiyatında şiirde yenilik düşüncesiyle çığır açan "Garip Akımı"nın kurucularından Oktay Rifat’ın, "Horozcu" diye bir soyadının bulunmadığı belirlendi. 
     TCDD Genel Müdürlüğü’nde Basın Müşavirliği de yapan Şair-Yazar Mehmet Aycı, bir dönem TCDD Genel Müdürlüğü’nde avukatlık görevi üstlenen ünlü şairin, nüfus cüzdanı başta olmak üzere hiçbir resmi evrakında "Horozcu" şeklinde bir soyadı kaydının bulunmadığını belirledi. 
     Aycı, Ankara’da yayınlanan "Sonsuzluk ve Birgün" adlı şiir dergisinin Kasım-Aralık 2005 tarihli sayısında yayınlanmak üzere resmi belgelerin de bulunduğu bir yazı kaleme aldı. Aycı, belgelerle ünlü şairin "Horozcu" diye bir soyadının bulunmadığını ortaya koydu. 
     Aycı, konuyla ilgili AA muhabirine yaptığı açıklamada, Türk edebiyatında Melih Cevdet Anday ve Orhan Veli ile birlikte "Garip Akımı"nı başlatan Rifat’ın şiirlerini ezbere bilenlerin bile, şairin soyadını "Horozcu" olarak bildiklerini ifade etti. "Kendisi kullanmadığı halde Türk edebiyatında hayali bir ek isimle anılan başka bir şair ve yazar bulunmadığını vurgulayan Aycı, Rifat’ın TCDD 1. 
     Bölge Müdürlüğü’nde uzun yıllar avukatlık yaptığını, dosyasındaki belgelerde şairin tam isminin "Ali Oktay Rifat" olarak geçtiğini gördüğünü belirtti. 
     Biyografi kitaplarının Oktay Rifat’ı "Horozcu" soyadı ile kayda geçirdiğini, internette arama yapıldığında çıkan sonuçların da şairin, "Horozcu" olarak tanındığını gösterdiğini anlatan Aycı, şunları kaydetti 
     "Dergah Yayınları’nın Türk Dili ve Edebiyatı Ansiklopedisi’nde, Mehmet Semih’in Türk Edebiyatında Mahlaslar Takma Adlar Tapşırmalar ve Lakaplar kitabında, Seyit Kemal Karaalioğlu’nun Ansiklopedik Edebiyat Sözlüğü’nde, Ahmet Kabaklı’nın Türk Edebiyatı 20. Yüzyıl Türk Edebiyatı Tarihi adlı kitabında, Meydan Larousse’da, Masa Ansiklopedisi’nde, Mehmet Çetin’in Tanzimattan Günümüze Türk Şiiri Antolojisi’nde, İlhami Soysal’ın 20. Yüzyıl Türk Şiiri Antolojisi’nde şairimizin ’Rifat’ olan soyadı asıl ikinci isim, ’Horozcu’ ise soyadı olarak geçmektedir. 
     Behçet Necatigil’in Edebiyatımızda İsimler Sözlüğü’nde, İhsan Işık’ın Türkiye Yazarlar Ansiklopedisi’nde, Şükran Kurdakul’un Yazarlar Sözlüğü’nde, Metin Celal’in Cumhuriyet Dönemi Çağdaş Türk Şiiri Antolojisi’nde, A.Özkan-Refik Durbaş’ın Cumhuriyet’ten Günümüze Türk Şiiri Antolojisi’nde, Ahmet Oktay’ın Cumhuriyet Dönemi Edebiyatı’nda, Aziz Çalışlar’ın Tiyatro Ansiklopedisi’nde, Yurt Ansiklopedisi’nde, Ana Britannica’da, Temel Britannica’da, Grolier International Americana’da ise Oktay Rifat’ın ’Horozcu’luğuna değinilmemektedir." Şairin soyadının "Horozcu" olduğunun sadece Tanzimat’tan Günümüze Edebiyatçılar Ansiklopedisi’nde reddedildiğini ifade eden Aycı, şairin kitaplarının tamamında isminin Oktay Rifat olarak geçtiğini, "Horozcu" müstear adıyla yazı veya şiir yayınlamadığını kaydetti. 
     Aycı, şairin nüfus cüzdan örneğinden sicil belgesine, işe başlama evrakından, sağlık raporuna kadar onlarca belgeyi incelediğini ve bunların hiçbirinde "Horozcu" kaydına rastlamadığını belirtti. Bu belgelerin veriliş tarihinin kırk yıllık bir zaman dilimini kapsadığını vurgulayan Aycı, "Şairimizin soyadının ’Horozcu" olmadığı kesindir ama neden ve nereden ’Horozcu’ kalmıştır, bunu bilmiyoruz" diye konuştu. 
     
</TEXT>
</DOC>
