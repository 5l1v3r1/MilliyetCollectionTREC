<DOC>
<DOCNO> 397966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sonsiy09.html </URL>
<DATE> 2005/11/25/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Şemdinli Zirvesi'nde neler konuşuldu 
</HEADLINE>
<TEXT>

     Başbakanlık’ta yapılan toplantıda, başta Hakkari, Şemdinli ve Yüksekova olayları olmak üzere genel asayiş ve güvenlik konuları üzerinde çok yönlü değerlendirmeler yapıldığı, kısa ve uzun vadede alınması gereken tedbirler üzerinde durulduğu bildirildi. 
     Başbakanlık Basın Müşavirliği’nden konuya ilişkin yapılan yazılı açıklamada, Başbakan Recep Tayyip Erdoğan’ın daveti üzerine bugün 09.00-11.30 saatleri arasında Genelkurmay Başkanı Orgeneral Hilmi Özkök, Dışişleri Bakanı ve Başbakan Yardımcısı Abdullah Gül, Adalet Bakanı Cemil Çiçek, İçişleri Bakanı Abdülkadir Aksu, Kara Kuvvetleri Komutanı Orgeneral Yaşar Büyükanıt ve Jandarma Genel Komutanı Orgeneral Fevzi Türkeri’nin katıldıkları bir toplantının düzenlendiği anımsatıldı. 
     Açıklamaya göre, toplantıda, başta Hakkari, Şemdinli ve Yüksekova olayları olmak üzere genel asayiş ve güvenlik konuları üzerinde çok yönlü değerlendirmeler yapıldı, kısa ve uzun vadede alınması gereken tedbirler üzerinde duruldu. 
     Açıklamada, şöyle denildi 
     "Bir taraftan halkın sorunlarının çözülmesi için gereken bütün tedbirler alınırken, diğer taraftan bölücülük başta olmak üzere her türlü kanunsuz eyleme kesinlikle müsamaha gösterilmemesi gerektiği bir kez daha vurgulanmıştır. 
     Toplantıda, devlet kurumları, sivil toplum kuruluşları ve herkesin büyük bir sorumluluk duygusu içerisinde hareket ederek son olaylarla ilgili yargı sürecine katkıda bulunmaları hususunun altı özellikle çizilmiştir." 
     
</TEXT>
</DOC>
