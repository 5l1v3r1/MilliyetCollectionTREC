<DOC>
<DOCNO> 372425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sondun20.html </URL>
<DATE> 2005/08/24/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Suudi şeyhi, Papa 16. Benediktus'un doğduğu evi satın almak istiyor 
</HEADLINE>
<TEXT>

     Suudi Arabistan'dan bir şeyhin, Papa 16. Benediktus'un Münih kenti yakınlarında bulunan Marktl am Inn adlı kasabadaki doğduğu evi satın almak istediği bildirildi. 
     Papa'nın doğduğu evin bugünkü sahibi Claudia Dandl'ın sözcüsü Victoria Rauh, Almanya, ABD ve bazı Arap ülkelerinden evi satın almak isteyen yaklaşık 30 kişinin müracaatta bulunduğunu, bugüne kadar en fazla 5 milyon avro teklif eden bu kişiler arasında, evi yazlık rezidans olarak kullanmak isteyen bir Suudi şeyhinin de bulunduğunu belirtti. 
     Rauh, Dandl'ın, evi ziyaret etmek isteyen kişilerin çokluğundan şikayetçi olduğunu, yakında evi kime satacağı konusunda karar vereceğini kaydetti. 
     Dandl ise evi dini önemine uygun olarak ve vatandaşların da isteği doğrultusunda en uygun kişiye satmak istediğini söyledi. 
     Papa'nın evini satın almak isteyen ve en düşük teklifi yapan kişinin 9 yaşında Jenny adlı bir kız çocuğu olduğu, Jenny'nin evi, bugüne kadar biriktirdiği yaklaşık 140 avroya almak istediği kaydedildi. 
     
</TEXT>
</DOC>
