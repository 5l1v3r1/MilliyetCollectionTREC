<DOC>
<DOCNO> 375645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/spor/spo02.html </URL>
<DATE> 2005/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sözünü tutmadı' 
</HEADLINE>
<TEXT>


Fenerbahçe İkinci Başkanı Nihat Özdemir, Başkan Aziz Yıldırım'ın isteği doğrultusunda Hakan Bilal Kutlualp ile görüşüp istifasını istediğini doğruladı. Özdemir, "Teklifi önce kabul etti, sonra vazgeçti" dedi 

YUSUF KOBAL 


Fenerbahçe'de Hakan Bilal Kutlualp'in istifasıyla ilgili gelişmeler büyük bir hızla devam ediyor. Başkan Aziz Yıldırım ve kardeşi Ali Yıldırım ile arası bozuk olan, diğer yöneticiler tarafından da "Fazla ön plana çıktığı için" istenmeyen adam ilan edilen Kutlualp konusunda İkinci Başkan Nihat Özdemir çarpıcı açıklamalar yaptı. 
Başkan Aziz Yıldırım'ın isteği doğrultusunda Hakan Bilal Kutlualp ile görüştüğünü ve istifa etmesini istediğini doğruladı. Özdemir, Kutlualp'in bu talebe önce sıcak bir yaklaşım gösterdiğini ancak son dakikada geri adım atarak, vazgeçtiğini iddia etti. 
Nihat Özdemir, "Başkanımız Aziz Yıldırım, Hakan Bilal Kutlualp ile konuşmamı ve istifasını vermesini istedi. Kutlualp de bu isteğe, 'Peki' diyerek olumlu yaklaştı. Pazar gününe kadar istifa edeceğini söyleyen Kutlualp, pazartesi günü başkalarıyla konuştuğunu ve o başkalarının kendisine istifa etmemesini söylediğini bildirip, kararından vazgeçti. İstifa sözü vermişti ama tutmadı" yorumunu yaptı. 
Sarı - Lacivertli yöneticiler, Hakan Bilal Kutlualp'i kararından vazgeçiren faktörleri öğrenebilmek için kolları sıvadı. Başta Aziz Yıldırım olmak üzere yöneticilerin büyük bölümü Kutlualp'in bir an önce yönetimdeki görevinden istifa etmesini bekliyor. 

Durmak yasak 

A Milli Takım aday kadrosunda yer almayan Rüştü Reçber ile Tuncay Şanlı, Sarı-Lacivertli oyuncuların izine çıkmasına rağmen Samandıra Tesisleri'nde yoğun bir çalışma programına girdi. 
Sezon başındaki hazırlık kampına katılmayan ve sakatlığı olan kaleci Rüştü eksiklerini gidermek için ter dökerken, üç maç ceza alan ve takımdan uzak kalan Tuncay da formunu korumaya çalışıyor. 
Rüştü'nün sakatlığında olumlu gelişmelerin olduğu ve büyük ihtimalle Ankaraspor karşılaşmasında takımdaki yerini alabileceği öğrenildi. Kulüp doktorları Milan maçı yaklaşırken, tecrübeli eldiveni hazır hale getirebilmek için adeta seferberlik ilan etti. Rüştü, "Kritik haftalarda bir an önce takıma dönmek istiyorum" dedi. 

Ödemeler yapılıyor 

Geçtiğimiz sezonu şampiyon tamamlayarak camianın yüzünü güldüren Fenerbahçe'de prim sorunu nihayet çözüme kavuştu. Teknik Direktör Daum'un geçen yılla ilgili prim raporunu yönetime ilettiği öğrenildi. Alman teknik adamın, futbolcularına oynadıkları süre ve performanslarına göre dağıtım yaptığı öğrenildi. Sarı - Lacivertli yöneticiler, Daum'un kararı doğrultusunda futbolculara önümüzdeki hafta ödeme yapmaya hazırlanıyor. Şampiyonluk primlerinin Sarı-Lacivertli oyuncuların hesaplarına yatırılacağı bildirildi. 

Biletler bekleniyor 

Şampiyonlar Ligi'nin ilk maçında deplasmanda Milan ile karşılaşacak olan Fenerbahçe'de, zorlu 90 dakika öncesinde gözler yönetime çevrildi. Taraftarların kendilerine ayrılan 4 bin biletin belirlenen süreden daha önce satışa çıkmasını istediği vurgulandı. 
Sarı-Lacivertliler'in Milano'daki maça akın etmeye hazırlandığı ve şimdiden turlara başvurularda bulunduğu öğrenildi. Maça yakın bir dönemde İtalya'da fuar olması ise sıkıntı yarattı. Taraftarların otellerde yer bulabilmek için yoğun bir çaba içinde olduğu belirtildi. Hatırlanacağı gibi Fenerbahçe Yönetimi, biletlerin 30 Euro'dan satılacağını açıklamıştı. 


</TEXT>
</DOC>
