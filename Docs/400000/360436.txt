<DOC>
<DOCNO> 360436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sonsiy08.html </URL>
<DATE> 2005/07/12/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Çiçek Hukukçular kavga etmez 
</HEADLINE>
<TEXT>

     Adalet Bakanı Cemil Çiçek, son günlerde yargıda kavga varmış gibi bir hava yaratıldığını belirterek, "Bizim lugatımızda kavga yok. Hukukçular kavga etmez. Keşke yazılanların altına ’Türk yargısına geçmiş olsun’ diye yazılsaydı. Bu, terör bölgesinde görev yapan hakim ve savcıları yüreklendirirdi, moral olurdu" dedi. 
     İdari yargıda 2 yıllık staj süresini tamamlayarak mesleğe kabul edilen 47 hakim adayı, Adalet Bakanlığı’nda düzenlenen törende, ad çekerek, ilk görev yerlerini belirlediler. 
     Törene, Yargıtay Başkanı Osman Arslan, Danıştay Başkanı Ender Çetinkaya, Adalet Bakanı Cemil Çiçek, Hakimler ve Savcılar Yüksek Kurulu üyeleri, Yargıtay ve Danıştay’dan bazı daire başkanları, üyeler, hakim adayları, aileleri ve diğer davetliler katıldı. 
     Törende konuşan Adalet Bakanı Çiçek, 12 gün önce üzücü bir olayın yaşandığını anımsattı. 
     Yargıya yönelik bazı taleplerin yazıldığını, söylendiğini, bunları olumlu bulduğunu belirten Çiçek, "Keşke 12 gün önce o olay yaşanmasaydı. O çocuğun babasını ve amcasını görünce, kendi babamı ve amcamı görmüş gibi oldum. Ama bazı gençlerimiz enerjilerini başka şeyler için kullanıyorlar. Bu ülkede herkese yetecek fırsat var. Bu ülkenin daha ileriye götürülmesi için uzlaşma, hizmet, hukuk ve yargı çok önemli" diye konuştu. 
     
     "HUKUKÇULAR KAVGA ETMEZ" 
     "Son günlerde yargıda kavga varmış gibi bir hava yaratıldı. Bizim lugatımızda kavga yok. Hukukçular kavga etmez" diyen Çiçek, şunları kaydetti 
     "Keşke yazılanların altına ’Türk yargısına geçmiş olsun’ diye yazılsaydı. Bu, terör bölgesinde görev yapan hakim ve savcıları yüreklendirirdi, moral olurdu. Bizzat gelerek ve telefonla arayarak, ’geçmiş olsun’ diyenler oldu. Aramayanların da canı sağ olsun. Bu açıklamaların ve yazılanların iyi niyetinden şüphem yok. Hukuk adamları kavga etmez. Bu, bize göre değildir. Uygar insanlar gibi tartışırız, konuşuruz. 
     Atatürk’ün modernleşme ve çağdaşlaşma projesinin, yargı en önemli unsunu olmuştur. Hakimler Anayasa, yasalar ve vicdanlarına göre hüküm vereceklerdir. Bu mesleğe alınanlar hangi usulle gelirse gelsin, Türk milletine, Türkiye Cumhuriyeti Devleti’ne hizmet borcundan başka hiçkimseye özel borcu yoktur. Bu meslek başka türlü anlayışı da kabul etmez." Çiçek, adli ve idari yargıda hakim açığının çok ciddi olduğunu, bu açığın, hemen kapatılmasa dahi, süreç içinde kapatılması gerektiğini söyledi. 
     Türkiye’de yargı birliğinin sağlanmasının önemli olduğunu, bu birliğin olmayışının sorunların çözümünü zorlaştırdığını ifade eden Çiçek, bu konunun Anayasal zeminde yeniden gözden geçirilmesine ihtiyaç olduğunu belirtti. 
     
     "ANAYASA’NIN YARGI BÖLÜMÜNDE DEĞİŞİKLİK" 
     Çiçek, "Anayasa’nın yargı bölümünde değişiklik yapmaya ihtiyaç var. Bu kesin. Ancak bunun için toplumsal uzlaşma gerek. Önümüzdeki dönemde Anayasa ve yasalarda bu değişikliği yapmak zorundayız. Aksi halde sorunlar devam edecektir. Yargı birliği sağlanırsa, bu sorunlar çözülecektir" diye konuştu. 
     Adalet Bakanı Çiçek, sorunların sıkça konuşulmasının çözümü de kolaylaştıracağını, hukuk adamlarının bu konuların başka noktalara çekilmesine fırsat vermeyeceğini belirterek, mesleğe yeni başlayan hakimlere başarılar diledi. 
     Törende konuşan dönem birincisi Ankara İdari Hakim Adayı Tahsin Tosun da laik ve demokratik cumhuriyete, Atatürk ilke ve inkılaplarına bağlı kalarak, hiçbir gücün önünde eğilmeden görev yapacaklarını söyledi. 
     Törende daha sonra dönem birincisi Tahsin Tosun’a plaket, dizüstü bilgisayar ve cep telefonu Yargıtay Başkanı Aslan tarafından verildi. 
     Dönem ikincisi Betül Fırat, Danıştay Başkanı Çetinkaya, üçüncü Ayhan Kılıç’a da Adalet Bakanı Çiçek’ten plaket ve hediyesini aldı. 
     Törende daha sonra 47 idari hakim adayı ad çekerek, görev yerlerini belirledi. 
     
     FEHRİYE ERDAL’IN İADESİ 
     Adalet Bakanı Çiçek, törenden ayrılırken, Özdemir Sabancı cinayetinin faili terörist Fehriye Erdal’ın iadesine ilişkin soru üzerine, Türkiye’nin daha önce Erdal’ın iadesini istediğini, ancak Erdal’ın, Türkiye’de idam cezası var diye iade edilmediğini anımsattı. 
     Anayasa ve yasalardan idam cezası kaldırıldıktan sonra iade talebinin tekrarlandığını, ancak bu sefer de "biz yargılayacağız" diye Erdal’ı iade etmediklerini anlatan Çiçek, şöyle konuştu 
     "Ancak geçen günlerde bir mahkeme, Sabancı cinayetinden Belçika’da yargılanamayacağına karar verdi. Ancak bu karara ilişkin usulü işlemler henüz tamamlanmadı. Türkiye, her zaman terörle mücadelede uluslararası işbirliğinin önemini vurgulamıştır. 
     İngiltere’deki son terör saldırısından sonra da bu daha önemli hale gelmiştir. Türkiye bu feryadını uluslararası camiada dile getirmiştir. 
     İngiltere’deki üzücü olayın ardından bu konular daha da önem arz etmektedir. İlgili devletler de hukuklarında bir boşluk varsa, bu konuyu yeniden gözden geçirmelidirler." 
     
</TEXT>
</DOC>
