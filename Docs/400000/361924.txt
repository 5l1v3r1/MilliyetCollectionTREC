<DOC>
<DOCNO> 361924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/son/sontur17.html </URL>
<DATE> 2005/07/17/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Alanyalı iki esnaftan 5 gündür haber alınamıyor... 
</HEADLINE>
<TEXT>

     Antalya'nın Alanya İlçesi'ne bağlı Avsallar Beldesi'nden ortak tanıdıklarının cenazesine katılmak için Tarsus'a giden Murat Aslanpençesi ve Faik Öner'den, 5 gündür haber alınamadığı bildirildi. 
     Alınan bilgiye göre, bir işyerinin ortaklarından Faik Öner 31 ile bir süre önce İstanbul'dan tatile gelen arkadaşı Murat Aslanpençesi 25 , 12 Temmuz Salı günü ortak tanıdıklarının cenaze törenine katılmak üzere Tarsus'a gitti. 
     Tarsus'tan Alanya'ya dönmek üzere bir gün sonra 07 E 8744 plakalı otomobille yola çıktıkları öğrenilen iki arkadaştan, bir daha haber alınamadığı bildirildi. 
     Faik Öner'in ortağı Orhan Koca, arkadaşlarının trafik kazası geçirme ihtimalini gözönünde bulundurarak, Tarsus-Alanya arasında akrabalarıyla birlikte karadan ve denizden arama yaptıklarını, ancak bir sonuç alamadıklarını belirtti. Koca, ''Cep telefonlarını aradığımızda çalıyor, ancak yanıt vermiyordu. Ardından cep telefonları da kapandı. Olayı polise bildirdik. Arkadaşlarımızın hayatlarından endişe ediyoruz'' dedi. 
     
</TEXT>
</DOC>
