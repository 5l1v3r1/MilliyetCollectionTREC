<DOC>
<DOCNO> 391498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sontur05.html </URL>
<DATE> 2005/11/01/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
İnanılmaz kazalar zinciri... 
</HEADLINE>
<TEXT>

     Yaşar ANTER DHA 

      BODRUM'da, takla atan otomobil, İngiliz turistlerin aracının üzerine düştü. İngiliz turistlerin yaralandığı kaza yerinde inceleme yapan jandarmanın minibüsüne de bir otomobil çarptı, bu sırada aracın dışında olan askerler şans eseri kurtuldu. 
     Kazalar zinciri dün gece, Emin Anter bulvarında meydana geldi. Gümüşlük Beldesi'nde bir restoranda müdür olan 28 yaşındaki Özlem Yıldırım, Bodrum'dan Milas yönüne giderken, aşırı hız nedeniyle, kullandığı 34 VH 249 plakalı otomobilin direksiyon kontrolünü kaybederek 4 şeritli yolu gidiş-geliş olarak ikiye ayıran orta refüje çarparak havalandı. Otomobil, karşıdan gelen, Efes gezisinden dönen İngiliz turist 24 yaşındaki Oliver Daniels'in kullandığı 48 UK 945 plakalı kiralık otomobilin üstüne düştü. Oliver Daniels ile sevgilisi 21 yaşındaki Sara Armstrong'un bulunduğu otomobil hurdaya döndü. Yaralı sevgililer ambulansla Özel Bodrum Hastanesi'ne kaldırıldı. 
     Bodrum-Milas karayolunun tek yönlü olarak yaklaşık 45 dakika trafiğe kapalı kaldığı kazada, olay yerinde inceleme yapan ve güvenlik tedbirleri alan jandarmanın minibüsüne, aşırı hız ve dikkatsizlik nedeniyle turizmci Emin Yıldırım 48 UL 307 plakalı otomobiliyle arkadan çarptı. Aracın dışında bulunan iki jandarma eri ile otomobilin sürücüsü kazadan şans eseri yara almadan kurtuldu. Aynı anda Bodrum yönünden hızla gelen bir başka otomobil, jandarma aracına çarpmak üzereyken sert fren yaparak son anda durabildi. 
     Hastaneye kaldırılan Armstrong'un kaburgalarında kırıklar olduğu saptanırken, Daniels'in iç kanama geçirmiş olabileceği belirtildi. İngiliz turistlerin Londra'dan bir hafta önce tatile geldikleri, Gümbet'teki Jasmin Otel'de konakladıkları ve kiraladıkları otomobille gittikleri Efes'ten dönerken kaza geçirdikleri öğrenildi. 
     Kazadan burnu bile kanamadan kurtulan ve uzun süre olayın şokunu atlatamayan Özlem Yıldırım olay yerinde verdiği ifadede Milas'a gidiyordum. Biraz hızlıydım galiba. Ne olduğunu bilmiyorum, birden ortadaki refüje çarptım. Otomobilim havalandı, havada döndü. Gerisini hatırlamıyorum. Çok üzgünüm, tüm suç bende'' dedi. 
     
</TEXT>
</DOC>
