<DOC>
<DOCNO> 398028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sontur25.html </URL>
<DATE> 2005/11/25/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Başhekim görevden alındı, hastalar taburcu edildi 
</HEADLINE>
<TEXT>

     Kırıkkale’nin Karakeçili Devlet Hastanesi’nde başhekim ve hastane müdürü, İlçe Kaymakamlığı’nca yürütülen soruşturma kapsamında görevden alındı. Başhekimin görevden alınmasının ardından hastanede uzman hekim kalmaması üzerine yatakta tedavi gören hastaların bir kısmı taburcu edildi, bir kısmı da Kırıkkale’ye sevk edildi. 
     AA muhabirinin aldığı bilgiye göre, Karakeçili Kaymakam Vekili ve Kırıkkale Vali Yardımcısı Bestami Alkan, bir süre önce ilçe Devlet Hastanesi’nde "ihaleye fesat karıştırıldığı ve sahte rapor düzenlendiği" yönünde ihbar üzerine soruşturma başlattı. 
     Soruşturma kapsamında, Kaymakam Vekili Alkan, İlçe Sağlık Grup Başkanı Hasan Hatıroğlu ve Kaymakamlık Yazı İşleri Müdürü Yusuf Ürün ile birlikte hastanede denetim yaptı. Denetim sırasında soruşturmaya konu olan iddialarla ilgili hastanedeki belgeler tutanak altına alındı. Ayrıca, Devlet Hastanesi Başhekimi Uzman Doktor Feridun Karagöz ile Hastane Müdürü Cengiz Güler de 18 Kasım’da görevden alındı. 
     
     HASTALAR TABURCU EDİLDİ... 
     Hastane Başhekimi Karagöz’ün görevden alınmasının ardından, 25 yataklı hastanede uzman hekim kalmadı. Bunun üzerine yatarak tedavi gören 7 hastanın bir kısmı taburcu edildi, bir kısmı da Kırıkkale Yüksek İhtisas Hastanesi’ne sevk edildi. 
     Karakeçili Devlet Hastanesi Başhekimliği görevine vekaleten bakan Pratisyen Hekim Berkant Şaşmaz, kendisi ile birlikte hastanede 5 pratisyen hekim, 3 hemşire poliklinik hizmeti verildiğini söyledi. 
     Pratisyen hekimlerin hasta yatışı yapma yetkilerinin olmaması ve ancak bir hastayı 24 saat gözetimde tutma yetkisi verildiğini ifade eden Şaşmaz, "Bu nedenle hastanemizde yataklı tedavi gören hastaları taburcu ve başka hastaneye sevk etmek zorunda kaldık. Şu anda sadece poliklinik hizmeti veriyoruz. Yataklı tedavi görmesi gereken hastaları ise sevk ediyoruz" dedi. 
     
</TEXT>
</DOC>
