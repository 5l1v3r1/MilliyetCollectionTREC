<DOC>
<DOCNO> 381207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/son/sonspo27.html </URL>
<DATE> 2005/09/24/ </DATE>
<TIME> 23.00 </TIME>
<AUTHOR>  </AUTHOR>
<HEADLINE>
Daum "Galibiyeti Fenerbahçe ailesinin annelerine armağan ediyorum" 
</HEADLINE>
<TEXT>

     Fenerbahçe Teknik Direktörü Christoph Daum, Kayserispor karşısında elde ettikleri 3-0’lık galibiyeti, Fenerbahçe ailesinin tüm annelerine hediye ettiklerini söyledi. 
     Maçtan sonra düzenlediği basın toplantısında, Alman teknik adam, maç boyunca desteklerinden dolayı taraftarlara teşekkür ederek, "Şimdiden taraftarlarımızı çarşamba günü PSV Eindhoven maçına davet ediyorum. O maçta da da onların desteğine ihtiyacımız olduğunu belirtmek istiyorum" dedi. 
     Kayserispor karşısında gerçekten topu iyi koşturmasını ve iyi pozisyon almasını bildiklerini kaydeden Daum, ortaya koydukları performansla ilgili şu değerlendirmeyi yaptı 
     "İlk yarıda, ikinci yarıdaki baskıyı rakibimize hissettiremedik. 
     Volkan’ın sergilemiş olduğu performanstan çok mutluyum, kendisini tebrik ediyorum. İlk yarıda Yordanov’un topunu çataldan çıkardı. Gayet sakindi, işini yaptı. İyi bir kalecinin böyle olması gerektiğine inanıyorum. Tabii Kayserispor gibi sahaya iyi dizilen, iyi kapanan, iyi organize edilen bir takıma karşı zorlandık. İkinci yarı farklı bir anlayışla karşılarına çıkıp, sonuca gitmesini bildik. 
     Yapmış olduğumuz Nobre ve Mehmet değişikliğiyle rakibimize baskıyı her geçen dakika artırdık ve maçı hakkımız olan galibiyetle bitirdik. 
     Herkesin gözüne hoş gelmesi açısından ilk yarıyı hazırlık olarak yorumlayıp, daha sonra galibiyete giden hamleyi yapmayı bildiğimizi söyleyebiliriz. Taraftarımıza da güzel bir maç izlettirdik." 
     
     TARAFTARLARA TEŞEKKÜR 
     Daum, Fenerbahçeli taraftarların kendisine yaptığı sevgi gösterilerine de teşekkür ederek, "Taraftarların şahsıma gösterdiği ilgiye teşekkür ederim. Bu sadece bir teşekkür ile geçiştirilemez. 
     Yapacağımız çalışmalar ve takımım ortaya koyacağı performansla bu desteğe yanıt vereceğim" dedi. 
     Almanya’da Köln’ün Express gazetesinde kendisi ile ilgili yer alan bir haberde, bire bir yapmadığı açıklamaların bulunduğunu ifade eden Christoph Daum, röportaj metninden sanki Almanya Milli Takımı’na gitmek istiyormuş gibi bir yorum çıkarılabileceğinin altını çizerek, "Ben röportajda onlara Fenerbahçe ile sözleşmem olduğunu ve burada mutlu olduğumu, görevimin başında olduğumu söyledim. Bir de ’bir daha kesinlikle Almanya yok’ gibi bir cümle kullanılmış. Bu benim tarzım değil. Bu da yanlış" diye konuştu. 
     Daum, Almanya’da oynayan futbolcu Lucas Podolski ile ilgili yorumların kendisine ait olmadığını da anlatarak, "Türkiye’de 6 yabancı oyuncu kısıtlaması söyledim. Bu oyuncu ile ilgili görüşmemiz olmadığını belirttim. Transferin gündeme gelmesi halinde de bunun mümkün olmayacağını ifade ettim" dedi. 
     Christoph Daum, konuyla ilgili tüm açıklamalarını Alman SIL haber ajansına yazılı olarak gönderdiğini de vurguladı. 
     Fenerbahçeli teknik adam, Tuncay’ı bir pozisyonda kasığından sakatlandığı için oyundan aldığını belirtti. 
     Daum, bir yabancı gazetecinin PSV Eindhoven ile ilgili değerlendirme sorusu üzerine şunları kaydetti 
     "PSV Eindhoven uluslararası anlamda tecrübeli bir takım. 
     Uluslararası mücadelelerde ilk 10 içine girebilecek takımlardan birisi. İyi organize olan, taktiksel disiplini üst düzeyde bir ekip. 
     Bazı oyuncularıyla çok kontraatağa kalkıyorlar. Cocu da takımı yönlendiren bir oyuncu. Dünya çapında bir antrenörleri var. Guus Hiddink Türk futbolunu da yakından tanıyan tecrübeli bir hoca." 
     
     PSV EINDHOVEN PAZARTESİ İSTANBUL’DA 
     Fenerbahçe’nin Avrupa Şampiyonlar Ligi E Grubu’nda 28 Eylül Çarşamba günü karşılaşacağı Hollanda’nın PSV Eindhoven takımı, 26 Eylül Pazartesi günü İstanbul’a gelecek. 
     Hollanda ekibinin, 25 Eylül Salı günü Fenerbahçe’nin Dereağzı tesislerinde bir antrenman yapacağı bildirildi. 
     Fenerbahçe yarın sabah yapacağı antrenmanla PSV Eindhoven maçının hazırlıklarına ara vermeden başlayacak. 
     
     SERKAN "GÜZEL OYUNUMUZ PSV EINDHOVEN MAÇINDA DA SÜRDÜRECEĞİZ" 
     Fenerbahçeli futbolcu Serkan Balcı, Kayserispor ile çok zor bir maç oynadıklarını belirterek, "Son dakikaya kadar iyi mücadele ettik, rakibimiz defans yaptı. Zor oldu ama farklı galibiyet geldi, mutluyuz" dedi. 
     Artık Şamiyonlar Ligi maçını düşünmeye başladıklarını kaydeden Serkan, "Şampiyonlar Ligi’nde devam etmek için iç saha maçlarını kazanmalıyız. Bu inancımız olduğu müddetçe PSV Eindhoven maçını da kazanırız. Bu güzel oyunumuzu PSV Eindhoven maçında da sürdüreceğimize inanıyorum" ifadelerini kullandı. 
     Tuncay ise oyunun başında bir pozisyonda sakatlandığını söyleyerek, durumunun yarın yapılacak MR’dan sonra netleşeceğini ifade etti. 
     Karşılaşmanın hakemi Selçuk Dereli maçtan sonra yaptığı açıklamada, izleyenlerin zevk aldığı bir karşılaşma olduğunu belirterek, "Sahadaki futbolcu arkadaşlar oldukça iyi niyetliydi. 
     Kendilerine teşekkür ediyorum" dedi. 
     
     FB İNTERNET SİTESİ "GOLLERLE ANA YAZDIK" 
     Fenerbahçe’nin resmi internet sitesi "www.fenerbahce.org" ise Kayserispor maçında golleri Alex, Nobre ve Anelka’nın atmasını ilginç bir şekilde değerlendirdi. 
     Sitede, gollerde imzası bulunan üç futbolcunun baş harflerinin oluşturduğu ’ANA’ kısaltmasının, maç öncesinde pankartlarla verilen mesaja destek niteliği taşıdığını ileri sürüldü. 
     
</TEXT>
</DOC>
