<DOC>
<DOCNO> 386627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sondun40.html </URL>
<DATE> 2005/10/14/ </DATE>
<TIME> 21.20 </TIME>
<AUTHOR>  </AUTHOR>
<HEADLINE>
UNDP Başkanı Derviş'ten, Afrika'daki açlık için uzun soluklu çözümler... 
</HEADLINE>
<TEXT>

     BM Kalkınma Programı UNDP Başkanı Kemal Derviş, Afrika'da açlıkla mücadele ve gıda güvenliği için uzun soluklu çözümler gerektiğini söyledi. 
     UNDP Başkanı olarak dünyanın en yoksul kıtası olan Afrika'yı ilk ziyaretine çarşamba günü başlayan Derviş, Afrika'nın kıtlığın olduğu sahil bölgesinde açlık sorununun üstesinden gelinebilmesi için, daha fazla kaynağa ihtiyaç duyulduğunu kaydetti. 
     Derviş, kıtlığın en kötü vurduğu Afrika ülkesi Nijer'in kırsal bölgelerini gezdikten sonra yaptığı açıklamada şunları söyledi 
     ''Gıda sağlanan kamplar çok önemli. Bu yardımlar, açıkçası krizi hafifletiyor ve daha üstesinden gelinebilir bir noktaya getiriyor. Ancak bizim çabalarımız, şimdi gıda güvenliğini gerçekten sağlayacak, çocuk ölümlerini azaltacak ve anne sağlığını geliştirecek karmaşık mekanizmalar kurmaya odaklanmalı. Bu konuda kuşatıcı bir yaklaşım benimsemek zorundayız.'' Nijer Başbakanı Hama Amadu ile görüşmesinden sonra, Afrika'nın sahil bölgesindeki açlıkla mücadele için tahsis edilen kaynakların artırılmasına ihtiyaç duyulduğunu söyleyen Derviş, ''Ancak sadece krize cevap vermek yeterli değil, bölge için uzun soluklu bir taahhüt gerekiyor'' dedi. 
     Derviş, Nijer'in kırsal bölgelerinde gıda dağıtımı yapan Sınır Tanımayan Doktorlar Örgütü'nün kampını ziyaret etti ve UNDP tarafından kurulan bir çocuk bakımevinin açılışını yaptı. 
     Diğer bazı Batı Afrika ülkeleri gibi Nijer'de de 2004'teki kuraklık ve çekirge istilası yüzünden açlık krizi bulunuyor. Mart ve nisan aylarında ülkede en üst düzeye çıkan açlıktan, aralarında hamile kadınlar ve bebeklerin de bulunduğu 3,6 milyon insan etkilenmişti. 
     Son aylarda durumun nispeten iyileşmesine rağmen, ülkede yetersiz beslenme yüzünden çocuklar arasında ölüm oranı yüksek seyretmeye devam ediyor. 
     Ülkede her hafta yetersiz beslenmeden yaklaşık 1000 çocuğun tedavi altına alındığı belirtiliyor. 
     
</TEXT>
</DOC>
