<DOC>
<DOCNO> 376288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/spor/spo30.html </URL>
<DATE> 2005/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Lorant iddialı 

SİVASSPOR, Teknik Direktörü Werner Lorant, lider Galatasaray'a gözdağı verdi. Alman hoca, "Biz her maça 3 puan parolasıyla çıkıyoruz. Galatasaray'ı daha önce 2 maçta yendim. Rakibimize saygı duyuyoruz, ancak korkumuz yok" dedi. Zorlu maç öncesi Kırmızı - Beyazlılar'da belinden ameliyat olan Petkoviç ile cezalı Yasir dışında eksik bulunmuyor. 

Bakkal'ın kozu Bülent 

GENÇLERBİRLİĞİ'NİN yeni teknik patronu Mesut Bakkal, milli maçlar nedeniyle lige verilen aranın kendisi ve ekibi için büyük bir şans olduğunu söyledi. Bakkal, yardımcısı Bülent Korkmaz'ı da överek, "Bülent'in futbolcularla olan iyi diyaloğu ve takıma kazandırdığı sinerji, meyvelerini vermeye başlayınca, herkes bu takımı izlemekten büyük keyif alacak" diye konuştu. 

Yabancılar hazır 

KONYASPOR'UN yeni transferleri Mısırlı Ahmed Belal ve Kamerunlu Bebbe Gustave'nin, Gençlerbirliği önünde forma giyebileceği açıklandı. İki futbolcu da, ilk antrenmanlarında göz doldurdu. Basın Sözcüsü Sefa Ortaç, "Ahmet Belal fizik kondisyon açısından hazır. Gustave konusunda ise hocamız karar verecek" dedi. 

Uşak'ta fanatik avı 

UŞAKSPOR - Karşıyaka maçında yaşanan olayların ardından emniyet, fanatik taraftarları belirlemeye başladı. Olayların, saniye saniye kameraya alındığını açıklayan Uşak Emniyet Müdürü Ali Kalkan, "Görüntüler inceleniyor. Olaylara karışanları tespit edip, haklarında yasal işlem başlatacağız. Uşak'ta bu tür olayların yaşanmasına izin vermeyeceğiz" diyerek tavrını ortaya koydu. 

Sevinç ve hüzün 

AVRUPA İşitme Engelliler Plaj Voleybolu Şampiyonası dün Antalya'nın Alanya İlçesi'nde başladı. Dinek sahilinde düzenlenen ve 13 ülkeden 34 takımın katıldığı şampiyonada, Türkiye, bayanlarda ve erkeklerde ikişer takımla mücadele ediyor. İlk gün bayanlarda Yeter Ilıca - Çağla Ateş çifti, Slovak ekibi 2-0 yenerken, Hülya Saltık - Özlem Daşçı'dan oluşan ikinci takımımız Beyaz Rusya'ya 2-0 teslim oldu. 


</TEXT>
</DOC>
