<DOC>
<DOCNO> 383210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/dunya/axdun02.html </URL>
<DATE> 2005/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Solana Müzakere gününde başlayacak 
</HEADLINE>
<TEXT>


Belçika'nın Le Soir gazetesine demeç veren Javier Solana, 'Türkiyeye karşı üstlendiğimiz yükümlülük söz konusu' dedi 


AB Dış Politika ve Güvenlik Yüksek Temsilcisi Javier Solana, mevcut sorunlara çözüm bulunacağını ve Türkiye'nin katılım müzakerelerinin yarın başlayacağını söyledi. 
Solana, Belçika'nın Le Soir gazetesine verdiği özel demeçte, "Durum çok vahim mi " sorusunu yanıtlarken, "Rahatsız bir durum var. Sonuca ulaşmak için pazar akşamı bakanların toplanmasının gerekmesini ben garip karşılıyorum. Çözüm bulacağımızdan ve müzakerelerin pazartesi günü yarın başlayacağından şüphem yok. Türkiye'ye karşı üstlendiğimiz yükümlülük söz konusu" dedi. 
AB'nin bazı üyeleriyle Türkiye arasında her zaman "zor ilişkiler" bulunduğunu, ancak Türkiye - AB ilişkilerinin çok eskiye dayandığını anlatan Solana, 1999'da Helsinki zirvesinde Türkiye'nin adaylığının kabul edildiğini, daha sonra AB Komisyonu'nun müzakerelere yeşil ışık yaktığını hatırlattı ve "Pazartesi sürecin sonu değil başlangıcı" ifadesini kullandı. 

'Sonuna kadar' 
Küresel gelişmelerin, Türkiye'nin AB'ye katılımı gereğini ortaya koyduğunu, 3 Ekim'den sonra da küresel gelişmeleri ve AB'nin büyük bir ülkeyi sindirim yeteneğini izlemek gerekeceğini anlatan Solana, "imtiyazlı ortaklık"tan söz etmenin zamanı olmadığını belirterek, "Yasal olarak, müzakerelere sonuna kadar gitmek üzere başlıyoruz" diye konuştu. 


</TEXT>
</DOC>
