<DOC>
<DOCNO> 366597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/spor/spo02.html </URL>
<DATE> 2005/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Özat çark etti 
</HEADLINE>
<TEXT>


Fenerbahçe Kaptanı'nın, MHK seminerindeki çıkışı, yönetimden tepki aldı. Geçen sezon Giray Bulak ile girdiği polemikten dolayı da vukuatlı olan Ümit ise yanlış anlaşıldığını açıklamak zorunda kaldı 

YUSUF KOBAL 


Abant'taki MHK seminerinde, "Serdar Tatlı, Mustafa Çulcu ve Bülent Demirlek 50 tane penaltı verse ağzımı açmam, itiraz etmem. Çünkü onlara güveniyorum. Diğer hakemler de onlar gibi olsun" diye konuşan Ümit Özat büyük tepki aldı. 
Sezon başlamadan hakemlerin büyük bölümünün Fenerbahçe'ye cephe almasına neden olabilecek bu açıklama, geçen sezonki Giray Bulak kavgası ile birleşince yönetim kurulu adeta patladı. Apar topar bir açıklama yapan Ümit Özat, "Yanlış anlaşıldığını" söyledi. 
Fenerbahçe'nin resmi internet sitesine bir açıklama yapan Ümit, "Ben bütün hakemlerimize saygı duyuyorum ve hepsine güveniyorum. Her şeyden önce kendi kardeşim hakemlik yapıyor. Hakemlik müessesesini eleştirmek gibi bir amacım yok. Toplantıda yaşanan talihsizlik, benim sadece üç hakem ismini vermiş olmamdan kaynaklanıyor" dedi. 
Hakemleri koruyan ifadeler kullanan Ümit şöyle devam etti "Sahaya çıktıkları zaman taraftarları olmayan tek maç görevlileri hakemlerdir. Bu kadar zor şartlarda görev yapan hakemlerimiz için bir profesyonel oyuncu olarak düşüncelerimin medyada farklı yansıtılmasına üzüldüm. Konuşmalarım farklı algılandı." 

Anelka'nın dönüşü 

Bir günlük iznin ardından Gençlerbirliği maçının hazırlıklarına başlayan Fenerbahçe'de sakatlığı nedeniyle arkadaşlarından ayrı kalan Anelka, takımla çalışmalara başladı. 
Antrenmanlara sakat Servet, Kemal ve Üniversite Milli Futbol Takımı'nda bulunan Can katılmadı. Daum, akşamki idman öncesi tesislerde toplantı yaparak, futbolcularına yeni sezondaki oyun anlayışlarıyla ilgili teknik bilgiler verdi. Kulüp doktoru Ethem Kavukçu da, doping kontrolü ve bu konulardaki değişikliklerle ilgili açıklamalar yaptı, futbolculara broşür dağıttı. 

İkitelli'ye iki veto 

Fenerbahçe'de, hem Teknik Direktör Daum, hem de yönetim Atatürk Olimpiyat Stadı'nı istemeyince, ikinci hafta oynanacak Diyarbakırspor maçının Şükrü Saracoğlu Stadı'nda oynanmasına karar verildi. Sarı - Lacivertliler, yeni değişen çimlerin bozulmasından korkarken, karşılaşmanın İzmir'de yapılması da düşünüldü, ancak Universiade nedeniyle buradan vazgeçildi. Yönetim, ulaşım ve güvenlik zaafları nedeniyle İkitelli'yi istemedi. 

Fener'i düşündü 

Brezilya Milli Takımı Teknik Direktörü Carlos Alberto Parreira, Fenerbahçe'yi düşünerek, Alex'i milli takım kadrosuna almadı. Sarı - Lacivertliler'in sezona yeni başlayacağını ve bu oyuncuya ihtiyacı bulunduğunu düşünen Parreira, 17 Ağustos'ta Hırvatistan ile deplasmanda oynanacak olan karşılaşmanın kadrosunda Fenerbahçeli futbolcuya yer vermedi. 


</TEXT>
</DOC>
