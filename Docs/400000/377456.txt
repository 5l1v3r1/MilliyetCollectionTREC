<DOC>
<DOCNO> 377456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/yasam/ayas.html </URL>
<DATE> 2005/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
4. büyük yangında 200 hektar gitti 
</HEADLINE>
<TEXT>


Antalya'nın Serik ilçesindeki yangın 1.5 gün sürdü. 200 hektar ormanlık alanı kül eden yılın 4. büyük yangınında kundaklama ihtimali üzerinde duruluyor 

SONER KOCAER Antalya DHA 

Antalya'nın Serik İlçesi Akbaş köyü yakınlarında önceki gün sabah saat 08.40'ta başlayan ve dün saat 13.00 sıralarında kontrol altına alınabilen yangında, 150 hektarı kızılçam olmak üzere 200 hektar ormanlık alan kül oldu. 

4 ayrı bölgede yangın 
Orman işçileri, yangının önünü kesebilmek için dozerlerle sabaha kadar şerit açma çalışması yaptı. Gece 3 ayrı noktada daha yangın başlaması, kasıt olasılığını gündeme getirdi. Yangının asıl merkezine yakın olmayan noktalardaki bu 3 yangın kısa sürede söndürüldü. Ancak büyük yangın devam etti. Yangın söndürme çalışmalarına 8 helikopter, 4 uçak, 8 dozer, 100 arozöz, 150 orman ve sivil savunma işçisi, 200 jandarma eri ve 150 kişi katıldı. 
Yangında 3 ağıl, 1 samanlık, 1 otomobil ve 1 boş ev yandı. Can güvenliği gerekçesiyle Aşağı Kermen Mahallesi'nde 30, Yukarı Kermen Mahallesi'nde 15 ve Karataşlar Mahallesi'nde de 15 olmak üzere 60 ev boşaltıldı. Yaşlılar ile bebeği olan kadınlar, geceyi Yukarı Kocayatak beldesindeki Milli Eğitim Pansiyonu'nda geçirdi. 
Yetkililer, yangının, bu yıl meydana gelen 4. büyük yangın olduğunu söyledi. 




</TEXT>
</DOC>
