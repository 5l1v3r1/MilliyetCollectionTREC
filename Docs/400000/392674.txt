<DOC>
<DOCNO> 392674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/spor/spo05.html </URL>
<DATE> 2005/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Lejyonerler iş başında 
</HEADLINE>
<TEXT>


Milli Takımlar Teknik Direktörü Fatih Terim, İstanbul'a getirerek yormak istemediği Avrupa'da top koşturan milli futbolcuları doğrudan İsviçre'ye gönderdi. Emre ve Fatih Akyel dışındaki lejyonerler dün Yverdon kentine giderek kampa girdi 

ERHAN TELLİ 


Ay - Yıldızlı lejyonerler, A Milli Takımımız'ın, 2006 Dünya Kupası'na katılma yolunda İsviçre ile 12 Kasım cumartesi günü deplasmanda oynayacağı play - off ilk karşılaşması için dün bu ülkeye çıkarma yaptı. Milli Takımlar Teknik Direktörü Fatih Terim dün akşam saatlerinde İstanbul'da toplanan kafilenin bugün İsviçre'ye gidecek olmasını göz önünde bulundurarak, lejyoner futbolculara doğrudan İsviçre'ye gitmeleri talimatını verdi. 
Avrupa'da top koşturan yıldızları kısa bir süre için İstanbul'a getirip yormak istemeyen Terim, oyuncularını aynı gün İsviçre'de kampa aldırdı. Tecrübeli teknik adam, yardımcısı Oğuz Çetin'in yanı sıra milli takım doktorları ve masörlerini de bu ülkeye gönderdi. 

Kafile bugün gidiyor 
Real Sociedad'lı Nihat Kahveci, Hertha Berlin'li Yıldıray Baştürk, Schalke'li Hamit Altıntop, Kaiserslautern'li Halil Altıntop, Köln'lü Alpay Özalan, Borussia Dortmund'lu Nuri Şahin ve Anderlecht'li Serhat Akın dün Yverdon kentindeki Grand Otel'de kampa girdi. Newcastle United'da oynayan Emre Belözoğlu ile Paok'da forma giyen Fatih Akyel ise kendi istekleri ile Türkiye'ye geldi. 
İstanbul'da dün akşam toplanan Milli Takım kafilesi ise bugün saat 10.00'da İsviçre'ye hareket edecek. Yverdon'da dört gün boyunca kamp yapacak olan Ay - Yıldızlılar, cuma günü 12.00'de maçın oynanacağı Bern kentine geçecek. Teknik Direktör Fatih Terim, salı günü kamp yapılan otelde bir basın toplantısı düzenleyecek. 

Yakınlar yok 

Baraj turundaki rakibimiz İsviçre Milli Takımı evinde oynayacağı dev karşılaşma için toplandı. Teknik Direktör Köbi Kuhn'un kadroya davet ettiği futbolcular dün kampa girdi. İsviçre'nin kadrosu şöyle Kaleciler Fabio Coltorti, Pascal Zuberbühler. Defans Valon Behrami, Philipp Degen, Stephane Grichting, Ludovic Magnin, Patrick Müller, Philippe Senderos, Boris Smiljanic, Christoph Spycher. Orta saha Tranquillo Barnetta, Ricardo Cabanas, Daniel Gygax, Benjamin Huggel, Johann Lonfat, Johann Vogel, Raphael Wicky. Forvet Alexander Frei, Mauro Lustrinelli, Marco Streller, Johan Vonlanthen. 

Gözümüz Malta'da 

Türkiye Futbol Federasyonu'nun, 2012 Avrupa Futbol Şampiyonası için yaptığı adaylık başvurusunun ilk değerlendirme sonuçları bugün Malta'da açıklanacak. 
Futbol Federasyonu adına toplantıya sadece Euro 2012 Proje Sorumlusu Orhan Gorbon katılacak, ancak Türkiye'nin en büyük destekçisi olarak Şenes Erzik de sonuçlar açıklanırken hazır bulunacak. Malta'da düzenlenecek toplantının ardından aday ülke sayısı beşten üçe düşecek. Temmuz ayından önce aday olduklarını açıklayan, ancak bu ayda sunmaları gereken dosyaları hala UEFA'ya gönderemeyen Azerbaycan ve Rusya resmen elenecek. Bu ülkelerin ve Türkiye'nin dışında şampiyona için İtalya ve Yunanistan'ın tekli başvurusunun yanı sıra, Polonya-Ukrayna ile Macaristan-Hırvatistan'ın ortaklık projeleri bulunuyor. 
Futbol Federasyonu Başkanı Levent Bıçakcı, finalde en büyük rakiplerinin İtalya olduğunu söyledi. 


</TEXT>
</DOC>
