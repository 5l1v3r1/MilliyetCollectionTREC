<DOC>
<DOCNO> 392435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/son/sontur22.html </URL>
<DATE> 2005/11/05/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Bayram ziyaretinde cinayet... 
</HEADLINE>
<TEXT>

     Pendik'te bayram ziyareti için geldiği evde babası tarafından tabancayla vurulan kadın, hayatını kaybetti. 
     AA muhabirinin aldığı bilgiye göre, Reyhan Güner 41 , eşi ve çocuğu ile birlikte Tekirdağ'ın Çorlu İlçesi'nden bayram ziyaretinde bulunmak amacıyla babası Şükrü K'nın 74 Pendik Orhangazi Mahallesi Erzincan Sokak'taki evine geldi. 
     Buradaki sohbet sırasında, Trabzon'un Of İlçesi'ndeki arazilerinin paylaşımı konusu açıldı. Bunun üzerine çıkan tartışma sonucu Şükrü K, ruhsatsız tabancasıyla kızına ateş açtı. 
     Kurşunlardan biri kafasına isabet eden Reyhan Güner, olay yerinde öldü. Olay sırasında evde bulunan diğer aile fertleri ise komşularına sığındı. 
     Elindeki tabancayla damadını da sokakta bir süre kovalayan Şükrü K, daha sonra olay yerinden kaçtı. 
     ''Bayram ziyareti için gelinen evde arazi paylaşımı konusundaki sohbetin tartışmaya dönüştüğü'' şeklinde aile fertlerinden bilgi alan polis, evde bulunanları ifadelerine başvurmak üzere Pendik Şehit Yüksel Taşpınar Polis Merkezi'ne götürdü. 
     Reyhan Güner'in cenazesi ise bir polis aracıyla Pendik Devlet Hastanesi morguna kaldırıldı. 
     Cinayetle ilgili soruşturmayı sürdüren polis, Şükrü K'nın yakalanması için çalışmalarına devam ediyor. 
     
</TEXT>
</DOC>
