<DOC>
<DOCNO> 389023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/son/sonsiy01.html </URL>
<DATE> 2005/10/23/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Nermin Erbakan vefat etti... 
</HEADLINE>
<TEXT>

     Kapatılan Refah Partisi'nin son Genel Başkanı Necmettin Erbakan'ın eşi Nermin Erbakan, tedavi gördüğü hastanede vefat etti. 
     Koroner kalp yetmezliği rahatsızlığı olan Nermin Erbakan 62 , Türkiye Yüksek İhtisas Hastanesi'nde tıkalı kalp damarlarının tespit edilmesi amacıyla pazartesi günü yapılan anjiyo sırasında kalp krizine bağlı komplikasyon geçirmişti. Kalp zarında delinme meydana gelen Erbakan'ın duran kalbi, müdahale sonucu çalıştırılmıştı. Özel yoğun bakım odasında tedavisi sürdürülen Nermin Erbakan'a, cuma günü tansiyonunun yeniden yükselmesi üzerine müdahale edilmişti. Sabah saatlerinde durumu ağırlaşan Erbakan, hayatını kaybetti. 
     Eşinin rahatsızlığıyla tansiyon sorunları yaşayan Necmettin Erbakan, son günlerinde tüm zamanını eşinin yanında geçirdi. 
     Nermin Erbakan ile Necmettin Erbakan, TOBB'da birlikte çalışmıştı. 1960'lı yıllarda TOBB'un başkanlığını yapan Erbakan'ın sekreteri Nermin Erbakan'dı. Erbakan çiftinin evlenme süreci de bu tanışmayla başladı. Çift 1967 yılında evlenmişti. 
     
     HASTANENİN AÇIKLAMASI 

     Ankara Yüksek İhtisas Hastanesi Başhekimi Prof. Dr. Adnan Çobanoğlu, hastanede yaptığı açıklamada, Nermin Erbakan'ın, kalp krizi teşhisiyle geldiğini anımsattı. 
     Nermin Erbakan'ın, hastanede tetkiklerin tamamlanmasının ardından anjiyo yapılarak tedavi altına alındığını belirten Çobanoğlu, "Pazartesi günü taburcu edilen hastaya, Salı günü kalbin zarı içinde meydana gelen kanama sonucu tekrar müdahale edildi, ancak tam bir iyileşme görülemedi" dedi. 
     Çobanoğlu, bunun üzerine Nermin Erbakan'ın, yoğun bakıma alındığını, bu sabah ise ilaç tedavisine başladıklarını ifade etti. 
     Ayrıca, Nermin Erbakan'a balon pompa taktıklarını kaydeden Prof. Dr. Çobanoğlu, şöyle konuştu 
     "Nermin Erbakan'ın sağlık durumu 24-36 saate kadar sabit kaldı, ancak gece yarısından itibaren kötüleşti. Sabah 07 30'a doğru ümit kalmadığını fark ettik ve yaşam destek ünitesini kesmek zorunda kaldık. Üzüntüyle durumu ailesine bildirdik. Onlar da bundan sonra gereken işlemleri yapacaklar." 
     
     NECMETTİN ERBAKAN'IN SAĞLIK DURUMU 

     Başhekim Çobanoğlu, Necmettin Erbakan'ın, eşinin sağlık durumun ağırlaşmasını metanetle karşıladığını belirterek, "Erbakan'a önce telefonla sonrasında da burada bilgi verdik. Metanetle karşıladı. Sağlık durumu gayet iyi. Gece buradaydı, ancak saat 03.00-04.00 arasında dinlenmek üzere evine gitti. Haberi öğrenince tekrar hastaneye geldi" dedi. 
     Gazetecilerin, "Nermin Erbakan'ın eve gönderilmesi yanlış bir karar mıydı " şeklindeki sorusuna Çobanoğlu, "Bu karar yanlış değildi. Tetkikler yapıldı, durumu iyiydi. Sağlık durumu iyi olduğu için evinde dinlenmesi uygundu. Eve gittiğinde kendini öyle iyi hissediyordu ki ailesi, sıcak banyo yapma ve hareket etme gibi hikaye verdiler. Kanama başlayınca biz hemen müdahale ettik" yanıtını verdi. 
     Son 24 saatte kalbin yanı sıra böbrekler ve diğer bölgelerde de sorun çıktığını kaydeden Çobanoğlu, beyin ölümü üzerine, hastanın yaşam destek ünitesinden çıkarılması kararını ailesiyle konuşarak verdiklerini söyledi. 
     Bu arada, Saadet Partisi Genel Başkan Vekili Recai Kutan, hastaneden ayrılırken yaptığı açıklamada, Necmettin Erbakan'ın sağlık durumunun "gayet iyi" olduğunu bildirdi. 
     Vefat haberinin duyulmasının ardından eski başbakanlardan Bülent Ecevit, AK Parti Genel Başkanı Yardımcısı Dengir Mir Mehmet Fırat, Anadolu Gençlik Derneği Başkanı İlyas Töngüş, Saadet Partisi Ankara İl Başkanı Mücahit Yanılmaz hastaneye geldi. Saadet Partisi Gençlik Kolları'ndan bir grup, hastane önünde Kuran-ı Kerim okudu. 
     
     CENAZE TÖRENİ 

     Necmettin Erbakan'ın Özel Kalem Müdürü Mehmet Kahraman, Hatice Nermin Erbakan'ın, 24 Ekim Pazartesi günü, İstanbul Fatih Camii'nde ikindi namazını müteakip kılınacak cenaze namazı sonrasında Merkez Efendi Mezarlığı'ndaki aile kabristanlığına defnedileceğini bildirdi. 
     Kahraman, Nermin Erbakan için aynı gün teravih namazı bitiminde Fatih Camii'nde "hatim duası" yapılacağını ifade ederek, "Necmettin Erbakan ve ailesi, bugün Hamidiye Camii'nde kılacakları öğlen namazının ardından konutunda taziyeleri kabul edecek" dedi. 
     Soru üzerine Kahraman, Başbakan Recep Tayyip Erdoğan ve Dışişleri Bakanı Abdullah Gül'ün başsağlığı için arayıp aramadıklarını henüz bilmediğini, ancak dün geçmiş olsun dileklerini ilettiklerini sözlerine ekledi. 
     
</TEXT>
</DOC>
