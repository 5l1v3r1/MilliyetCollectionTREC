<DOC>
<DOCNO> 394799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sonsiy01.html </URL>
<DATE> 2005/11/14/ </DATE>
<TIME> 03.10 </TIME>
<AUTHOR>  </AUTHOR>
<HEADLINE>
ÖNDER Genel Başkanı Solmaz YÖK yeniden yapılanmalı 
</HEADLINE>
<TEXT>

     İmam Hatip Mezunları ve Mensupları Derneği ÖNDER Genel Başkanı İbrahim Solmaz, iktidarın üniversiteye girişle ilgili sıkıntılar konusunda artık olumlu adım atması gerektiğini belirterek, ''Bu konuda YÖK yeniden yapılanmalıdır'' dedi. 
     ÖNDER'in Eminönü Halk Eğitim Merkezi'nde yapılan 43. Olağan Genel Kurulu, saygı duruşu ve İstiklal Marşı'nın ardından Kuranıkerim okunması ile başladı. 
     Genel Kurul'un açılışında konuşan Solmaz, imam hatip liselerinin 1951'de çok partili hayata geçilmesiyle birlikte kurulmaya başladığını ve bugünlere de kolay gelmediğini belirterek, 1979'daki 332 bin öğrenci sayısının 1998'de 605 bine çıktığını söyledi. 
     Solmaz, 8 yıllık kesintisiz eğitimle birlikte 65 bine düşen öğrenci sayının bugün yeniden 115 bine çıktığını belirterek, fiziki imkanlar ve eğitim olarak 5 yıldızlı eğitim verilen okullarda bu sayının yakında en az 150 bine çıkacağını kaydetti. 
     125'e yakın imam hatip lisesinin 1997'den beri boş olduğunu dile getiren Solmaz, ''İnşallah o okulların açıldığını da göreceğiz'' diye konuştu. 
     
     ''BU OKULLAR DEVLETLE HALKIN KAYNAŞMASINA VESİLE'' 
     Solmaz, imam hatip liselerinin devletle halkın kaynaşmasına vesile olan okullar olduğunu, ancak bu okulların hiçbir zaman bir siyasi gruba ya da görüşe maledilemeyeceğini kaydetti. 
     Okulların orta kısmının kapanması ve üniversiteye girişteki katsayı engeline karşın, bu okulların bu kadar tercih edilmesinin nedenleri üzerinde düşünülmesi gerektiğini ifade eden Solmaz, halkın taleplerinin önünde hiç kimsenin duramayacağını, okulların orta kısmının kapatılmasına karşı duramayanların bugün siyaset sahnesinden gittiklerini savundu. 
     İbrahim Solmaz, başörtülü oldukları için Türkiye'de üniversiteye gidemeyen 550 öğrencinin Viyana'da eğitim gördüklerini ve yakın zamanda bunların ''profesör'' olarak ülkeye döneceklerini ifade ederek, ''Bu YÖK için yüz karası'' dedi. 
     
     ''MECLİS GEREĞİNİ YAPMALI'' 
     Solmaz, yaşanan bu sorunlar nedeniyle halkın iradesini ortaya koyduğunu ve bugünkü parlamento yapısının ortaya çıktığını belirterek, şunları söyledi 
     ''Meclis bunun gereğini yapmalıdır. İktidarın üniversiteye girişle ilgili sıkıntılar konusunda artık olumlu adım atması gerekiyor. Bu konuda YÖK yeniden yapılanmalıdır. Anayasa'yı değiştirecek çoğunlukta olan bir siyasi parti bu işi yapmadığı sürece ülkede büyük sıkıntılar olacağı kanaatindeyim. Bu iktidar bunu yapmazsa, başkasına hiçbir şey söyleyemeyiz.'' Solmaz, Avrupa İnsan Hakları Mahkemesi'nin AİHM başörtüsü konusunda verdiği karar ile samimi davranmadığını savunarak, ''Her konuda özgürlüklerden yana olanlar, bir ülkenin temel taşlarıyla ilgili bir konuda yasakçılığı savunacak... Bu samimi bir yaklaşım değil. Avrupa bu konuda kendi içinde kavgaya başlayacak'' diye konuştu. 
     
     ''SEVİNENLERE KINA GÖNDERİN'' 
     Eski Kültür Bakanı İsmail Kahraman da, AİHM'nin kararının şahsi olduğunu ve bunun çok fazla önemsenmemesi gerektiğini ileri sürerek, ''En tepeden başlayarak buna kim seviniyorsa ona postaneden birer gramlık kına gönderin. Bu sivil itaatsizliği yaygın bir şekilde yapın. Tepkinizi ortaya koyun'' dedi. 
     Genel Kurul'da, DYP Genel Başkan Yardımcısı Celal Adan, SP GİK Üyesi Numan Kurtulmuş, İl Milli Eğitim Müdürü Ömer Balıbey ile çeşitli sivil toplum örgütü temsilcileri konuşma yaptı. 
     Konuşmaların ardından faaliyet, mali ve denetim kurulu raporları okunarak oylandığı Genel Kurul'da, Yusuf Ziyaettin Sula başkanlığında tek liste ile seçimlere gidildi. 
     
</TEXT>
</DOC>
