<DOC>
<DOCNO> 358851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/spor/spo30.html </URL>
<DATE> 2005/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



İSPANYA 

Saviola'ya yol göründü 
Barcelona, Arjantinli ünlü forvet oyuncusu Javier Saviola'yı başka bir kulübe kiralayacağını açıkladı. Katalan kulübü, forvetteki oyuncu kalabalığına çözüm bulmak amacıyla böyle bir karar alındığını belirterek, 2006'ya kadar kontratı bulunan yıldız oyuncunun kendisine kulüp bulmasını istedi. Barcelona'ya 2001 yılında River Plate'den transfer olan Saviola, 105 maçta 44 gol kaydetmişti. 

YUNANİSTAN 

Kapsis imzaladı 
Yunanistan'ın ünlü kulübü Olympiakos, Yunanistan Milli Takımı'nın Bordeaux'lu defans oyuncusu Michalis Kapsis'i renklerine bağladı. 2004'te Avrupa şampiyonu olan kadroda da yer alan 32 yaşındaki oyuncunun iki yıllık sözleşmeye imza attığı belirtildi. 

PREMIER LİG 

Johansson Leicester'da 
İngiltere Birinci Ligi'nde şampiyon olan ve Premier Lig'e geri dönen Leicester City, İsveçli savunma oyuncusu Nils Eric Johansson ile sözleşme imzaladı. Blackburn Rovers ile sözleşmesi biten Johansson'un iki yıllık sözleşmeye imza attığı açıklandı. 

LİVERPOOL 

Gerrard'dan U dönüşü 
Liverpool'un takım kaptanı Steven Gerrard, Kırmızı - Beyazlı kulüpten ayrılma kararından vazgeçerek kalacağını açıkladı. Real Madrid ve Chelsea'nin transfer listelerinde başı çeken 25 yaşındaki yıldız futbolcu, Liverpool'un, haftalık ücreti olan 80 bin poundu 100 bin pounda çıkarması sonrası ayrılmayı düşünmediğini söyledi. 

İTALYA 

Collina 'tamam' dedi 
Dünyaca ünlü İtalyan hakem Pierluigi Collina 2006 yılında Almanya'da yapılacak olan Dünya Kupası'nda görev yapmayacağını açıkladı. İtalya Futbol Federasyonu'nun, bir yıl daha görev yapması için yaş sınırını 45'ten 46'ya yükselttiği Collina, İtalya Ligi ve Avrupa Kupaları'nda düdük çalacağını ancak Dünya Kupası öncesi görevi bırakacağını söyledi. 


</TEXT>
</DOC>
