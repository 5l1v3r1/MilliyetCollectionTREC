<DOC>
<DOCNO> 395326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/siyaset/siy03.html </URL>
<DATE> 2005/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçime var, yuvaya yok 
</HEADLINE>
<TEXT>


TBMM Plan ve Bütçe Komisyonu'nun AKP'li üyeleri, çocuklar için yapılan ek ödenek talebini ertelerken, seçim bölgeleri için kesenin ağzını açtılar. CHP'li üyeler ödenek isteğine destek verdi 

SALİHA ÇOLAK Ankara 


"Bu bütçeyle hizmetlerde ciddi sıkıntı olur" diyen Devlet Bakanı Nimet Çubukçu'nun ek ödenek talebini, "Maliye bütçesinde bakarız" diyerek erteleyen TBMM Plan ve Bütçe Komisyonu'nun AKP'li üyeleri, aynı günün gecesinde seçim bölgelerindeki balıkçı barınakları, mendirekler ve havaalanları için önergelerle toplam 8 milyon 677 bin YTL ek ödenek verdi. 
Malatya'daki çocuk yuvasında yaşanan skandala rağmen, 40 kişilik komisyondaki 25 AKP'li üyenin Çubukçu'nun talebini duymamazlıktan gelmesi dikkat çekti. 
CHP'li üyeler ise bakanın istediği ek ödeneğe destek verdi. 
Sosyal Hizmetler ve Çocuk Esirgeme Kurumu SHÇEK bütçesi görüşülürken, Çubukçu, "2006 mali yılı tasarısı aşamasında bütçemiz 512 milyon 84 bin YTL olarak uygun görülmüştür. Bu rakamlarla kurumun sunduğu hizmetlerde ciddi sorunlarla karşı karşıya kalınacaktır. Hizmetin haiz olduğu önem nedeniyle toplam 79 milyon 955 bin 140 YTL ek ödeneğe ihtiyaç vardır" dedi. 
Çubukçu, özel hizmet alımına devam edeceklerini, 4 bin 70 kişiye ilave olarak 2 bin kişiye daha ihtiyaç duyulduğunu, bunun için de 19 bin 582 YTL gerektiğini kaydetti. CHP'li üyeler iktidardan önerge gelirse Çubukçu'nun ödenek isteğine destek vereceklerini bildirdi, ancak "Maliye bütçesi sırasında bakarız" denilerek bakanın isteği AKP'lilerce geri çevrildi. 



</TEXT>
</DOC>
