<DOC>
<DOCNO> 398155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/sondun02.html </URL>
<DATE> 2005/11/26/ </DATE>
<TIME> 08.05 </TIME>
<AUTHOR>  </AUTHOR>
<HEADLINE>
Afganistan'da bir İsveç askeri öldü... 
</HEADLINE>
<TEXT>

     Afganistan’da, Uluslararası Güvenlik ve Destek Gücü İSAF bünyesinde görev yapan bir İsveç askerinin öldüğü bildirildi. 
     İsveç ordusundan yapılan açıklamada, kuzeydeki Mezarı Şerif bölgesinde dün öğle saatlerinde düzenlenen saldırıda ağır yaralanan ve hastaneye kaldırılan İsveç askerinin akşam saatlerinde öldüğü belirtildi. 
     Açıklamada ayrıca, aynı saldırıda yaralanan 3 İsveç askerinden birinin durumunun da ağır olduğu kaydedildi. 
     Mezarı Şerif bölgesinde, dün bir bombanın, İsveç askerlerinin bulunduğu araç geçtiği sırada uzaktan kumandayla patlatıldığı belirtilmişti. 
     Öte yandan, Taliban militanlarının, başkent Kabil yakınlarındaki bir polis karakolunu ateşe verdiği ve 4 polisi kaçırdığı bildirildi. 
     Polis yetkilileri, Taliban militanlarının, Logar bölgesinde sabaha karşı yaptığı baskından sonra çatışma çıktığını da kaydettiler. 
     Çatışmada can kaybı olup olmadığı konusunda bilgi verilmedi, ancak güvenlik güçlerinin kaçırılan polisleri aramaya başladığı belirtildi. 
     
</TEXT>
</DOC>
