<DOC>
<DOCNO> 378716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sonspo19.html </URL>
<DATE> 2005/09/15/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Diyarbakırspor, hakem hataları ile ilgili Bakan'a gitti 
</HEADLINE>
<TEXT>

     Diyarbakırspor yönetimi hakem hataları ile ilgili şikayetlerini Tarım ve Köyişleri Bakanı Mehmet Mehdi Eker'e iletti. 
     Diyarbakırspor As Başkanı Yavuz Avcı yaptığı açıklamada, son haftalarda oynadıkları maçlarda hakem hataları nedeniyle büyük kayıplara uğradıklarını söyledi. 
     Hakem hatalarının gelecek haftalarda yaşanmaması için girişimlerde bulunduklarını, hatalar nedeniyle uğradıkları haksızlıkları Diyarbakır'a gelen Tarım ve Köyişleri Bakanı Mehmet Mehdi Eker'e ilettiklerini kaydeden Avcı, şöyle dedi 
     ''Diyarbakırspor yöneticileri olarak Bakanımızı ziyaret ederek, şikayetlerimizi anlattık. Özellikle kendi evimizde oynadığımız Ankaraspor ve Kayserispor maçlarında hakemler kasıtlı davrandı. Bu 2 maçta da iyi oynamamıza rağmen hakem hataları sonucu yenildik. Biz hakemlerden bizim için yanlı karar vermesini beklemiyoruz. Hakemlerin adil olmasını istiyoruz. Taraftarımıza karşı sorumluluklarımız var. Haksızlıklara rağmen seyircimiz taşkınlık yapmadı ve centilmenliği ön planda tuttu. Deplasman maçlarında kötü tezahürata maruz kalıyoruz. İstemediğimiz ve tasvip etmediğimiz sloganlar atılıyor. Bu konuda Bakanımız Eker ile milletvekillerimizin bize destek olmasını istiyoruz. 
     Bakanımız görüşmede bize Diyarbakırspor'un haklarını koruyacağını ve kulübün yanında olacağını söyledi.'' 
     
</TEXT>
</DOC>
