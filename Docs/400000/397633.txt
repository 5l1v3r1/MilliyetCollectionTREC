<DOC>
<DOCNO> 397633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/soneko31.html </URL>
<DATE> 2005/11/24/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Babacan Ekonomide özel sektörün önemine inanıyoruz 
</HEADLINE>
<TEXT>

     Devlet Bakanı ve Başmüzakereci Ali Babacan, Avrupa Birliği AB sürecindeki Türkiye'nin her geçen gün daha açık bir ekonomi ve toplum haline geldiğini vurguladı. 
     Dış Ekonomik İlişkiler Kurulu DEİK ve Türk-İngiliz İş Konseyi'nin ortaklaşa düzenlediği konferansta, yabancı yatırımcı ve bankacılara hitap eden Devlet Bakanı Babacan, Türkiye'nin 3 Ekim tarihinde AB ile üyelik müzakerelerine başlamış olmasının önemine işaret ederken, AB ile görüşmelerin 35 konu başlığı altında teknik düzeyde sürdüğünü hatırlattı. 
     Hali hazırda bazı konu başlıklarının teknik olarak gözden geçirilmesinin tamamlandığını, bazılarının ise sürdüğünü kaydeden Babacan, bu konu başlıklarının müzakere edilmesi için teknik gözden geçirmelerin tümüyle bitmesini beklemeyeceklerini ifade etti. 
     Sürecin bir anlamda Türkiye'nin ve AB'nin detaylı fotoğraflarının çekilmesi anlamına geldiğini belirten Babacan, bu süreçte Türkiye'nin kurum ve kurallarının AB'ninkilerle uyumlu hale getirileceğini vurguladı. 
     Sürecin hızlı işlediğini ve hükümetin süreç içinde ilgili bütün kesimleri en açık ve şeffaf biçimde bilgilendirdiğini anlatan Babacan, ''Gözden geçirmelerden sonra ne yaptığımızı herkesle paylaşıyoruz. Hükümeti, bağlı kurumları, sivil toplum kuruluşlarını ve kitleleri bilgilendiriyoruz. Süreç şeffaf bir süreç olarak yürüyor'' diye konuştu. 
     AK Parti hükümeti olarak kendilerini iktidara taşıyan seçimden önce bir ekonomik program hazırladıklarını, bu programın detaylarını, Türkiye'nin içinde ve dışında anlattıklarını ve iktidara geldikten sonra 3 yıl içinde sözünü verdikleri her şeyi gerçekleştirdiklerini kaydeden Babacan, ''Oturup incelerseniz, verdiğimizi sözlerle yaptıklarımız arasında kayda değer bir fark bulamazsınız'' dedi. 
     Verdikleri sözler arasında, sıkı bütçe politikasının ana hedeflerden biri olarak yer aldığını, bunun başarıldığını, tarihte hiçbir hükümetin yapamadığını yapıp, 4 yılda bütçede yüzde 6.5'lık faiz dışı fazlayı gerçekleştirdiklerini anlatan Babacan, yüzde 17 olan bütçe açığının, Gayri Safi Milli Hasıla'ya oranını yüzde 3'lere kadar geriletildiğini aktardı. 
     Bununla Maastricht Kriterleri'nin yakalanmış olduğunu vurgulayan Babacan, Almanya, İtalya, Fransa gibi belli başlı AB ülkelerinin bile son 2 yılda söz konusu oranı tutturamadıklarına dikkat çekti. 
     Türkiye'ni AB içindeki ülkelere bile iyi bir örnek teşkil ettiğini kaydeden Babacan, ''Kararlılık politikamızın ana unsuru, kimseyi yanıltmıyoruz. Niyetlerimizi en başından kitlelerle paylaşıyoruz. Ekonomide güven tesis etmek çok önemli. Bu zaman alıyor ancak kolay kaybediliyor. Ekonomideki güven unsuru bizim en büyük varlığımız'' diye konuştu. 
     Bütün bunların sonucunda Türk ekonomisinin son 3 yılda beklenenden çok fazla büyüdüğünü belirten Babacan, özelleştirmenin, Türk ekonomisinin önemli lokomotiflerinden biri olduğunu kaydetti. Bu çerçevede 20 yıldır özelleştirilmeye çalışılan Türk TELEKOM'un, uzun yıllardır konuşulan TÜPRAŞ'ın ERDEMİR'in özelleştirilmesini sağladıklarına işaret eden Babacan, ''Özelleştirme bizim için sadece politik bir adım değil, biz özelleştirmenin ekonomideki önemine inanıyoruz'' dedi. 
     Enflasyondaki büyük düşüşün TL'den 6 sıfır atılmasının önemli gelişmeler arasında bulunduğuna da işaret eden Babacan, önemli bir açık ekonomi ve toplum durumundaki Türkiye'de yüzlerce televizyon kanalı, bini aşkın radyo istasyonu bulunduğunu, Türkiye'nin ABD'ye en çok öğrenci gönderen, dünya çapındaki 5. ülke konumunu kazandığını hatırlattı. 
     Genç ve iyi eğitimli nüfusun hızla büyüdüğünü, işsizlik konusunda atılan olumlu adımlara rağmen nüfusun sürekli büyümesi yüzünden sonuç almanın geciktiğini aktaran Babacan, hükümet olarak vergi ve sosyal güvenlik gibi önemli reformlar üzerinde çalıştıklarını hatırlattı. 
     Sosyal güvenlik reformunun doğru zamanda ve doğru biçimde yapılmasının Türkiye'yi bu alanda bir felaketle karşı karşıya bulunan bazı Avrupa ülkelerinden bile sağlam ve istikrarlı bir noktaya getirebileceğini belirten Babacan, toplantının bitiminde soruları yanıtladı. 
     Babacan, dün Brüksel'de AB'nin genişlemeden sorumlu komiseri Olli Rehn ile yaptığı görüşme konusundaki bir soruyu yanıtlarken, Türkiye'nin eleştirilere açık olduğunu, bütün alanlarda ciddi bir çalışma yapıldığını, özellikle politik kriter üzerinde dikkatle durulduğunu ifade etti. 
     ''Politik cephede ne yapıyorsak kendimiz için yapıyoruz, kimseyi memnun etmek için değil'' diyen Babacan, ''Biz bu süreci kendi tercihimiz ve açık istekliliğimizle başlattık. Demokratik ilkeleri kendimiz için istiyoruz'' dedi. 
     AB sürecinin Türkiye'ye bir anlamda mükemmel olmasa da bir aynadan kendisini görme fırsatı verdiğini söyleyen Babacan, ''Bu mekanizmanın içinde olmaktan memnunuz. Yaptığımız reformları bir gecede uygulamaya sokmak mümkün değil. İnsanların yeni şeylere alışması, benimsemesi zaman alıyor. Kitlelerin aklını ve kalbini kazanmak lazım. Bu da kültürel bir değişim gerektiriyor. Bu bütün ülkeler için böyleydi. Hükümetimizin politik istekliliği konusunda kuşku yok ama sabırlı olmak ve uygulama için yeterli zamanı tanımak lazım'' diye konuştu. 
     Türkiye için sürecin devam ettiğini de kaydeden Babacan, bugünün 3 yıl öncesiyle mukayese edilmesi gerektiğini belirtirken, ''3 yıl öncesine göre daha iyiysek, gelişme varsa mutluyuz. Tabi ki daha hızlısı, daha muteberdir'' dedi. 
     Babacan, reformların uygulamalarının, hükümete bağlı birimler, sivil toplum kuruluşları ve kitleler tarafından kabul edilmesine büyük önem verdiklerini belirtirken, ''Sadece iyi görünmek için acele edip, ilerde uygulama problemleri ile karşılaşmak istemiyoruz'' diye konuştu. 
     Bakan Babacan, özelleştirme ile ilgili bir soru üzerine, özelleştirme yapılacak alanlar arasında öncelliği enerji sektörü, tekstil ve tütün sektörünün aldığını söyledi. Bunun dışında devlet bankalarının da özelleştirme sırasında olduklarını da belirten Babacan, özelleştirme konusunda acele edilmeyeceğini, adım adım gidileceğini ifade etti. 
     Türk Hava Yolları ve Telsim'in de özelleştirilecek kuruluşlar arasında bulunduklarına dikkat çeken Babacan, özel sektörün önemine inandıklarını bir kez daha vurguladı. 
     Devlet Bakanı Babacan, konferans çerçevesindeki temaslarını tamamladıktan sonra İngiltere İçişleri Bakanı Charles Clark ile bir görüşme gerçekleştirmek üzere İngiltere İçişleri Bakanlığı'na geçti. 
     
</TEXT>
</DOC>
