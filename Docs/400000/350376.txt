<DOC>
<DOCNO> 350376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sonsiy19.html </URL>
<DATE> 2005/06/09/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Şahin Baykal'ın bu sözü şuurlu şekilde söylediğini düşünmüyorum 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, CHP Genel Başkanı Deniz Baykal'ın, ''Sayın Başbakan, anlaşılıyor ki Ben Türkiye'yi satmaya hazırım ama CHP bırakmıyor demek istiyor'' şeklindeki sözlerine ilişkin olarak, ''Baykal'ın bu sözü şuurlu şekilde söylediği kanaatinde değilim. Bir sinirlilik halinde ağzından çıkmış bir söz olarak değerlendiriyorum'' dedi. 
     32. Mut Kayısı Festivali Ankara Etkinliklerinin açılışını yapan Bakan Şahin, gazetecilerin sorularını yanıtladı. 
     CHP Lideri Deniz Baykal'ın sözlerinin hatırlatılması üzerine Bakan Şahin, bunun ciddiye alınacak bir söz olmadığını, hiç kimsenin bu ülkenin bir karış toprağını ya da bir çakıl taşını satamayacağını söyledi. 
     Bir siyasi iktidara böyle bir söz söylemesini Baykal'a yakıştıramadığını, partilerinde herkesin, bu ülkenin birlik beraberliği ve bağımsızlığı konusunda hassas olduğunu kaydeden Şahin, şöyle devam etti 
     ''Bir tek çakıl taşının satılmasına önce biz izin vermeyiz. Son derece talihsiz, kabulü mümkün olmayan ve ciddiye alınmaması gereken bir sözdür. Zannediyorum Sayın Baykal, bu sözü nedeniyle tashihte de bulunacaktır, bu olgunluğu gösterecektir.'' 
     
     MİLLİ TAKIMIN GALİBİYETİ 

     Milli takımın Kazakistan karşısında aldığı galibiyete ilişkin sorular üzerine de Şahin, Yunanistan maçından sonra, bundan sonra tüm maçların kazanılması ve rakiplerin puan kaybının beklenmesi gerektiğini söylediğini hatırlattı. 
     Şahin, ''Nitekim öyle oldu. Son derece memnunuz. Bundan sonra 3 final maçı oynayacağız. 3 maçı da alırsak inşallah Almanya'ya gitmiş olacağız'' diye konuştu. 
     
     RUSYA'YA YAŞ MEYVE VE SEBZE İHRACATINDAKİ SIKINTI 

     Bakan Şahin, etkinliklerin açılışında yaptığı konuşmada da, Mut'un yaylaları ile ünlü olarak bilindiğini, ancak şimdi tüm dünyaya ihraç ettiği ürünleri ile de Türkiye'nin gündemine oturduğunu söyledi. 
     Üreticileri, kendi ürünlerini pazarlama konusundaki cesaretleri nedeniyle kutlayan Şahin, ''Kayısı deyince aklımıza hep Malatya gelirdi. Şimdi turfanda kayısı denince Mut geliyor'' diye konuştu. 
     Açılış öncesi Tarım ve Köyişleri Bakanı'nı aradığını, Bakan Mehdi Eker'in şu anda Rusya ile yaşanan kriz konusunda Akdeniz bölgesindeki illerin yaş meyve ve sebze üreticileri ile bir toplantı halinde olduğunu, sorunu kısa sürede çözmek için çalışma içinde bulunduklarını söylediğini iletti. 
     Kendisinin de bir an önce bu sorunun çözülmesi konusundaki beklentisini aktardığını ifade eden Şahin, ''O da çok kısa sürede sorun çözülecektir dedi'' şeklinde konuştu. 
     Şahin, ''Özellikle Akdeniz'de yaş sebze ve meyve üreten üreticilerimizin yaşamış olduğu sorun, kısa sürede ortadan kalkacak ve onlar emeklerinin karşılığını almaya devam edecektir'' dedi. 
     Bu arada, bir vatandaşın kendisine yaklaşarak, ''Sizin yanınıza gelebilmekten memnunum'' demesi üzerine Bakan Şahin, ''Ne demek, siz asilsiniz ben vekilinizim. İdareciler halkın arasında olmalıdır, biz sizin içinizden çıktık, aramızda bir fark yok'' diye cevap verdi. 
     Öte yandan, açılış öncesi, Zafer Çarşısı üzerinde kurulan kıl çadırda kayısı yiyen ve yetkililerle bir süre sohbet eden Bakan Şahin, açılış sonrası da halk oyunları gösterilerini izledi, başka bir kıl çadırda kendisine ikram edilen ayranı içti. 
     
</TEXT>
</DOC>
