<DOC>
<DOCNO> 352588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sonsiy06.html </URL>
<DATE> 2005/06/16/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Yıldırım'dan hava yolu şirketlerine Birbirinize çelme takmaya çalışmayın 
</HEADLINE>
<TEXT>

     Ulaştırma Bakanı Binali Yıldırım, "Slota uymayan uçuş yapamayacak, para cezası uygulanacak" dedi Binali Yıldırım, "46. Paris Havacılık Fuarı" dolayısıyla bulunduğu Fransa’da basın mensuplarına yaptığı açıklamada, Atlasjet ile Türk Hava Yolları THY arasında slot uygulamasında yaşanan sıkıntıya işaret etti. 
     Slot koordinasyonundan sorumlu tüm birimlerin geçen hafta bir araya getirildiğini ve "slotlara uçuş izinlerinin zamanı riayet edilmediği" yönünde ciddi şikayetler olduğunu kaydeden Yıldırım, "Ben isim vererek karışmak istemiyorum. Ama şirketler, genel olarak havaalanındaki sıkışıklık yüzünden, bir de trafiğin dalga olarak çok fazla olduğu saatlerde uçmak istiyor. Dolayısıyla bu slotlara riayet edilmediği ortaya çıktı" diye konuştu. 
     Bunun üzerine bir ekip oluşturulduğunu hatırlatan Yıldırım, THY’nin slot koordinasyonunu bakanlık adına yaptığını dile getirdi. 
     Yıldırım, şunları kaydetti 
     "Ancak birçok şirketin iç hatlarda uçması, dış hat trafiğinin artması, ilave trafik ihtiyacı doğurdu Atatürk Havalimanı için. Burada da sorunlar meydana geldi. 
     Biz şunu yapmaya karar verdik Artık bu işi idare olarak alalım. 
     THY de nihayet diğer taşıyıcılar gibi bir taşıyıcıdır. Şimdi bir takvim çerçevesinde bu gerçekleşecek. Ondan sonra bu iş düzene girecek." 
     
     "MÜDAHALE GEREKLİYDİ" 
     Bölgesel havacılık, özel şirketlerin gelişimi çok kısa sürede olduğu için bu konuda gerekli planlamanın yapılamadığını, günden güne yeni sefer açmanın akıllara geldiğini vurgulayan Yıldırım, "Şimdi kapasite üzerine çıkmaya başlanınca, sorunlar oluşmaya başladı. Bu durumda denge, bir müdahale gerekliydi. Biz bunu yaptık. Yoksa A-B-C şirketine farklı muamele, THY’nin haklarına herhangi bir müdahale amacı yok" dedi. 
     Ulaştırma Bakanı Yıldırım, slot koordinasyonunun bütün ülkelerde Ulaştırma Bakanlığı ve sivil havacılık idaresinde bulunduğunu anlatarak, bu konuda THY’nin yetişmiş personel ve teknik altyapısının da yardımıyla altyapı kurulduğunu söyledi. Yıldırım, "Amacımız, serbest rekabeti bozmadan Türkiye’de hava taşımacılığının iç ve dış hatlarda uzun ömürlü ve kararlı büyümesini temin etmek" diye konuştu. 
     Sektöre sonradan giren şirketlerin birçoğunun büyük oranda slotlara uymadığının görüldüğünü ifade eden Yıldırım, uçmak istedikleri saatler dolu olduğu için de bu sıkıntının meydana geldiğini kaydetti. 
     "Slota uymayan uçuş yapmayacak, para cezası uygulanacak" diyen Binali Yıldırım, bunu uygulamak zorunda kalmayacaklarını umduğunu bildirdi. 
     Yıldırım, "Slotlar belirlenirken neye göre karar verilecek" sorusu üzerine de idarenin bu konuda ölçülerinin belli olduğunu, bu işte önce gelenin hakkı bulunduğunu vurguladı. Bakan Yıldırım, "Yani ’hiç kimse yokken ben bütün taşımaları yaptım’, sonra birisinin gelip ’sen çekil bütün taşımaları ben yapacağım’ deme hakkı yok" dedi. 
     Uçuş güvenliğini zaafa uğratmadan kapasite artırmaya çalıştıklarını anlatan Yıldırım, havacılığın gelişiminin önünü açma gayretinde bulunduklarını söyledi. 
     
     "KURALLAR HERKESE GEÇERLİDİR" 
     Yıldırım, sözlerini şöyle sürdürdü 
     "Benim firmalardan istediğim şudur Birbirlerinin ayağına çelme takmaya çalışmasınlar. Herkes işini en iyi yapmanın gayreti içinde olsun. Kimse bir diğerine kabahat bularak bir yere varamaz. Başarı, kaliteli hizmetin verilmesiyle ortaya çıkmalı. Yoksa birtakım kayırmacılıkla, birtakım ayak oyunlarıyla kimse istediği noktaya ulaşamaz. Ne kadar büyük olursa olsun, ne kadar küçük olursa olsun, kurallar herkese geçerlidir." Atatürk Havalimanı’nın işletmesinin kiralanması konusundaki ihaleye de işaret eden Yıldırım, kurumun bu işten karlı ve hakkıyla çıktığını belirtti. 
     Yıldırım, Antalya Havalimanı’nın işletmesinde yaşanan sıkıntılara da dikkat çekerek, orada idarenin kamunun menfaatine uygun kararlar verdiğini dile getirdi. 
     Yeni Sivil Havacılık Kanunu’nun TBMM’de görüşüleceğini kaydeden Yıldırım, bakanlığının sivil havacılık düzenlemelerini yeniden ele aldığını söyledi. 
     Açıklamasında, İstanbul’un 3. havaalanına ihtiyacı bulunduğunu ve bunun Avrupa Yakası’nda olması gerektiğini ifade eden Ulaştırma Bakanı Binali Yıldırım, "yeni bir Sabiha Gökçen Havaalanı vakası yaşamak istemediklerini ve orta vadede Avrupa Yakası’na 3. havaalanı yapılacağını" sözlerine ekledi. 
     
</TEXT>
</DOC>
