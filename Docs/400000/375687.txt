<DOC>
<DOCNO> 375687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sondun12.html </URL>
<DATE> 2005/09/05/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
ABD, yıllardır eleştirdiği BM'nin yardım teklifini kabul etti... 
</HEADLINE>
<TEXT>

     Yıllardır Birleşmiş Milletler’e BM yoğun eleştirilerde bulunan Başkan George W. Bush liderliğindeki ABD yönetimi, kasırga felaketinin ardından BM’nin teklif ettiği yardımı kabul etti. 
     Yardım teklifinin kabul edilmesi üzerine Washington’a gönderilen bir BM ekibinin ABD tarafından felaket bölgesinde yürütülen yardım ve kurtarma çalışmalarına nasıl yardımcı olunacağı konusunda incelemeler yaptığı kaydedildi. 
     BM’den yapılan açıklamada da, BM’nin yardım teklifinin ABD tarafından kabul edildiği belirtilirken, BM yardım personelinin uluslararası yardımların koordine edildiği USAID Fırtına Operasyonları Merkezi’nde üsleneceği ifade edildi. 
     Uzun yıllardır BM’ye sert eleştiriler yöneten Cumhuriyetçi partililerin de BM ekiplerinin dış yardımların koordinasyonu ve yardım önceliklerinin belirlenmesinde yararlı olabileceklerini kaydettiklerine dikkat çekiliyor. 
     Bush ile cuma günü bir telefon görüşmesi yapan BM Genel Sekreteri Kofi Annan, ABD’nin talep etmesi durumunda BM görev gücünün yardım ve uzmanlık desteğinde bulunmaya hazır olduğunu ifade etmişti. 
     BM Sözcü Yardımcısı Marie Okabe de, yaptığı açıklamada, BM görev gücünün felaket bölgesine yardım için BM yardım kuruluşlarının su deposu, su arındırma tabletleri, yüksek enerji veren bisküviler, jeneratörler, uçaklar, çadırlar ve diğer acil yardım maddeleri temin edebileceğini tespit ettiğini kaydetti. 
     Okabe ayrıca, aralarında sel ve depremler konusunda uzmanlaşmış 100’den fazla uzmanın da bulunduğu BM ekiplerinin ihtiyaçların 
     değerlendirilmesi ve yardımların koordinasyonu konusunda eğitilmiş olduklarını ifade etti. BM geçtiğimiz aralık ayında tsunami felaketinin yaşandığı Güney Asya ülkelerine de benzer özelliklere sahip beş ekip göndermişti. 
     
</TEXT>
</DOC>
