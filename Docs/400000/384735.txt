<DOC>
<DOCNO> 384735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/sondun20.html </URL>
<DATE> 2005/10/07/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
FT Avrupa'nın İslam'a kapılarını açma zamanı 
</HEADLINE>
<TEXT>

     Gazetenin yazarlarından Philip Stephens tarafından kaleme alınan yazıda, Avrupalılar olarak zaman zaman önyargılı olunduğunu kabul etmek gerektiğini belirterek, bu önyargılardan birinin de geçen hafta Avusturya'nın Türkiye'nin AB ile üyelik müzakerelerini önleme girişimiyle su yüzüne çıktığını ifade etti. 
     Diğer 24 üye ülkenin, müzakerelerin başlaması yolunda oy kullandığını hatırlatan Philip Stephens, ''Hal böyleyken çözüm gayet açık, kapılar Türkiye'ye açılırken, Avusturya'ya da çıkış gösterilmeliydi'' dedi. 
     Müzakerelerden önceki uzun gecede aynı görüşü, bazı AB üyesi ülkelerin temsilcilerinin de dile getirdiğine dair istihbarat aldığını yazan Stephens, bir Avrupalı siyasetçinin ''Avusturya, Türkiye'nin üyeliğinin Avrupa kültürünü bozacağından korkuyorsa, İsviçre'nin büyük yalnızlığına katılabilir'' dediğini kaydetti. 
     İngiltere Dışişleri Bakanı Jack Straw'un Türkiye ile müzakerelere başlandığını ilan ederken son derece doğru bir adım attığını da belirten yazar, bunun 40 yıl önce verilen bir sözün tutulmasının ilk adımı olduğunu anlattı. 
     ''Ancak müzakere belgesinin mürekkebi bile kurumadan, diğer bazı AB üyelerinin, Avusturya'ya katılıp birtakım 'eğer'ler, 'fakat'lar, 'belki'ler telaffuz etmeye başladığını'' da belirten Philip Stephens, Türkiye'nin her türlü teknik detayı düzgün olarak yerine getirdiğini, bu durumun da birliğin adının kötülenmesine yol açan ''bir şey söyleyip başka şey yapma'' tavrının bir göstergesi olduğunu vurguladı. 
     ''Türkiye'nin müzakere sürecinde güçlükler olacağını'' da belirten yazar, ''Türkiye ile müzakere sürecinin, Avrupa'yı da İslam'la uzlaşıp uzlaşamayacağı sorusuyla yüz yüze bıraktığını'' kaydetti. 
     Yasar, ''Sadece kapısındaki değil, kendi içindeki 15 milyon Müslümanla uzlaşıp uzlaşamayacağına karar verecek'' dediği Avrupa'ya, ''dünyanın değiştiğini anlaması, gözlerini geniş ufuklara dikmesi ve bu gerçeği kendi vatandaşlarına da anlatması'' çağrısında bulundu. 
     AB politikacılarına ''Liderliğinizi gösterin'' diyen yazar, ''Türkiye'nin üyeliğinin her iki taraf için de büyük bir politik enerji gerektirdiğini'' vurguladı. ''AB'nin güneyine demokrasi ve refah ihraç etmesinin gelecek on yılların en büyük projesi olduğunu'' da belirten Philip Stephens, ''Bu, aynı zamanda Avrupa'nın büyük kentlerinde yaşayan Müslümanlara kendilerini evlerinde hissettirme çabasıdır. Avusturyalılara söylemeliyim ki, İslam'a açılan kapıları kapatmak için artık çok geç'' ifadesini kullandı. 

     
</TEXT>
</DOC>
