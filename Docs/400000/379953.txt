<DOC>
<DOCNO> 379953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/soneko30.html </URL>
<DATE> 2005/09/20/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Linens, ev tekstilinde sigorta dönemi başlattı... 
</HEADLINE>
<TEXT>

     Ev tekstili perakendeciliğinde faaliyet gösteren Zorlu Grubu şirketlerinden Linens, başlattığı ''Ev Güzellik Sigortası'' uygulamasıyla müşterilerine bir yıl süreli ürün, acil sağlık ve konut sigortası hizmetleri verecek. 
     Sigorta uygulamasını düzenlenen basın toplantısıyla tanıtan Linens Genel Müdürü Şule Zorlu, mağazalarından alınan tüm ev tekstili ürünlerinin fiyatı ne olursa olsun 1 yıl boyunca sigortalı olacağını belirterek, ''Ürününüzün başına lekelenmeden solmaya, yırtılmadan çalınmaya ne gelirse gelsin, üstelik tüketici hatası olsa bile, zarar gördüğü anda yenisiyle değiştirebileceksiniz'' dedi. 
     Zorlu, tüketicilerin mağazalarından tek seferde 250 YTL üzeri yaptıkları alışverişlerde ürün sigortasına ek olarak yine 1 yıl süreyle MedLine'dan Acil Sağlık Hizmetine, 500 YTL üzeri alışverişlerde de Şeker Sigorta'dan 10 bin YTL'lik konut sigortasına sahip olacaklarını söyledi. 
     Linens olarak rekor bir hızla büyüyerek, 5 yılda Türkiye dahil 9 ülkede 116 mağazayla hizmet verdiklerini vurgulayan Zorlu, 2001 yılında 95 olan çalışan sayısını 587'ye çıkardıklarını belirtti. 
     Zorlu, ''Franchise modeliyle büyüyoruz ve yatırımcılara cazip olanaklar sunuyoruz. Bu yılın sonundaki hedefimiz 135 mağaza'' diye konuştu. 
     
</TEXT>
</DOC>
