<DOC>
<DOCNO> 391931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/son/sondun07.html </URL>
<DATE> 2005/11/03/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Amerika Kıtası Zirvesi yarın... Göstericiler yola çıktı bile... 
</HEADLINE>
<TEXT>

     Amerika kıtası ülkeleri arasındaki ekonomik ilişkilerin ele alınacağı ''Amerika Kıtası Zirvesi'' yarın Arjantin'de başlıyor. 
     İki gün sürecek dördüncü zirveye ev sahipliği yapacak Mar del Plata kentinin, ABD Başkanı George Bush'u ve ekonomi politikalarını protesto eden binlerce göstericinin eylemine sahne olması bekleniyor. 
     ABD Başkanı Bush ile nüfusunun üçte ikisi sosyalistler tarafından yönetilen Latin Amerika ülkelerinin liderlerinin toplantı çerçevesinde bir araya gelecek olması dikkat çekiyor. 
     Yoğun gösterilere rağmen, 32 liderin katılacağı toplantılara katılmaktan vazgeçmeyen Bush'un, bugün geç saatlerde Arjantin'e gelerek Devlet Başkanı Nestor Carlos Kirchner ile görüşmesi bekleniyor. 
     Liderlerin, Amerika kıtasındaki zayıf ekonomiyle başa çıkma yöntemleri konusunda fikir ayrılığı içinde bulunduğu, Bush'un, serbest ticaret bölgesi düşüncesini, büyük muhalefete rağmen kabul ettirmeye çalışacağı belirtiliyor. 
     Brezilya ve Panama'yı da kapsayan gezisi sırasında on binlerce kişi tarafından protesto edilmesi beklenen Bush'un, iş imkanı yaratma programı çerçevesinde önerilerde bulunacağı da kaydediliyor. 
     Bush'un serbest ticaret bölgesi fikrine en büyük muhalefeti yapan Venezuela Devlet Başkanı Hugo Chavez, bu konudaki herhangi bir teklifi kesinlikle reddedeceklerini söyledi. 
     Bölgede yer almasına rağmen zirve toplantılarına davet edilmeyen tek ülke olan Küba'nın Dışişleri Bakanı Felipe Perez Roque de ABD Başkanı Bush'a tepki göstererek, ''dünyanın en güçlü ülkesinin, sevilmeyen ve sayılmayan lideri olmanın zor olması gerektiğini'' belirtti. 
     Küba'nın, Mar del Plata'ya 300 kişilik bir delegasyon göndereceği ve protesto gösterilerine destek vereceği belirtiliyor. 
     
</TEXT>
</DOC>
