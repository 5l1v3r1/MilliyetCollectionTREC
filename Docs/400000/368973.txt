<DOC>
<DOCNO> 368973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/sonsiy11.html </URL>
<DATE> 2005/08/11/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Baykal Başbakan siyasi flört yapıyor 
</HEADLINE>
<TEXT>

     CHP Genel Başkanı Deniz Baykal, Başbakan Recep Tayyip Erdoğan’ın "Bir grup aydınla" yaptığı görüşmeyi değerlendirirken, "Sayın Başbakan şimdi de siyasi flörtle bir şeyler yapmaya çalışıyor, hayırlı olsun. Ancak bu flört Türkiye’nin terörle mücadele azmine ve kararlılığına kesinlikle zarar vermemelidir" dedi. 
     Baykal, Liman-iş Sendikası Genel Başkanı Raif Kılıç’ı CHP Genel Merkezi’nde kabul etti. Kabul sırasında gazetecilerin sorularına da yanıtlayan Baykal, Başbakan Erdoğan’ın "Bir grup aydınla" yaptığı görüşme ve sonrasındaki açıklamalarına ilişkin bir soru üzerine, Türkiye’de terörün nihilist bir yapıda olmadığını ve terörün arkasında bir siyasi projenin bulunduğunu söyledi. Baykal, teröre karşı mücadelenin de bu gerçekler temelinde sürdürülmesi gerektiğini kaydetti. 
     Bir gazetecinin terörle ilgili olarak "Devlet zirvesi" önerilerini yinelemeyi düşünüp düşünmediklerine ilişkin sorusuna Baykal, "Başbakan’ın içine girdiği doğrultuda böyle bir teklifi değerlendireceğini sanmıyorum. Başbakan aldı başını gidiyor. Gitsin bakalım. Bir süre sonra bu gidişin sonunu göreceğiz" diye karşılık verdi. 
     
     ANAYASA DEĞİŞİKLİĞİ 

     Baykal, Anayasa Komisyonu Başkanı Burhan Kuzu tarafından dile getirilen Anayasa değişikliği önerileriyle ilgili görüşlerinin sorulması üzerine de Türkiye’nin gerek dış politikada gerekse AB ile ilişkiler açısından çok güç ve sıkıntılı bir döneme sürüklendiğini vurguladı. Türkiye’nin tekrar terör olaylarıyla karşı karşıya kaldığı bir dönemde, toplumda gerginlik yaratabilecek bu tür önerilerin ortaya atılmasının çok yanlış olduğunu kaydeden Baykal, şunları söyledi 
     "Unutmamaları gereken bir şey var. O seçim sistemi ile aldığınız yüzde 34 oy ve şu anda bunu alıp alamayacağımızın belli olmadığı bir ortamda Türkiye’nin sırtına bir büyük taş bağlamaya çalışıyorsunuz. 
     Ülkeyi sadece yasalar değil akıl mantık sağduyu ve basiret de yönetir. 
     Bu yaklaşımın akılla mantıkla bağdaşır bir yanı yoktur" Baykal, yapılan önerilerin Türkiye’nin gündemini değiştirmek için dile getirilmiş olabileceğini de vurgulayarak, "Doğrusu ben böyle düşündüğüm için başından beri çok ciddiye almamıştım. Ama eğer ciddiyetle ortaya konulursa bizim de buna karşı açık ve net tavrımız ortaya konulacaktır" dedi. 
     Baykal, "Terörün arkasındaki siyasi projeyi yok sayarak, olayı bir halkla ilişkiler konusu gibi düşünerek iyi niyet tezahürleri ile kontrol altına alınabileceğimizi zannetmek kadar şaşkınca bir şey yoktur" dedi. 
     Baykal, parti genel merkezinde Liman-İş Başkanı Raif Kılıç’ı kabulünde gazetecilerin Başbakan Recep Tayyip Erdoğan’ın "Bir grup aydın"la yaptığı görüşmeye ilişkin sorularını yanıtladı. 
     Terörün, Türkiye’nin en önemli konularından biri olduğunu vurgulayan Baykal, ülkenin diğer pekçok önemli sorununun da terörden kaynaklandığını ifade etti. Bu konunun günlük siyasi çekişmelerin ve parti mücadelelerinin bir parçası haline getirilmemesi gerektiğini belirten Baykal, şunları kaydetti 
     "Bu konuya küçük parti hesaplarının dışında, olağanüstü önemli bir büyük ülke sorunu olarak yaklaşmamız lazım. Bugün muhalefetteki parti, yarın iktidar olur, bu partiler yine o sorunu karşılarında bulur. Biz konuya böyle bakıyoruz. Olaya bu dikkatle yaklaşıyorum ve kolay suçlamalar yapmamaya çalışıyorum. Olayı bütün boyutlarıyla karmaşıklığıyla en doğru şekilde görmeye çalışıyorum. 
     Türkiye’de bir terör sorunu var. Ancak, bu terör çeşitli zamanlarda ortaya çıkmış bir nihilist terör uygulaması değildir. Somut hedefleri olan, belli bir siyasal amacı gerçekleştirmeyi öngören, o amaca yönelik olarak etkin bir araç diye düşünülen bir yöntem olarak Türkiye’de uygulanmaktadır. Eğer terör uygulamasının önünde, hedefinde bir önemli siyasi proje yoksa ülkeyi derinden etkileyecek, yıllarca sürecek, binlerce insanın canına mal olacak bir büyük terör uygulamasının da hiçbir anlamı yoktur. Yani terör uygulaması belli bir siyasi hedefe yönelik olarak ortaya konulduğu için önemli, sürekli ve kalıcı bedeller ödettiren bir ciddi konu olarak karşımıza çıkmıştır." 
     
     "SAFİYANE BİR YAKLAŞIM.." 

     Baykal, Türkiye’de yaşanan terörü, soyut bir terör olmaktan çıkarıp, hangi siyasi projeye bağlı olduğunu düşünmek ve irdelemek gerektiğini söyledi. 
     Terörü siyasi projeden bağımsız sayarak "Canım, ne gerek var, hepimiz kardeşiz, arkadaşız, dostuz. Birbirimizi üzmeyelim, kırmayalım. Biz sizi seviyoruz, biz size değer veriyoruz" yaklaşımı ile o siyasi proje ihtilafının ortadan kalktığını düşünmenin, "safiyane bir yaklaşım" olacağını ifade eden Baykal, sözlerini şöyle sürdürdü 
     "Terörün etkisizleştirilmesi, terörün önündeki, arkasındaki, hedefindeki siyasi projeyi geçersiz kılarak, etkisiz kılarak sağlanabilir ve gerçekleştirilebilir. O siyasi projeyi yok sayarak ve olayı bir halkla ilişkiler konusu gibi düşünerek iyi niyet tezahürleri ile kontrol altına alabileceğimizi düşünmek kadar şaşkınca bir şey yoktur. Siyasi proje ile ilgili teşhis koyduğumuz zaman durumu açıkça görüyorsunuz. Bu siyasi projeyi kendi siyasi parametrelerinize uyduruyor musunuz, uyduramıyor musunuz Demokratikleşme yaftası altında böyle bir uyumun, uzlaşmanın mümkün olabileceğini zannetmek herkes için çok yanıltıcıdır. Demokratikleşme çok önemli, çok saygıdeğer ve çok değerli bir ulusal hedeftir. Türkiye o doğrultuda yıllardan beri kararlılıkla yürüyor ve yürümeye devam edecek ama, demokratikleşmenin teröre yol açan siyasi projeyi ikna edeceğini, ona gerek bırakmayacağını ve onu aramaktan insanların vazgeçeceğini zannetmek, ham hayal peşinde koşmaktır. 
     Türkiye’de demokratikleşme etnik parçalanmanın bir çerçevesi olarak anlaşılamaz. Demokratikleşme, Türkiye’deki bütün insanların, her bireyin kimliği, etnik kökeni, ırkı, inancı, mezhebi, cinsiyeti, bölgesi ne olursa olsun bütün vatandaşlarımızın kişisel, bireysel hak ve özgürlüklerinin ileriye götürülmesidir. Ama demokratikleşmeyi farklı etnik kimliklerin bir kamusal ortak hak talebi haline dönüştürmenin demokrasiyi bütünleştirici değil, parçalayıcı bir istikamete sürükleme sonucu verebileceğini belirtmek isterim. Toplumu etnik kimliklerine göre ayrıştırmaya başlamanın, Türkiye’de demokratikleşmeyi değil, tam tersine Türkiye’nin parçalanmasına bizi götürebileceğini de kimsenin unutmaması gerekir." 
     
     "MÜCADELE AZMİMİZİ ZAAFA UĞRATIR" 

     CHP Genel Başkanı Baykal, Irak’ta askeri müdahale sonrası yaşananların bu ülkenin yapısını çok ciddi bir şekilde siyasal ve kültürel parçalanmaya götürdüğünü ifade ederek, "Bu açılardan demokrasiyi, demokrasinin tam tersi sonuç verecek gelişmelerin bir kılıfı haline getirmeyi hiçbir şekilde anlamak ve kabul etmek mümkün değildir" diye konuştu. 
     Türkiye’de herkesin kendi etnik kimliğini özgürce yaşaması gerektiğini, devletle vatandaşın arasına hiçbir şekilde etnik ve mezhepsel kimlik tanımı sokulmaması gerektiğini vurgulayan Baykal, son günlerde yaşananların da bu gerçekler göz önüne alınarak değerlendirilmesi gerektiğini söyledi. Baykal, sözlerini şöyle tamamladı 
     "Sayın Başbakan, İngiltere’ye giderken bu konularda bir anlayışını ortaya koyuyordu. Döndü geldi, şimdi bambaşka bir anlayışın peşinde koşuyor. Bu bizi, hükümetin bu konulardaki değişik etkilere kolayca tabi olabileceği ve çok kolayca bir noktadan bir başka noktaya sürüklenebileceği gözlemi ile karşı karşıya bırakıyor. Tatlı söz ve siyasi flört yoluyla terörü etkisizleştirme girişiminin bir sakıncası olmadığı belki düşünülebilir. Ama bilinmesi gereken önemli bir şey de var, Türkiye’nin terörle mücadele konusundaki azmini, iradesini ve etkinliğini zaafa uğratabilecek ve terörle etkin bir biçimde mücadele etmeye gerek kalmadan bu konunun kendiliğinden çözülebileceği umuduna, bekleyişine dayalı bir ortamın yaratılması, bu ortamı yaratanları da, Türkiye’yi de çok ciddi sorunlarla karşı karşıya bırakabilir. Türkiye bilmelidir ki, terör, arkasındaki siyasi iddia devam ettiği sürece karşımızda bir gerçek olarak yer alacaktır ve biz o siyasi projeye teslim olmadan, iyi niyet ifadeleri ile onları etkisizleştirebileceğimizi umut etmeyeceğiz, bu bekleyişe kendimizi sokmayacağız. Bu bizim mücadele azmimizi ciddi zaafa uğratır." 
     
</TEXT>
</DOC>
