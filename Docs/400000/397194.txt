<DOC>
<DOCNO> 397194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/spor/axspo03.html </URL>
<DATE> 2005/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'ı hırs bürüdü 
</HEADLINE>
<TEXT>


Fenerbahçe maçından mutlak galibiyet hedefleyen Galatasaraylı bazı futbolcular, izinli gününde bile dinlenmedi, Florya Metin Oktay Tesisleri'ne giderek antrenman yaptı 

ERHAN TELLİ 


Galatasaraylı futbolcular, izin gününde bile Florya'nın yolunu tuttu. Teknik Direktör Eric Gerets'in, dünü tatil olarak ilan etmesine rağmen, sarı - kırmızılı oyuncuların büyük bir bölümünün, kendi istekleriyle Metin Oktay Tesisleri'ne giderek antrenman yaptıkları öğrenildi. 
Başta, takım kaptanı Hakan Şükür olmak üzere, Hasan Şaş, Ayhan ve genç oyuncu Yalçın ile yabancı futbolculardan Tomas, Song ve Saidou'nun, fazla mesai yapan isimler arasında yer aldıkları ve yaklaşık 1 saat boyunca tesislerde çalıştıkları kaydedildi. 

Gerets mutlu oldu 
Fenerbahçe karşılaşmasını düşünen bu oyunculardan, sakatlıkları bulunanların hem tedavi oldukları, hem de koşu çalışması yaparak antrenman açıklarını kapamayı amaçladıkları öğrenildi. Masörlerin de sabah yapılan bu çalışmalar sırasında oyunculara yardımcı oldukları kaydedildi. 
Futbolcularının, fazla mesai yaptıklarını duyan Gerets'in ise bu durumdan bir hayli memnun kaldığı öğrenildi. Fenerbahçe maçı öncesinde yaşanan atmosferden ve oyuncularının gösterdikleri çalışma arzusu ve isteklerinden son derece mutlu olan Belçikalı teknik adamın, pazar günkü derbi için çalışmalara bugünden itibaren çift idmanla başlayacağı belirtildi. 

Derbiye özel promosyon 

Galatasaray Yönetimi, Fenerbahçe derbisi öncesinde bilet promosyonuna başladı. Yönetici Fatih Gökşen, 3 bin Galatasaray taraftarının alınacağı eski açık tribününe ait biletlerin, 50 YTL'den satılacağını söyledi. Gökşen,"Bu biletlerden alan taraftarlarımız Galatasaray Store'a giderek 100. yıl formamızı yüzde 30 indirimle alabilecek"dedi. Bugün satışa çıkacak biletlerin fiyatları kapalı üst 80, kapalı alt 60, yeni açık üst 35, yeni açık alt 30, eski açık 50 YTL olarak belirlendi. 

100. Yıl Senfonisi 

Galatasaray'ın 100. Yıl Senfonisi konseri 9 Aralık'ta yapılacak. 2. Başkan Turgay Kıran ve projenin hazırlayıcıları arasında bulunan Dağhan Baydur, 100. yıl etkinlikleri kapsamında gerçekleştirilecek konserin tanıtımını bugün yapacak. 


</TEXT>
</DOC>
