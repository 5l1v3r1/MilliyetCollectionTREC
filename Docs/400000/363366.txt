<DOC>
<DOCNO> 363366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sondun48.html </URL>
<DATE> 2005/07/22/ </DATE>
<TIME> 23.45 </TIME>
<AUTHOR>  </AUTHOR>
<HEADLINE>
Beyrut iç güvenlik yetkilisi "Ölü yok, 6 yaralı var" 
</HEADLINE>
<TEXT>

     Lübnan’ın başkenti Beyrut’ta meydana gelen patlamada ölen olmadığı, 7 kişinin yaralandığı bildirildi. 
     İç Güvenlik Genel Direktörü General Eşref Rifi, lokantalar ve eğlence mekanlarının bulunduğu Mono caddesinde park halindeki bir araçta meydana gelen patlamada ölen olmadığını, 7 kişinin cam kırıklarından dolayı yaralandığını kaydetti. 
     Güvenlik kaynakları, daha önce yaptıkları açıklamada, patlama sonucu 1 kişinin öldüğünü açıklamış, Lübnan televizyon kanalları da patlamada çok sayıda kişinin de yaralandığını kaydetmişti. 
     Kaynaklar, yeni açıklamalarında yaralılardan 4’ünün hastaneye kaldırıldığını, hafif yaralı üç kişinin de tedavilerinin yapıldığını bildirdi. 
     Gelen haberlerde, patlamaya, Mono caddesinde bir lokantanın önündeki park halinde bulunan aracın yakınında bulunan küçük bir bombanın yol açtığı belirtilirken, caddedeki iki aracın da parçalandığı ve cam kırıklarının etrafa saçıldığı kaydedildi. 
     ABD Dışişleri Bakanı Condoleezza Rice’ın Beyrut’a yaptığı kısa ziyareti tamamlamasından birkaç saat sonra meydana gelen patlamanın, Suriye birliklerinin Lübnan’dan çekilmesi ve dün yeni hükümetin kurulmasından sonra ilk patlama olduğuna dikkat çekiliyor. Lübnan’da Şubat ayında eski Başbakan Refik Hariri’nin düzenlenen suikastla öldürülmesinden sonra bir dizi patlama meydana gelmişti. 
     
</TEXT>
</DOC>
