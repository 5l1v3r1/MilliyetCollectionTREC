<DOC>
<DOCNO> 352449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/yasam/axyas01.html </URL>
<DATE> 2005/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Eti biberiyesiz yemeyin 
</HEADLINE>
<TEXT>


Son araştırma sonuçlarına göre, günde 2 öğün kırmızı et kanser riskini artırıyor. Et pişerken biberiye otu kullanmak ise bu olasılığı en aza indiriyor 

DIŞ HABERLER SERVİSİ 

Dünya Sağlık Örgütü'nün kanser araştırma birimi IARC'nin araştırmasına göre, günde 2 öğün kırmızı et yiyenlerde bağırsak kanserine yakalanma riski, haftada 1 kez yiyenlere oranla yüzde 35 artıyor. 10 ülkede yapılan 5 yıllık araştırmada, sığır, kuzu, domuz ve dana eti ile bu etlerin işlenmesiyle üretilen et ürünlerinden yapılan yemekler ile yüksek ısıda pişirilen etin riski artırdığı belirlendi. Lifli sebzeler, meyve ve tam tahıl ürünleriyle 2 günde 1 yenen balık ise kanser riskini azaltıyor. 
ABD'deki Kansas State Üniversitesi tarafından yapılan araştırmada ise bilim adamları, yüksek ısıda piştiği için kanserojen maddeler içeren etlere biberiye katılarak kanser riskinin azaltılabileceğini belirledi. Uzmanlar, biberiye ekledikleri etleri teflon tavada yüksek ısıda pişirdi. 
Bu etlerdeki kanserojen madde HCA oranının, biberiyesiz pişirilen etlerdekinden daha düşük olduğu belirlendi. Biberiyedeki antioksidan maddeler, mercanköşk, adaçayı ve fesleğende de daha düşük oranlarda var. 



</TEXT>
</DOC>
