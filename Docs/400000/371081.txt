<DOC>
<DOCNO> 371081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/spor/spo09.html </URL>
<DATE> 2005/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlerin futbol ziyafeti 
</HEADLINE>
<TEXT>


Ay-Yıldızlı ekibimiz, İtalya'daki hazırlık kampında dün salonu bıraktı, yeşil çimende futbol topunun peşine düştü. Devler, Tanjevic'in de oynadığı çift kale maçta futbolculara taş çıkardı 


A Milli Basketbol Takımı oyuncuları, Bormio kampı sırasında yoğun idmanlardan fırsat bulup soluğu futbol sahasında aldı. 
Önce Tanjevic'in de dahil olduğu "ortada sıçan" ile hünerlerini gösteren Millilerimiz, daha sonra çift kale maç yaptı. Basketbolda olduğu kadar futbolda da becerilerini ortaya koyan Dev Adamlar birbirinden güzel goller atarlarken, özellikle sol ayağına çok hakim olan Barış dikkat çekti. İki yıl lisanslı olarak kalecilik yapan Mehmet Okur'un yaptığı plonjonlarlı ise idmanı takip eden İtalyan futbol takımı oyuncuları hayranlıkla izledi. Teknik kadro ve oyuncuların maçı berabere biterken, atılan her gol sonrası futbol takımı oyuncuları gibi sevinen Dev Adamlar sürekli objektiflere çalıştı. 

İznin acısı çıktı 

Sırbistan Karadağ'da düzenlenecek olan 34. Avrupa Basketbol Şampiyonası'nın hazırlıklarını İtalya'nın Bormio kasabasında sürdüren A Milli Basketbol Takımı, bir günlük iznin ardından dün çift idman yaptı. Coach Bogdan Tanjevic, iyi çalıştıkları gerekçesiyle verdiği bir günlük iznin ardından dün oyuncuların adeta pestilini çıkardı. Sabah salonda yapılan idmanda, ısınma turunun ardından kondisyon çalışması yapan Milliler, tam kadro olarak antrenmana çıktı. Ardından üç takım halinde çift pota maç yapan ekibimiz yüksek tempoda çalıştı. Hafif sakatlıkları bulunan Mirsad, Mehmet Okur, İbrahim Kutluay ve Kerem Gönlüm tamamen iyileşip takımla birlikte antrenman yaptılar. İki saat süren kondisyon idmanının ardından dinlenen 12 Dev Adam, akşam da yine yüksek tempolu teknik ve taktik idmanı yaptı. 

Cem Dinç hastalandı 

Türk basketbolunun gelecekteki yıldız adaylarından Cem Dinç, dün hastalandığı için takımla beraber idman yapmadı. Almanya'da yetişen ve son olarak NCAA Ligi'nde forma giyen 2.10'luk basketbolcu, otelde dinlendi. Genç oyuncunun birkaç gün içinde yeniden idmanlara başlayacağı açıklandı. 


</TEXT>
</DOC>
