<DOC>
<DOCNO> 390431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/soneko24.html </URL>
<DATE> 2005/10/28/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
2006'da kamuya 4 bin 508 adet taşıt alınacak... 
</HEADLINE>
<TEXT>

     Genel ve özel bütçeli kuruluşlara yeni yılda 4 bin 508 adet taşıt alınacak. 
     2006 Yılı Merkezi Yönetim Bütçe Kanun Tasarısı'na göre, önümüzdeki yıl genel bütçeli kuruluşlar 4 bin 346, özel bütçeli kuruluşlar ise 162 adet taşıt alımında bulunacak. 
     Yeni yılda, Başbakanlığa, Başbakanlık hizmetlerinde kullanılmak üzere 1 adet cip 4x4 arazi-binek , 1 adet pick-up ve 1 adet de panel satın alınacak. 
     2006 yılında en fazla taşıt alımında bulunacak kuruluş, Emniyet Genel Müdürlüğü olacak. Emniyete, 100 adedi bisiklet, 350 adedi de motosiklet olmak üzere 2 bin 236 taşıt satın alınacak. 
     Sağlık Bakanlığı ise, 841'i ambulans olmak üzere 882 adet taşıt alacak. 
     Dışışleri Bakanlığı ise önümüzdeki yıl 68 taşıt alımında bulunacak. Bunların 15'ini dış temsilciliklere gönderilecek zırhlı otomobil, 10'unu da güvenlik önlemli servis taşıtları oluşturacak. 
     2006 yılında Milli Savunma Bakanlığı 125, Milli Eğitim Bakanlığı 174, İçişleri Bakanlığı 155, Jandarma Genel Komutanlığı da 416 taşıt edinecek. 
     
     SATIN ALMA BEDELLERİ 
     Kurumların satın alacakları taşıtların azami satın alma bedellerini de belirleyen Bütçe Tasarısı'na göre, üst makamlar için alınacak binek otomobillere 79 bin 500, normal binek arabalara da 26 bin YTL'den fazla ödeme yapılamayacak. 
     Motosiklet alım bedeli, motor gücüne göre 5 bin 300 ile 6 bin 400 YTL, bisiklet bedeli de 1300 YTL'den fazla olamayacak. 
     
</TEXT>
</DOC>
