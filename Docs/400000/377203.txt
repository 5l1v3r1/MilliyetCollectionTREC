<DOC>
<DOCNO> 377203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/dunya/dun02.html </URL>
<DATE> 2005/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Jacques Chirac taburcu oldu 
</HEADLINE>
<TEXT>


DIŞ HABERLER SERVİSİ 


Fransa Cumhurbaşkanı Jacques Chirac, tedavi gördüğü askeri hastaneden dün taburcu edildi. Hastane çıkışı bir açıklama yapan Chirac, kendisini iyi hissettiğini belirterek, "Artık hastaneden çıkmak için sabırsızlanmaya başlamıştım" diye konuştu. Paris yakınlarındaki askeri Val-de-Grace Hastanesi'nden yapılan yazılı açıklamada ise, doktorların, 72 yaşındaki Chirac'a 6 hafta uçakla yolculuk etmemesini tavsiye ettikleri belirtildi. 
Chirac'ın ayrıca 15 gün maksimum seviyede istirahat etmesi gerektiği de kaydedildi. Açıklamada, 8 gün hastanede tıbbi gözetim altında tutulan Chirac'ın sağlık durumunun "oldukça tatmin edici" olduğu vurgulandı. Doktorların tavsiyesi üzerine, gelecek hafta New York'ta yapılacak BM Dünya Zirvesi'ne katılmayı iptal eden Chirac'ın yerine Fransa'yı Başbakan Dominique de Villepin temsil edecek. Chirac, küçük bir damar sorunu nedeniyle bir gözünde görme bozukluğu oluştuğu için cuma gecesi hastaneye kaldırılmıştı. 


</TEXT>
</DOC>
