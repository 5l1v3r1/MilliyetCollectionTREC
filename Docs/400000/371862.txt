<DOC>
<DOCNO> 371862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/soneko31.html </URL>
<DATE> 2005/08/22/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Solaklara özel av tüfeği... 
</HEADLINE>
<TEXT>

     Av tüfeği üretimi ile bilinen Konya'nın Beyşehir İlçesi'ne bağlı Üzümlü Beldesi'nde faaliyet gösteren bir firma solaklara özel yarı otomatik av tüfeği üretti. 
     Beldede faaliyet gösteren Lazer Silah Sanayii Limited Şirketi Genel Müdürü Mehmet Bayraktar, basın mensuplarına yaptığı açıklamada, ürettikleri yarı otomatik ve tam otomatik av tüfeklerine solaklardan da oldukça yoğun talep geldiğini söyledi. 
     Kendilerinin de gelen bu yoğun talep üzerine solak insanların kullanabileceği bir av tüfeği üretmeye karar verdiklerini ifade eden Bayraktar, ''Bunun üzerine yaklaşık 6 ay süren bir AR-GE çalışması yaparak, solak olanların rahat bir şekilde kullanabileceği av tüfeklerinin projesini hazırladık. Kısa süre sonra da projesini yaptığımız solak insanlar için yarı otomatik av tüfeğinin üretimine başladık'' dedi. 
     Bayraktar, solaklara özel olarak ürettikleri av tüfeğinin namlu ve mekanizma tertibatının tamamen solak insanlara özgü bir şekilde tasarlandığını vurgulayarak, şunları kaydetti 
     ''Normal av tüfeklerinde sağ tarafta olan mekanizma ve kurma kolu, solaklar için üretilen modellerde solda bulunuyor. Böylece solak olan avcılar hiç zorlanmadan kurma kolunu çektikten sonra, kundağı sol omuz hizasına dayayıp atış yapabiliyorlar. Bu modeller çıkmadan önce normal av tüfeğini kullanan solak insanlar, atıştan sonra fırlayan fişeğin gözüne yakın bir noktadan geçmesi nedeniyle, zaman zaman zor durumlarda kalabiliyordu. Üretilen bu modelleri kullanan solaklar için bu risk tamamen ortadan kalkmış durumda.'' Solaklara özel av tüfeği üretimlerinin şimdilik sadece yarı otomatik modellerde bulunduğunu anlatan Bayraktar, solak vatandaşların ürettikleri yarı otomatik av tüfeğine yoğun ilgi gösterdiğini, talebin her geçen gün arttığını kaydetti. 
     Bayraktar, ayrıca Üzümlü'de ürettikleri av tüfeklerini ABD, Almanya, Güney Kore, Norveç, Finlandiya ve Avusturya gibi dünya ülkelerine ihraç ettiklerini, bu ülkelerden solak kişilere yönelik özel ürettikleri av tüfeği modeline talebin de giderek arttığını sözlerine ekledi. 
     
</TEXT>
</DOC>
