<DOC>
<DOCNO> 354555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sonyas24.html </URL>
<DATE> 2005/06/22/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Ünlü yönetmen Memduh Ün, sedye üzerinde film çekiyor 
</HEADLINE>
<TEXT>

     Ünlü Yönetmen Memduh Ün, ''Büyülü Fener'' adlı sinema filminin Gaziantep'teki çekimlerini, belinden rahatsızlandığı için sedye üzerinde yapıyor. 
     Filmin Kilis'te yapılan çekimlerinin ardından Gaziantep'e gelen ve tarihi öğretmenevinde çekimleri sürdüren Ün, iki gün önce rahatsızlandı. Doktorların ilaçlı tedavi önerdikleri Ün, ayağa kalkmakta zorlandığı için çekimleri, sedye üzerinde yapmaya başladı. 
     Ün'e geçmiş olsun ziyaretinde bulunan Gaziantep Valisi Lütfullah Bilgin, Büyükşehir Belediye Başkanı Asım Güzelbey ve Ticaret Odası GTO Başkanı Mehmet Aslan ile eşleri bir süre oyuncularla sohbet ettiler. 
     Memduh Ün, ziyaret sırasında yaptığı konuşmada, 86 yaşında olduğunu ve halen çekimleri devam eden ''Büyülü Fener'' adlı filmle sanat hayatına son vermeyi düşündüğünü söyledi. 
     Belindeki rahatsızlık nedeniyle çalışırken zorlanmasına karşın, işini aksatmak istemediğini belirten Ün, şöyle konuştu 
     ''Sanat hayatımda 90 film çektim. Yaşımın ilerlemesine karşın, yaptığım işi çok seviyor ve sanat hayatımı devam ettirmeye çalışıyorum. Son filmim diyerek çekimlerine başladığım Büyülü Fener filminde de elimden gelenin en iyisini yapmak için çalışıyorum. Çok iddialı olduğumu söylemek istemiyorum ama daha önceki filmlerimde olduğu gibi bu filmde de güzel şeyler üretmek istiyorum.'' Bel fıtığına benzer bir rahatsızlığı bulunduğunu ifade eden Ün, rahatsızlığının zaman zaman şiddetli ağrılarla kendisini gösterdiğini bu zamanlarda ayakta durmakta güçlük çektiğini söyledi. Ün, ''Sanırım, 2-3 gün kadar sedye üzerinde çalışmak zorunda kalacağım. Tedavi için doktorumun verdiği ilaçları kullanıyorum'' dedi. 
     ''Büyülü Fener'' adlı filmin başrollerini, Kadir İnanır ve Fatma Girik paylaşıyor. 
     
</TEXT>
</DOC>
