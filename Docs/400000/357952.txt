<DOC>
<DOCNO> 357952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/spor/spo02.html </URL>
<DATE> 2005/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İcraat vakti geldi 
</HEADLINE>
<TEXT>


Fenerbahçe'de transfer çalışmalarının bu hafta içinde netleşmesi bekleniyor. Sarı - Lacivertli yönetimin ilk olarak kaleci Rüştü Reçber'in işini bitireceği, yabancı oyuncu konusuna da nokta konulacağı öğrenildi 

YUSUF DURSUN 


Transfer döneminin suskun kulübü Fenerbahçe bu hafta düğmeye basıyor. Teknik Direktör Daum'un yeni oyuncuların artık kampa katılmasını istediği, yönetimin de harekete geçtiği öğrenildi. 
Sarı - Lacivertliler ilk önce kaleci Rüştü'nün işini çözecek. Yönetici Hakan Bilal Kutlualp'in Barcelona Kulübü ile masaya oturup parasal konularda çıkan pürüzü gidermeye çalışacağı belirtildi. Kutlualp'in Nihat Kahveci için de Real Sociedad ile görüşeceği ifade edildi. Yine Alman hocanın listesinde bulunan Hamit Altıntop'un 3.5 milyon Euro'luk bonservisini indirmek için Schalke Kulübü ile masaya oturulacağı kaydedildi. 
Fenerbahçe İkinci Başkanı Nihat Özdemir, "Transfer çalışmalarımızı büyük bir hızla sürdürüyoruz. İlk olarak Rüştü'yü geri alacağız. Çünkü şampiyonlukta büyük payı vardı. Hocamız da istiyor. Bu konuyu hallettikten sonra diğer transferlere de nokta koyacağız. 2 veya 3 oyuncu ile transferi tamamlayacağız. Maddi açıdan hiçbir sıkıntımız yok" dedi. 
Bu arada genç kaleci Recep'in de durumu bugün yapılacak Yönetim Kurulu toplantısında kesinlik kazanacak. Takımdan ayrılmak isteyen Recep'e bu kez izin çıkacağı belirtildi. 

Alex de Souza dönüşe geçti 

Sakatlığı nedeniyle 30 Haziran'daki sezon açılışına katılamayan Alex De Souza'nun çarşamba günü İstanbul'da olacağı açıklandı. Dişlerindeki problemi öne sürerek 6 Temmuz'a kadar izin isteyen Brezilyalı oyuncunun gelişini ikinci kez erteleme düşüncesi yönetimden geri dönünce, Alex'in geri adım attığı öğrenildi. Ülkesinde ikinci kez kontrolden geçen Brezilyalı oyuncu yöneticilerle yaptığı görüşmede sakatlığının tamamen düzeldiğini müjdeledi ve Samandıra Tesisleri'ndeki çalışmalarda yer alacağını bildirdi. 

'Çalışırken zevk alın' 

Teknik Direktör Christoph Daum, yaptığı toplantıda futbolcularından ağır antrenman programından rahatsızlık duymamalarını istedi. Alman hoca, "Haftada üç maçı çıkaracak şekilde kondisyonlu olmanız gerekiyor. Bu çalışmalar belki sıcaklarda zor gelebilir ama iyi bir seviyeye ulaşmanız için bu şart. O yüzden zevk alın" dedi. 

Önce test, sonra kutlama 

Köln Spor Akademisi Dekanı Prof.Dr. Gunnar Gerisch ve ekibi, dün Dereağzı Tesisleri'nde Fenerbahçeli futbolcuları laktat testinden geçirdi. Kollarına saat ve bellerine kemer takılan oyuncuların kulak memelerinden kan alındı. Antrenör Immel ile çalışan kaleciler dışında tüm futbolcuların katıldığı testte Tuncay ve Serkan esprileriyle neşe kaynağı oldu. Öte yandan önceki gün 28 yaşına basan Deniz'in doğum günü dün Brezilya usulü kutlandı. Deniz tüm çabasına rağmen kafasına dökülen un ve yumurtadan kurtulamadı. Bir süre yumurtayla Tuncay'ı kovalan Deniz, atışında isabet bulamadı, ancak genç yıldızın fırlattığı yumurta kafasında patladı. Bu kovalamaca herkesi güldürdü. 

'Başarıya çok açım' 

Bursaspor'dan Fenerbahçe'ye transfer olan ve yavaş yavaş yeni takımına alışan kaleci Serdar liglerin başlamasını dört gözle beklediğini söyledi. Tecrübeli file bekçisi, "Burada herkes bana kucak açtı. Şu anda çalışmalar çok iyi gidiyor. Başarıya ve kupalara açım, hasretim. Şimdi en büyük arzum, Saracoğlu'nda 55 bin taraftarla buluşmak ve onlarla şampiyonluk sevinci yaşamak. Takımda tatlı bir rekabet var. Sonuçta kazanan Fenerbahçe olacak" ifadelerini kullandı. 

Sabırsız Serhat 

Belçika'nın Anderlecht takımına transfer olan Serhat Akın, yeni kulübüne çok alıştığını, kendisine gösterilen ilgiden mutluluk duyduğunu söyledi. Genç golcü, "Şampiyonlar Ligi'nde iki ön eleme oynayacağız. Trabzonspor ile de eşleşebiliriz. Ama ben heyecanla 19 Temmuz'u bekliyorum. Fenerbahçe'ye karşı forma giyeceğim. Bu maç benim için çok özel olacak. Umarım Türkiye'deki başarımı burada da sürdürürüm" diye konuştu. 

Saran gözünü Parma'ya dikti 

Alman Borussia Dortmund Kulübü ile yollarını ayırma kararı alan Fenerbahçe'nin eski yöneticisi Sadettin Saran şimdi de İtalya'da büyük bir mali kriz yaşayan Parma'ya talip oldu. Fenerbahçe ile aynı renkleri taşıdığı için Parma'yı satın almayı çok istediği öğrenilen Saran'ın görüşmelere başladığı bildirildi. Sadettin Saran'ın ayrıca Monaco ile de ilgilendiği ifade edildi. 


</TEXT>
</DOC>
