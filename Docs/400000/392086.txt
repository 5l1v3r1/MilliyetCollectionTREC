<DOC>
<DOCNO> 392086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/siyaset/siy05.html </URL>
<DATE> 2005/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş'tan Talat'a protesto 
</HEADLINE>
<TEXT>


SEFA KARAHASAN Lefkoşa 


KKTC Birinci Cumhurbaşkanı Rauf Denktaş, adanın kuzeyinde 30 yıldır süren, dini ve resmi bayramlarda Kıbrıslı Türk yetkililerle Türkiye'nin siyasi ve askeri temsilcilerinin kutlamaları birlikte kabul etmeleri geleneğinin Cumhurbaşkanı Mehmet Ali Talat ile birlikte rafa kaldırılmasını bir mektup yazarak protesto etti. Talat'ın bayramlaşma kabulüne katılmayacak olan Denktaş'ın, Barış Kuvvetleri Komutanı Korgeneral Hasan Memişoğlu'nun bayramlaşma töreninde yer alacağı bildirildi. 
Rauf Denktaş, Talat'a birkaç gün önce gönderdiği mektubunda, "Devlet protokolünün hazır bulunmadığı bir bayramlaşma kabulüne benim gelmem mümkün değil" ifadelerini kullandı. Denktaş, mektubunu Cumhurbaşkanı Mehmet Ali Talat'a hitaben "Şimdiden bayramınızı kutluyorum" diyerek noktaladı. 
Denktaş'ın, Türk büyükelçisi ve komutanının bulunmadığı bir ortamda bayramlaşmak istememesi yüzünden Talat ile mektupla bayramlaşmak yolunu seçtiği ifade edildi. Öte yandan, Barış Kuvvetleri Komutanlığı ilk kez Cumhurbaşkanlığı'ndan ayrı olarak bir kabul düzenleyecek. 


</TEXT>
</DOC>
