<DOC>
<DOCNO> 369740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/son/sonsiy02.html </URL>
<DATE> 2005/08/14/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Bakan Şahin Konut kredileri üst gelir grubuna hitap etmektedir 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Türkiye'de her yıl ortalama 500 binden fazla konut yapımına ihtiyaç duyulduğunu belirterek, bu ihtiyacın karşılanması ve düzenli yapılaşma için yeni sistem oluşturulmasına yönelik çalışmalar yapıldığını bildirdi. 
     Şahin, DYP Hatay Milletvekili Mehmet Eraslan'ın, emlak fiyatlarındaki artış, konut ihtiyacı ve ipoteğe dayalı uzun vadeli konut kredisi sistemine mortgage ilişkin soru önergesini cevaplandırdı. 
     Şahin, ülkede her yıl yaklaşık 500 binin üzerinde konut üretilmesine ihtiyaç olduğunu ifade ederek, ''DİE ve DPT verileri esas alındığında 2003 yılında 599 bin 700 olan toplam konut ihtiyacına karşılık yapı kullanma izni alan konut sayısı 158 bin 392'dir. 2005 yılında toplam konut ihtiyacının ise 679 bin 600 olacağı tahmin edilmektedir'' dedi. 
     Düzenli konut yapımının desteklenmesi ve kaçak yapılaşmanın önlenebilmesi için, konut ihtiyacının mevcut yerleşim alanlarındaki yoğunluğun artırılması yoluyla değil yeni alanların iskana açılarak karşılanmasının önemine işaret eden Şahin, şunları kaydetti 
     ''Bu doğrultuda, Toplu Konut İdaresi, Hükümet'in Acil Eylem Planı kapsamındaki planlı kentleşme ve konut üretimi programı ile başlatılan konut seferberliği çerçevesinde 11 Temmuz 2005 tarihi itibariyle 68 il ve 113 ilçede, toplam 295 şantiyede 118 bin 337 konutun ihalesini tamamlamış ve inşaatlarına başlamış olup, 2005 yılı sonuna kadar 150 bin konuta ve 2007 yılı sonuna kadar 250 bin konuta başlama projeksiyonunu yapmıştır.'' Türkiye'nin en hızlı kentleşen ülkelerden biri konumunda bulunduğuna işaret eden Şahin, bu bağlamda kentlerin içinde ve kentler arasında çok hızlı ve düzensiz bir mekansal büyüme izlendiğini belirtti. 
     
     İZİNSİZ RUHSATSIZ KONUT ÜRETİMİ ORANI YÜZDE 55 

     Düzensiz mekansal büyümenin, kaynakların da düzensiz dağılımına neden olduğunu vurgulayan Başbakan Yardımcısı, şunları dile getirdi 
     ''Bu durum, mevcut piyasa koşulları içinde konut sahibi olmanın önemli bir kriteri olan satın alınabilirlik düzeyini etkilemekte, konut piyasasında yüzde 55 oranına kadar ulaşan ruhsatsız izinsiz konut üretimini getirmektedir. 
     Ülkemizde bahsi geçen öncelikler çerçevesinde konut ve kentleşme sorunlarının çözümüne yönelik oluşturulan konut politikalarının temelini, ''piyasa mekanizması içinde konut sahibi olamayan kesime konut sağlanması'' oluşturmaktadır. Özellikle gelir dağılımının yüzde 20-40'lık bölümünü oluşturan ailelerin mevcut tasarrufları dahilinde konuta erişiminin mümkün olmadığı DİE verilerine göre belirlenmiş olup, bu gurubu oluşturan alt ve orta gelirlilerin konut ediniminin sağlanması önem kazanmaktadır. 
     Ülkemizde bugün gelinen noktada artık konut finansmanının geliştirilmesi ve piyasa ekonomisi enstrümanlarının konut edinimi amacıyla kullanılması bağlamımla özellikle gelişmiş ekonomilerde başarılı örnekleri görülen kurumsal finansman sistemlerinin etkin hale getirilmesi gerekmektedir. 
     Bu kapsamda, konut edinmek isteyen kişilerin genelde sınırlı kalan dolaylı yatırımları yerine toplumun çoğunluğu tarafından yararlanılabilecek ve uzun vadeli tasarrufların yönlendirileceği piyasa koşulları çerçevesinde işleyecek kurumsal bir sistemin oluşturulması gerekmektedir.'' 
     
     ''ORTA GELİR GRUPLARINCA RAĞBET GÖRMEMEKTE'' 

     Şahin, Türkiye'de bugün bankalarca verilen konut kredi miktarının Gayri Safi Yurtiçi Hasıla içinde binde 5'lik bir bölümü kapsadığını, bu oranın Amerika ve AB üyesi ülkelerle karşılaştırıldığında oldukça küçük kaldığını da bildirdi. ''Ayrıca ülkemizdeki mevcut konut kredileri aylık ödeme tutarları ve faiz yükü itibariyle üst gelir gruplarına hitap etmekte, konut sahibi olmayan orta gelir gruplarınca rağbet görmemektedir'' diyen Şahin, özellikle başarılı uluslararası konut finansmanı örnekleri de izlendiğinde, mevcut piyasa koşullarında işleyecek kurumsal bir konut finansman sisteminin ipoteğe dayalı uzun vadeli konut kredisi sistemi kurulması gerekliliği ortaya çıkmaktadır'' görüşünü dile getirdi. 
     Mortgage sisteminin Türkiye uygulamasının, enflasyon ve memur maaş artış endeks değerlerinin çok uzaklaştığı dönemlerdeki kredi geri ödemeleri için ciddi finansman desteği gerektirdiğini vurgulayan Başbakan Yardımcısı Şahin, sistemin başarısının ve sürekliliğinin sağlanması için istikrarlı ve güvenilir bir ekonomik ortamın varlığının büyük önem taşıdığına dikkati çekti. 
     Türkiye'de istikrarlı ekonomik ortamın orta ve uzun vadede yakalandığının düşünüldüğü bu dönemde, bu sistemin işleyebileceği uygun zeminin hazırlanması amacıyla çalışmalar yapıldığını anlatan Şahin, bir çerçeve kanun tasarısı hazırlandığını, teknik altyapı çalışmasının ise Sermaye Piyasası Kurulu SPK nezdinde devam ettiğini belirtti. 
     
</TEXT>
</DOC>
