<DOC>
<DOCNO> 369626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/guncel/axgun01.html </URL>
<DATE> 2005/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediyeler vatandaşa otopark parası borçlu 
</HEADLINE>
<TEXT>


Hükümet, caddelere park eden araçlardan ücret alınmasını sağlayacak tasarı hazırlığında ancak belediyeler, 1994'ten beri, her yeni bina için otopark harcı ödeyen vatandaşa borçlu 

Şükran Özçakmak - İstanbul 

Hükümet, belediyelere gelir sağlamak için sokak ve caddelere park eden otomobillerden ücret alınmasını sağlayacak bir tasarı hazırlığında... Ancak belediyeler, 1994'ten itibaren yapılan her yeni bina için otopark harcı ödeyen vatandaşa borçlu. 1994'te yürürlüğe giren Otopark Yönetmeliği'ne göre, belediyeler ödenen harç karşılığında vatandaşa ücretsiz otopark tahsis etmek zorunda. 

Belediyeler harç alıyor 
İmar Kanunu'nun 37. ve 44. maddelerine dayanılarak hazırlanan yönetmelik gereği, nüfusu 10 binin üzerinde olan belediyeler, bina içinde veya parselinde otopark yapılması mümkün olmayan binalardan daire başına 1436 ile 7 bin 180 YTL arasında harç alıyor. Ancak bu ücret, dairenin büyüklüğüne ve konumuna göre değişiyor. Örneğin daire 80 metrekarenin altında ise, 4 daireden bir otopark parası tahsil ediliyor. 150 metrekare ise her daire için bu harç alınıyor. 
Belediyeler, harçları otopark hesabına yatırıp vatandaşın kullanımı için otopark yapmak zorunda. Büyükşehirlerde ise, ilçe belediyeleri topladıkları harçları büyükşehir belediyesinin kamu bankalarında açılan otopark hesabına yatırmakla yükümlü. Fakat ilçe belediyeleri otopark harcını kendisi, başka amaçlar için kullanıyor. 
Bu kaynağın otopark inşası dışında kullanılmaması hükmünü getiren yönetmelik, "Amacında kullanılıp kullanılmadığı da İçişleri Bakanlığı tarafından denetlenir" diyor. 

500 trilyon nerede 
İstanbul Makine Mühendisleri Odası Başkanı Faruk Sevim, İstanbul'da son 5 yılda ruhsatlı olarak 32 bin bina yapıldığını, bunun yaklaşık 20 bin kadarının otopark ücreti yatırdığını belirtiyor. İstanbul İnşaat Mühendisleri Odası Başkanı Cemal Gökçe, bu rakamlara göre, son 5 yılda Büyükşehir'in kasasına ortalama 516 milyon 960 bin YTL girmesi gerektiğini söylüyor. 
İstanbul Büyükşehir Belediyesi'nin verdiği bilgiye göre, vatandaş ilçe belediyelerine otopark harcını yatırdı, ancak 2003'ten bu yana Büyükşehir Belediyesi'nin Vakıflar Bankası'ndaki otopark hesabına yalnızca 13 belediye harç yatırdı. 2003 yılından 2005 Haziran'ına kadar yatırılan miktar ise 5 milyon 744 bin 731 YTL. Büyükşehirde, 10 yılda toplanan para ise sadece 8 milyon 688 bin 987 YTL oldu. 

Dava açabilirler 

TÜKETİCİYİ KORUMA DERNEĞİ Başkanı Av. Ali Er, idarenin her türlü işleminin yargı denetimi altında olduğunu hatırlatarak şöyle konuştu "Vatandaş, harç ücreti yatırmışsa, belediyeden otopark talep edebilir. Harç ücreti yatırdığı halde otopark ücreti ödüyorsa, elindeki makbuzlarla tüketici mahkemesine başvurarak dava yoluyla parasını geri alma hakkına da sahip. Zaten kamu malı olan sokak ve caddelerden otopark adı altında ücret alınıyorsa da vatandaşın belediye meclis kararının iptali için idare mahkemesine başvurma hakkı var" dedi. 

Hesaplaşıyoruz 

İSTANBUL'da 2003'ten bu yana Büyükşehir'in otopark hesabına para aktarmayan belediyelerden biri olan Kadıköy Belediyesi yetkilileri, şu açıklamayı yaptı "Büyükşehir'in otopark hesabına aktarılmayan paralar borç olarak gösteriliyor. Büyükşehir o parayı bir başka şekilde tahsil etme şansına sahip. İstanbul'daki binaların yüzde 65'inin otopark problemi var." Maltepe Belediyesi de 2003'te 8 bin 127 YTL ödeme yaptı. Ancak 2004 ve 2005'te para yatırmadı. Başkan Fikri Köse, "Otopark, yol açısından kullanmak için gönderemedik. Ya mahsuplaşacak veya göndereceğiz" dedi. 

Unakıtan 'yetkileri var' demişti 

BELEDİYE Gelirleri Kanun Tasarısı Taslağı'nda, aracını sokağa park edenlerden geçici kullanım harcı alınması öngörülüyor. Maliye Bakanı Unakıtan, konuyla ilgili, "Belediyeler, evlerinin önünde yollarda park eden araçlardan zaten park ücreti alma yetkisine sahip. Eskiden bunların gelirleri arasında olan hususlar, yeni kanunda da aynı şekilde yer aldı" demişti. 


</TEXT>
</DOC>
