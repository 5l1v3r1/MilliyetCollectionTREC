<DOC>
<DOCNO> 358847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/spor/spo10.html </URL>
<DATE> 2005/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Anadolu kaplanı 
</HEADLINE>
<TEXT>


Dünya Cross Country Şampiyonası'nın 4. ayağı Rally D'Orient bir dünya şampiyonu çıkardı. Araç kategorisinde Volkswagen'in fabrika sürücüsü Bruno Saby, sezonun bitimine iki yarış kala şampiyonluğunu Türkiye'de ilan etti 


Tarih boyunca birçok uygarlığa ve medeniyete ev sahipliği yapmış Anadolu'nun büyülü doğası ve tablo güzelliğindeki eşsiz manzarası arasında geçen Dünya Cross Country Şampiyonası'nın 4. ayağı Rally D'Orient, Araç kategorisinde Volkswagen fabrika sürücüsü Bruno Saby'nin zaferiyle noktalandı. Ankara - Erzurum arasında gidiş - dönüş olmak üzere 2326 kilometrelik bir parkurda yaklaşık bir hafta süren zorlu yarışta sezonun üçüncü birinciliğini elde eden Saby, bu başarısıyla kalan son iki ayağı beklemeden şampiyonluğunu Türkiye'de ilan etmiş oldu. Rally D'Orient'deki bu muhteşem zaferiyle puanını 56'ya çıkaran Fransız pilot, zorlu yarışı ikinci sırada tamamlayan ve genel klasmanda da ikinci sırada bulunan takım arkadaşı Giniel De Villiers'le arasındaki puan farkını 34'e yükselterek mutlu sonla kucaklaştı. Araç kategorisinde dünyaca ünlü pilotlarla mücadele eden Vural Ak - Güray Karacar ikilisi ise 3 kez zaman aşımı cezası almaları nedeniyle yarışa veda etmek zorunda kaldılar. 

Genim'in başarısı 
Yarışmacıların rakiplerinin yanı sıra doğa koşullarıyla da mücadele ettiği zorlu organizasyona Kamyon Kategorisi'nde katılan Türkiye Pist Şampiyonası'nın şampiyon ismi Ethem Genim tecrübe eksikliğine rağmen oldukça önemli bir başarıya imza attı. İtalyan İVECO takımında Livio Diamente ve Giorgio Albiero'nun co - pilotluğunu yapan Genim, Philipe Jacquot, Michel Didienne, Yves Koinstein'in pilotluğundaki MAN takımının ardından ikinci olarak podyuma çıkmanın mutluluğunu yaşadı. 
Motosiklet Kategorisinde ise Cyril Despres ilk gün ele geçirdiği liderliği yarış sonuna kadar koruyarak adını ilk kez kürsünün en üst basamağına yazdırdı. Dünya Cross Contry Şampiyonası'nın son iki ayağı Mısır ve Birleşik Arap Emirlikleri'nde yapılacak. 

Adeta uçtular 

Türkiye OPET Otodrag Şampiyonası'nın 3. ayağı Selçuk Efes Havaalanı'nda yapıldı. Ege Otomobil Sporları Kulübü tarafından organize edilen ve hız meraklılarının büyük ilgi gösterdiği yarışlarda nefes kesen anlar yaşandı. Dansçı kızlar ve ilginç şovlar eşliğinde 10 ayrı sınıfta piste çıkan yarışmacılar direksiyon başında limitleri zorlarken, hız tutkunlarına kolay kolay unutamayacakları bir gün yaşattılar. Startla birlikte yerlerinden ok gibi fırlayan araçlar 700 metrelik düz parkur üzerinde tam gaz kat- ettikleri 400 metrenin ardından kalan 300 metreyi durabilmek için kullandılar. Kategorilerinde Emre Kahraman, Kağan Kurtuluş, Nezih Oktaykan, İsmail Çam, Halil Şenlik, İlker Yılmaz ve Eren Demir ilk sırayı alırken sonucu büyük merakla beklenen Aşırı Beslemeli Süper Drag kategorisinde zafer, şampiyon iki OPET pilotundan Levent Kesen'i sollayan Ekrem Ekmenci'nin oldu. 

Bursa'da hız zamanı 

Türkiye Ralli Şampiyonası'nın 3. ayağı Yeşil Bursa Rallisi bu hafta sonu koşuluyor. 
Organizasyonunu Bursa Otomobil Sporları Kulübü'nün üstlendiği ve sponsorluklarını Hyundai ile Shell'in yapacağı rallinin bu seneki en büyük süprizi iki defa düzenlenecek "Nilüfer Özel Seyirci Etabı" olacak. Cumartesi günü saat 12.00'de Zafer Plaza önündeki startın ardından 12.45'de Mudanya yolu üzerindeki Nilüfer Yarış Pisti'nde yapılacak özel seyirci etabı Pazar günü saat 11.00'de ikinci kez geçilecek. Organizasyondaki bir diğer önemli değişiklik de yeni parkur olacak. Geçtiğimiz yıllarda etapların oldukça kırıcı olmasından dolayı bu sene yarış güzergahının büyük bir bölümü değiştirildi. Orhaneli - Keles bölgesindeki toprak zeminli etaplarda düzenlenecek olan yarışın ralli merkezi, servis alanı ve finiş noktası şehir merkezindeki Gökçen Plaza olacak. 
Türkiye şampiyonluğu için ince hesaplar yapan takım ve pilotların nefes kesecek mücadelesi Bursa'nın muhteşem doğası ile iç içe 448.76 kilometrelik parkurda iki gün sürecek. Pilotlar klasmanında "ikinci baharını" yaşayan ve topladığı 42 puanla liderlik koltuğuna kurulan Nejat Avcı zirvedeki yerini korumaya çalışırken, takipçileri Ali Deveci 37.6 ve Mehmet Besler 36.9 klasmanı değiştirebilmenin uğraşı içine girecekler. Bu üçlü zirveyi inatla takip eden Ercan Kazaz 26 , Hamdi Ünal 19.4 ve Volkan Işık 12 S1600'ün podyumu için ter dökecekler. 
Markalar Klasmanı'nda ise 78.9 puanla zirvenin keyfini çıkaran Ford Rally Sport Turkey, takipçisi Hyundai Assan Motorsport 42.4 ile arasındaki farkı korumaya çalışacak. Üçüncü sırada yeralan Fiat Motorsporları 32.9 , Renault Sport Turkey 26 ve Opel Motorsport 15.2 'a yerini kaptırmamaya çalışacak. 

Yaylada Off-Road 

LASSA tarafından bu yıl üçüncüsü düzenlenen ve Lassa çalışanları ile İSOFF üyelerinin dışında katılımcıların da dahil edildiği Lassa Competus Keşif Konvoyu bugün Doğu Karadeniz Yaylaları'na doğru yola çıkıyor. Üstün performanslı Lassa Competus lastiği takılı 4x4 araçlarla üç gün sürecek keşif yolculuğunda katılımcılar yaylaları, köyleri, tarihi harabeleri ve dağları gezerken zorlu doğa koşullarında off-road sürüşünün heyecanını da yaşayacaklar. 

Kartingciler Çorum'da 

Türkiye Karting Şampiyonası'nın 4. ayağı hafta sonunda Çorum'da yapılacak. Hitit Otomobil ve Motorsporları Kulübü tarafından organize edilen ve Hitok Karting Pisti'nde gerçekleşecek yarışlar Mini, JICA ve Formula A olmak üzere üç ayrı kategoride yapılacak. Pazar günü saat 13.00'de start alacak Formula A, 3 ayak 16 tur, JICA 3 ayak 12 tur, mini kategorisi ise 2 ayak 10 tur üzerinden organize edilecek. Yarışmanın ödül töreni saat 16.15'ten itibaren pistte yapılacak. 

Loeb Ford flörtü 

Dünya Ralli Şampiyonası'nın iddialı ekiplerinden Ford, yeni sezonda zirve mücadelesi yapabilmek için kolları erken sıvadı ve Citroen'in şampiyon pilotu Sebastien Loeb'e transfer teklifinde bulundu. Citroen'in 2006 sezonunda parkurlardan uzaklaşacağını açıklaması üzerine böyle bir girişimde bulunduklarını belirten Ford Takım Direktörü Malcolm Wilson, "Yeni Focus WRC 06"lar 2006'da yarışmaya başlayacak. 
Güçlü araçları güçlü pilotlara teslim etmek istiyoruz. Marcus Gronholm ve Markko Martin ile görüştüğümüz gibi Loeb ile de konuştuk. Ancak anlaştık demek için çok erken" derken, görüşmeyi doğrulayan Fransız pilot Loeb, cevabını Citroen takımının alacağı karardan sonra vereceğini açıkladı. 

Körfez'de drag şöleni 

İstanbul Otodrag Şampiyonası'nın ilk ayağı Pazar günü İzmit Körfez Pisti'nde start alıyor. Organizasyonunu Auto Club Turkey'in yapacağı ve basın sporsorluğunu Tuning Türkiye'nin üstlendiği yarışlar sezon başında yapılan kural değişikliğiyle 6 yerine 10 ayrı kategoride yapılacak. Ayrıca yarış günü Körfez Pisti'nde stand açacak olan Auto Clup Turkey, Klasik Anadollar ile yapılacak şovlarla izleyenlere keyifli dakikalar yaşatacak. 

Yeni patron Tanaka 

Dünya Ralli Şampiyonası'nda sezona iddialı giren ancak umduğunu bulamayarak Markalar klasmanında 5. sıraya kadar inen Mitsubishi Motors, Akropolis Rallisi'nden sonra görevinden istifa eden Mario Fornaris'in yerine Teknik Direktör olarak Japon Yasuo Tanaka ile anlaştı. Mitsubishi yol otomobillerinin Ar-Ge ekibinde de görev yapan Japon mühendis, takımdaki yeni görevinin yanı sıra Lancer WRC 05'in gelişimi üzerine de ter dökecek. 


</TEXT>
</DOC>
