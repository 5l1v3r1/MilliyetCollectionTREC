<DOC>
<DOCNO> 367308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/sondun39.html </URL>
<DATE> 2005/08/05/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Independent Paris’in açıklamaları müzakereleri tehdit ediyor 
</HEADLINE>
<TEXT>

     DHA 

      FRANSIZ hükümet yetkilileri tarafından hafta içinde yapılan, ’Türkiye’nin Rum Kesimi’ni tanımaması halinde, AB ile müzakerelerin düşünülemeyeceği’ yolundaki açıklamalar İngiliz The Independent gazetesinde yankı buldu. 
     Gazete, Fransa Başbakanı Dominique de Villepin ve Dışişleri Bakanı Philippe Douste-Blazy’nin, Ankara’nın tepkisine yol açan bu ifadelerinin, 3 Ekim’deki AB müzakerelerini tehlikeye sokabileceği yorumunu yaptı. 
     Fransız Le Figaro gazetesi de dünkü sayısında, Fransa Başbakanı’nın ’Kıbrıs tanınmalı’ şeklindeki açıklamalarının Cumhurbaşkanı Jacques Chirac tarafından da desteklendiğini yazmıştı. 
     Başbakan Recep Tayyip Erdoğan’ın bu açıklamalardan ’üzüntü’ duyduğunu ve müzakerelerden önce Kıbrıs konusunda bir tutum değişikliği olmayacağını vurguladığını hatırlatan The Independent, Paris’ten yapılan açıklamaların yarattığı gerginliğin müzakere sürecini tehdit edebileceğini öne sürdü. 
     
     İNGİLTERE İLE FRANSA’NIN ARASI DAHA DA AÇILABİLİR 
     Bu gergin havanın, Türkiye’nin AB üyeliğini destekleyen İngiltere ile Fransa’nın arasını daha da açabileceğini belirten gazete, Londra’nın, ’Kıbrıs’ın tanınması konusu, Türkiye ile müzakerelerin başlaması için asla bir önkoşul olarak sunulmadı’ şeklindeki görüşünün Avrupa Komisyonu tarafından da desteklendiğini vurguladı. 
     The Independent’taki haberde, "İngiltere, De Villepin’in açıklamalarının, Fransa’nın asıl tutumunu yansıtmadığını umuyor. Londra ayrıca Paris’in müzakereleri engellemek gibi bir siyasi risk alabileceğine de şüpheyle bakıyor" ifadeleri kullanıldı. 
     
</TEXT>
</DOC>
