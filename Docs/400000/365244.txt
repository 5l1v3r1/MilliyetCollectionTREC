<DOC>
<DOCNO> 365244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/siyaset/asiy.html </URL>
<DATE> 2005/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan duracak 
</HEADLINE>
<TEXT>


Cumhurbaşkanı ve CHP'nin başvurularını birleştiren Anayasa Mahkemesi, Başbakan'ın TÜBİTAK'a 3 üye seçmesi hükmünün yürürlüğünü durdurdu 

ANKARA Milliyet 


Anayasa Mahkemesi, TÜBİTAK Yasası'nın Bilim Kurulu üyeleri ve başkan atanmasına ilişkin maddelerinin yürürlüğünü durdurdu. 
Cumhurbaşkanı Ahmet Necdet Sezer ve CHP'nin ayrı ayrı yaptığı yürürlüğün durdurulması başvurularını birleştiren Anayasa Mahkemesi, başbakanın TÜBİTAK Bilim Kurulu'na 3, Türkiye Bilimler Akademisi'ne toplam 4 üye seçmesini öngören 4. maddesi 1. fıkrasının a , b ve c bentlerinin ilgili hükümlerinin yürürlüğünü durdurdu. 
Mahkeme yasanın, Bilim Kurulu'nun istifa veya ölüm gibi sebeplerle boşalan üyelikleri için aynı esaslarla yeni üye seçilmesini, belirtilen süre içinde yeni üye bildirilmemesi halinde başbakanın belirlediği kişileri doğrudan Bilim Kurulu üyesi olarak atamasını öngören 4 ve Bilim Kurulu'na başkan seçilmesine ilişkin 5. maddesindeki hükümlerin de yürürlüğünü durdurma kararı verdi. 

Gecikmede atayacaktı 
Yüksek Mahkeme'nin yürürlüğünü durdurduğu bir başka maddede de, kanunun yayımı tarihinden itibaren 15 gün içinde YÖK ve TOBB'un belirleyecekleri üyeleri seçerek başbakana sunması, bu sürede ilgili kurumlarca gerekli teklifin yapılmaması halinde başbakanın bunların kontenjanları için öngörülen şartları taşıyanlar arasından doğrudan Bilim Kurulu üyeliklerine atama yapması öngörülüyordu. 

Devam edecekler 
Bilim Kurulu'nun ilk oluşumundan sonraki ikinci yılın sonunda, bir defaya mahsus olmak üzere, başkan hariç ad çekme usulüyle ayrılacak 7 üyenin yerine üye seçilmesini hükme bağlayan geçici maddenin yürürlüğü de durdurulurken, Anayasa Mahkemesi kararları 1'e karşı 10 oyla aldı. 
TÜBİTAK'tan dün yapılan açıklamada ise, Bilim Kurulu üyeleri ile TÜBİTAK Başkan Vekili'nin, yürürlükteki kurallar çerçevesinde seçildiklerinden, görevlerine devam edecekleri bildirildi. 



</TEXT>
</DOC>
