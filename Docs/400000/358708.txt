<DOC>
<DOCNO> 358708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sonspo17.html </URL>
<DATE> 2005/07/06/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
2012'de sürpriz, Londra ev sahibi oldu... 
</HEADLINE>
<TEXT>

     HİLAL YILMAZ Londra DHA 

      ULUSLARARASI Olimpiyat Komitesi’nin bugün Singapur’da yaptığı oylama sonucunda, 2012 Olimpiyat Oyunları’nı düzenleme hakkı Londra’ya verildi. Paris ile başa baş yarışan Londra, diğer rakipleri olan Moskova, New York ve Madrid’i de geride bırakarak, 2012 olimpiyat meşalesini evine getirmeyi başardı. 
     Uluslararası Olimpiyat Komitesi IOC , Singapur’da gerçekleştirilen oylamada önce Moskova, ardından New York ve son olarak da Madrid’i eledi. Finale kalan Paris ve Londra arasında seçim yapan komitenin kararı, IOC Başkanı Jacque Rogge tarafından açıklandı. 
     
     İNGİLİZLER ÇILGINA DÖNDÜ 

     Haber İngiltere’de büyük sevinçle karşılandı. Londra’daki Trafalgar Meydanı’nda toplanan binlerce İngiliz sevinç çığlıkları atarken, saatlerce dans edip içki içerek bu mutlu olayı kutladı. 2004 Atina Olimpiyatları’nda 2 altın madalyanın sahibi olan İngiliz atlet Kate Holmes, olimpiyatları düzenlemeye hak kazandıkları için büyük bir gurur yaşadığını belirtti. Sevincini Trafalgar Meydanı’nda toplanan halkla paylaşan Holmes, "Londra bunu hak etti. Olimpiyatların Londra’ya gelmesi, ülkedeki birçok genci spora teşvik edecek. Çok mutluyum" diye konuştu. 
     Londra 1908 ve 1948 yıllarında, Paris ise sadece 1924 yılında olimpiyatlara evsahipliği yapmıştı. 
     İngiltere Başbakanı Tony Blair ile Prenses Anne hafta başında Singapur’a giderek Londra adına temaslarda bulunmuştu. Londra’ya destek vermek amacıyla Sinpagur’a giden ünlüler arasında İngiliz futbolcu David Beckham ile top model Kate Moss da vardı. 
     
     
     İNGİLTERE-FRANSA SOĞUK SAVAŞI’NIN GALİBİ BLAIR 

     Londra’nın, 2012 Olimpiyatları’na ev sahipliği yapmaya hak kazanmasıyla İngiltere, Fransa ile son aylarda girdiği ’soğuk savaş’ta bir cepheden daha ’zaferle’ çıkmış oldu. 2012 meşalesini almak için favori gösterilen Paris ve Londra arasındaki rekabet iki ülke arasındaki son zamanlarda giderek artan gerilimi iyice tırmandırmıştı. 
     Fransa Cumhurbaşkanı Jacques Chirac ile İngiltere Başbakanı Blair, önce AB bütçesi konusunda görüş ayrılığına düştü. Ardından bugün İskoçya’da başlayan G8 Zirvesi öncesinde, gerek Afrika’daki yoksulluk, gerekse iklim değişikliği konularında farklı görüşler belirten iki lider, gerilimi iyice tırmandırdı. Fransa Cumhurbaşkanı Chirac’ın geçtiğimiz pazar günü İngiliz yemekleriyle alay etmesi ise bardağı taşıran son damla oldu. Chirac, 2012 Olimpiyat şehrinin açıklanmasına günler kala, İngilizleri aşağılayarak puan kazanmaya çalıştıysa da başarılı olamadı. Uluslararası Olimpiyat Komitesi oyunu Londra’dan yana kullanınca Fransa büyük bir hayal kırıklığı yaşadı. 
     2012 oyunlarının evsahibinin açıklanmasının ardından gözler G8 Zirvesi’ne çevrildi. Zirvede ve İngiltere’nin 6 aylık AB Dönem Başkanlığı sırasında, Fransa ve İngiltere arasında yeni çekişmelerin yaşanması bekleniyor. 
     
     BLAIR TARİHİ BİR KARAR 

     İngiltere Başbakanı Tony Blair, Londra'nın 2012 olimpiyatlarına ev sahipliği yapacak olması kararının tarihi bir karar olduğunu söyledi. 
     Sonuçların açıklanması sırasında TV'nin karşısında duramayacak kadar heyecanlı olduğunu, bu nedenle Gleneagles'da kaldığı otelin bahçesinde volta attığını belirten Blair, "Londra" kararını duyunca yanındakinin boynuna atladığını anlattı. 
     Olimpiyatları Londra'ya getiren süreçte Prenses Anne'den, İngiliz sporculara kadar herkesin üzerine düşen rolü oynadığını, büyük bir takım çalışmasının başarıyla sona erdirildiğini belirten Blair, Olimpiyatların Londra'da yapılmasının İngiltere'de sporun gelişmesi için önemli bir fırsat yaratacağını söyledi. 
     Fransa Cumhurbaşkanı Jacques Chirac'ın İngiltere, İngiliz kültürü ve mutfağı hakkındaki olumsuz yorumlarının hatırlatılması ve bu durumun G8'deki ilişkileri olumsuz etkileyip etkilemeyeceğinin sorulması üzerine, konuğunun halen uçakta İskoçya'ya doğru yol almakta olduğunu hatırlatan Blair, "Cumhurbaşkanı Chirac ile bu konuları tabii ki konuşacağız. Ama sonucun G8'e yansıyacağını sanmıyorum. Zira Fransa ile Afrika ve Global ısınma gibi konularda çok yakın çalışmalarımız ve son derece yakın bir anlayışımız var" dedi. 
     Olimpiyatlara aday olan 5 kentin de bu büyük organizasyonu gerçekleştirme yeterliliğinde olduklarını belirten Blair, ancak Olimpiyat oyunlarını Londra'da gerçekleştirmiş olmanın gelecek nesillere bırakılacak büyük bir miras olacağını söyledi. 
     Blair, olimpiyatlar öncesinde bütün kesimlerin üzerine düşen maddi katkıyı vergiler ve diğer yollarla vereceğini, ancak organizasyonun topluma getirilerinin bununla ölçülemeyeceğini de savunurken, "Londra Olimpiyat konseptini bütün diğer rakiplerinden daha iyi algıladı. Bu yakın bir yarıştı ama ipi göğüsleyen biz olduk" diye konuştu. 
     
     Chirac hakkında bilmeniz gereken 10 şey... 

     2012 Olimpiyatlarının ev sahibi kentinin açıklanmasından önce İngiltere ve Fransa siyasi liderleri birbirine girmişti. Fransa lideri Chirac'ın Putin ve Schröder'le yaptığı toplantıda 'İngiliz yemekleri' üzerine yaptığı espriler İngiltere'yi ayağa kaldırmış, iki ülke arasında hem mutfak hem de olimpiyatlar için kıyasıya bir düello yaşanmıştı. 
     Fransa Cumhurbaşkanı Jacques Chirac’ın İngiliz mutfağını eleştirmesine bir tepki de İngiliz Daily Mirror gazetesinden geldi. Gazete, ’Chirac hakkında bilmeniz gereken 10 şey’ şeklinde bir liste hazırlayarak, Fransız lideri adeta ’yerin dibine soktu’. 
     Listede Chirac’ın, Fransız tarihindeki en sevimsiz lider olduğu ve eşi Bernadette’yi sürekli olarak aldattığı yönündeki iddialar yer aldı. 
     Gazete, çapkınlığıyla ünlü Fransız liderin adının "3 dakikada işi bitirir, duş dahil" şeklinde anıldığına da dikkat çekti. 
     Chirac’ın küfürbaz’ bir lider olduğunu iddia eden gazete, Fransız liderin bir keresinde İngiltere Başbakanı Thatcher için, "Bu yaşlı çanta daha fazla ne istiyor. Testislerimi tabağa koymamı mı " şeklinde sözler sarfettiğini de öne sürdü. 
     Listede yer alan diğer iddialar şöyle 
     - Fransız bir kukla programı, Chirac’ı izleyicilere süper yalancı’ tiplemesiyle sunuyor. 
     - Paris Belediye Başkanlığı sırasında rüşvet aldı. 
     - 10 yıllık cumhurbaşkanlığı süresince hiçbir şey yapmadı ve ülkedeki işsizlik düzeyi 10 yıl aynı seviyede kaldı. 
     - 1992 - 1995 yılları arasında lüks aile tatilleri için 240 bin sterlin para harcadı ve bu paralar nakit olarak kahverengi zarflar içerisinde geldi. 
     - Dokunulmazlıktan yararlandı ve emekliye ayrılacağı 2007’ye kadar hakkında soruşturma başlatılması mümkün değil. 
     - 8 yıllık Paris Belediye Başkanlığı sırasında 1.4 milyon sterlinlik yemek alışverişi yaptı. 
     
</TEXT>
</DOC>
