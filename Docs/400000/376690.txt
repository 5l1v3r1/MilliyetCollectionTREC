<DOC>
<DOCNO> 376690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sondun50.html </URL>
<DATE> 2005/09/08/ </DATE>
<TIME> 19.15 </TIME>
<AUTHOR>  </AUTHOR>
<HEADLINE>
Beyaz Saray, New Orleans'taki ölü sayısı konusunda sessiz... 
</HEADLINE>
<TEXT>

     ABD’nin güneyini vuran Katrina kasırgasından en çok etkilenen New Orleans kentine 25 bin ceset torbası gönderildiği iddia edildi. 
     Luisiana eyaleti hastane ve sağlık hizmetleri yetkilisi Bob Johanssen, "edindiği bilgiye göre, ölü sayısının çok fazla olmasından endişe eden ABD Federal Acil Yönetim Ajansı FEMA yetkililerinin kente 25 bin ceset torbası getirdiklerini" söyledi. 
     
     BEYAZ SARAY SESSİZ 
     Beyaz Saray ise kasırga felaketinin ardından ölü sayısı konusundaki sessizliğini sürdürüyor. 
     Sözcü Scott McClellan, New Orleans’a 25 bin ceset torbası getirildiği iddiaları konusunda yorum yapmayı reddederken, kentte sular çekildikçe korkunç bir manzara ortaya çıkacağını söyledi. 
     
     MAHKUMLAR BAŞKA EYALETE TAHLİYE EDİLİYOR 
     Bu arada, Amerikalı yetkililer, Luisiana eyaletinde kasırgadan etkilenen cezaevlerindeki bin kadar hükümlü ve tutukluyu tahliye etmeye başladılar. 
     Federal Ceza ve Tutukevi yetkilileri, ilk olarak 460 kişilik bir grubu Florida’daki bir cezaevine naklettiler. Geriye kalanların aynı cezaevine yarın gönderilecekleri belirtildi. 
     New Orleans’taki bir cezaevinin tamamen sular altında kaldığı ve çok sayıda mahkumun öldüğü haber veriliyor. 
     Kent cezaevini suların basması sonucu, derme çatma hapishaneye dönüştürülen bir otobüs deposundaki 125 tutuklu da daha önce mahkemeye çıkarılmak üzere Luisiana eyaletinin başka kentlerine gönderilmişti. 
     Buradaki tutukluların, felaketin ilk günlerinde New Orleans’taki yağma ve diğer suçlar nedeniyle gözaltına alınan kişiler oldukları belirtilmişti. 
     
</TEXT>
</DOC>
