<DOC>
<DOCNO> 371055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/guncel/gun08.html </URL>
<DATE> 2005/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Suya 'AB' izlemesi 
</HEADLINE>
<TEXT>


İçme ve kullanma sularına ilişkin analiz sonuçları kayıt altına alınacak. Veriler AB'ye bildirilecek 

ANKARA Milliyet 

Sağlık Bakanlığı, içme - kullanma sularının klorlanması ve analiz sonuçlarını kayıt altına alacak ve takibini sürekli hale getirecek. 
Sağlık Bakanlığı Temel Sağlık Hizmetleri Genel Müdürlüğü'nün 81 il valiliğine gönderdiği genelgede, AB'ye uyum sürecinde hazırlanan "İnsani Tüketim Amaçlı Sular Hakkında Yönetmelik" hükümleri hatırlatıldı. Genelgede, söz konusu yönetmelik hükümleri uyarınca içme - kullanma sularını yakın takibe almak gerektiği anımsatılırken, il sağlık müdürlüklerince içme-kullanma sularından numuneler alınarak analiz edilmesi ve sürekli kayıt tutulması gerektiği de vurgulandı. 
Genelgede, içme - kullanma sularına ilişkin verilerin AB'ye de bildirileceği ve bu nedenle verilerin güvenilir olması, gerçeği yansıtması gerektiği vurgulandı. 
Genelgede, il sağlık müdürlüklerine, formları eksiksiz doldurmaları ve 14 Eylül'e kadar internet aracılığıyla bakanlığa göndermeleri talimatı da verildi. Sağlık Bakanlığı, formlarla gelecek bilgileri, Temel Sağlık İstatistikleri Modülü TSİM yazılımı aracılığıyla kayıt altında tutacak. 



</TEXT>
</DOC>
