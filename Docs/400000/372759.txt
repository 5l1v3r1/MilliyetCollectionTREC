<DOC>
<DOCNO> 372759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sondun39.html </URL>
<DATE> 2005/08/25/ </DATE>
<TIME> 23.00 </TIME>
<AUTHOR>  </AUTHOR>
<HEADLINE>
Kaçaklar taş atarak sınır devriyesi helikopterini acil inişe zorladı 
</HEADLINE>
<TEXT>

     ABD’de kaçak göçmenler, taş atarak ABD Sınır Devriyesi’ne ait bir helikopteri acil inişe zorladı. 
     Arizona eyaleti Yuma bölgesindeki Sınır Devriyesi sözcüsü Michael Gramley, kaçak göçmenlerin attığı beyzbol topu büyüklüğündeki bir taşın helikopterin pervanesine zarar verdiğini ve pilotun helikopteri yere indirmek zorunda kaldığını söyledi. 
     Önceki gün meydana gelen olayda, kaçak göçmenlerin helikopteri California eyaletindeki Andrade bölgesinin 3 kilometre batısında taşladığı, pilot ve Sınır Devriyesi görevlilerinden yaralanan olmadığı belirtildi. 
     Gramley, helikopterin pervanesine taş isabet ettiğinde irtifasının ne olduğunu bilmediğini, tamir edilen helikopterin yakında hizmete girmesinin beklendiğini kaydetti. 
     Olaydan sonra sınırı geçen 17 kişinin tutuklandığı, bu kişilerden ikisinin kaçakçılıktan sorgulandığı, 10 kişinin ise kaçtığı bildirildi. 
     
</TEXT>
</DOC>
