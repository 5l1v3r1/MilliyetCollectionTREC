<DOC>
<DOCNO> 368927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/soneko23.html </URL>
<DATE> 2005/08/11/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Tüzmen Karadeniz'i serbest ticaret alanı haline getirmeyi planlıyoruz 
</HEADLINE>
<TEXT>

     Devlet Bakanı Kürşad Tüzmen, Karadeniz'i tamamen bir serbest ticaret alanı haline getirmeyi düşündüklerini söyledi. 
     Bakan Tüzmen, ziyaret ve incelemeler için geldiği Trabzon'da Vali Hüseyin Yavuzdemir'i makamında ziyaret ederek, şehrin sorunları hakkında bilgi aldı. 
     Tüzmen, burada yaptığı konuşmada, Trabzon'un elindeki imkanlarla altyapısıyla çok önemli bir şehir olduğunu ifade ederek, ''Trabzon çok önemli bir lojistik merkezdir. Tarbzon artık her türlü gelişmeye hazır'' dedi. 
     Karadeniz'de serbest ticaret alanlarını geliştirmeyi hedeflediklerini de vurgulayan Bakan Tüzmen, ''Karadeniz'in tamamını bir serbest ticaret alanı haline getirmeyi düşünüyoruz. Bunun için çalışmalarımız devam ediyor'' diye konuştu. 
     Tüzmen, Trabzon'un dış ticaret hacminin daha da artarak, 1 milyar doların üzerine çıkması gerektiğini kaydetti. 
     Serbest bölgelerin işlerlik kazanması için çifte vergilendirmenin önüne geçilmesi gerektiğini de ifade eden Bakan Tüzmen, bununla ilgili çalışmayı önümüzdeki yasama döneminde yapacaklarını vurguladı. 
     Daha sonra, Trabzon Belediyesi'ne giden Tüzmen, burada Belediye Başkan Vekili Kemal Kılıç'tan kentle ilgili bilgi aldı. 
     Tüzmen, ziyaret sırasında yaptığı açıklamada, Trabzon'a çok sık geldiğini ve her gelişinde Trabzon'un biraz daha geliştiğini gördüğünü dile getirerek, şunları söyledi 
     ''Amacımız Trabzon'u dünyanın en önemli ticaret merkezlerinden biri haline getirmek. Sahip olduğu konum itibariyle bunu gerçekleştirecek güçte. Trabzon deniz, hava, kara ulaşım noktaları, üniversitesi, işadamlarıyla hak ettiği noktaya gelecektir. Tabii bunun için altyapı ve üst yapının ona göre şekillenmesi gerekiyor.'' Bakan Tüzmen, komşu ve çevre ülkelerle ticari ve siyasi ilişkileri en üst düzeye taşıdıklarını kaydederek, ''Bu da komşu ülkelerle ticaretimizin artmasını sağladı'' diye konuştu. 
     
</TEXT>
</DOC>
