<DOC>
<DOCNO> 367111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sontur16.html </URL>
<DATE> 2005/08/04/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Kayseri'de tedavileri süren bebeklerin durumu iyi... 
</HEADLINE>
<TEXT>

     Erciyes Üniversitesi Tıp Fakültesi Hastaneleri Başhekimi Prof. Dr. Mehmet Doğanay, bebek ölümleriyle ilgili Sağlık Bakanlığı’nca oluşturulan komisyonun, hastanede çalışmalara başladığını söyledi. 
     Prof. Dr. Doğanay, gazetecilere yaptığı açıklamada, konunun savcılığa intikal ettiğini, savcılık araştırması için gerekli delilleri sağladıklarını belirtti. 
     Konunun araştırılması için Tıp Fakültesi Dekanlığı olarak kendilerinin de bir komisyon kurduklarını ifade eden Prof. Dr. 
     Doğanay, şöyle dedi 
     "Bebek ölümleriyle ilgili araştırma yapması için Sağlık Bakanlığı’nca oluşturulan komisyon hastanemizde çalışmalarına başladı. 
     Marmara Üniversitesi Tıp Fakültesi Öğretim Üyesi Prof. Dr. Mustafa Bakır, üniversitemiz Öğretim Üyesi Prof. Dr. Neşide Çetin, Hacettepe Üniversitesi Öğretim Üyesi Doç. Dr. Yeşim Çetinkaya, Kayseri Devlet Hastanesi’nde görevli Uzman Dr. Mahmut Baktır ve benim katılımımla oluşturulan komisyon, çalışmalarını sürdürüyor. Savcılık soruşturması için de gerekli bilgi ve deliller tarafımızdan aktarılacak." Hayatını kaybeden 6 bebekten birinin dün sabah ailesine teslim edildiğini, diğer 5 bebeğin cesedine ise otopsi yapıldığını belirten Doğanay, bebeklerin kesin ölüm nedeninin otopsi sonucunda elde edilen bulguların değerlendirilmesi sonucu ortaya çıkacağını kaydetti. 
     Doğanay, daha önce durumları kritik olduğu açıklanan 2 bebek ile servisteki diğer bebeklerin sağlık durumlarının iyi olduğunu sözlerine ekledi. 
     Öte yandan, Ömür Orhan ile Abdullah Oral, otopsinin ardından morga gelerek bebeklerinin cesetlerini teslim aldı. 
     
</TEXT>
</DOC>
