<DOC>
<DOCNO> 395670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/yasam/yas04.html </URL>
<DATE> 2005/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk işçilerin davası ABD'de 
</HEADLINE>
<TEXT>


Coca-Cola'nın Türkiye'deki şişeleme şirketinde çalışanlar, temmuzdaki gösterilerinde kötü muamele gördükleri gerekçesiyle Coca-Cola aleyhine New York'ta dava açtılar 

DIŞ HABERLER SERVİSİ 

Coca-Cola'nın Türkiye'deki şişeleme şirketi Coca-Cola İçecek A.Ş.'de çalışan nakliyat işçileri, temmuz ayındaki gösteride kötü muameleye maruz kaldıkları gerekçesiyle Coca-Cola şirketi ve Coca-Cola İçecek A.Ş. aleyhine ABD'nin New York kentinde dava açtı. 
Uluslararası İşçi Hakları Fonu Müdürü Terry Collingsworth'un, Türk nakliye işçileri ve aileleri adına açtığı davanın dilekçesinde, Coca-Cola İçecek A.Ş., "Çevik Kuvvet'in göstericilere saldırması, biber gazı kullanması ve işçileri tutuklamasını ayarlamakla" suçlandı. 

'Bizimle ilgili değil' 
Dava dilekçesinde, şirketin işçilerin sendika kurmasını önlemek için baskı uyguladığı da öne sürüldü. 
New York'taki Coca-Cola sözcüsü Kari Bjorhus ise, olayın kendi şirketleriyle değil, Türkiye'deki şişeleme tesislerine hizmet veren bağımsız bir dağıtım şirketi ile ilgili olduğunu söyledi. 


</TEXT>
</DOC>
