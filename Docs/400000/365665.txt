<DOC>
<DOCNO> 365665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/son/soneko02.html </URL>
<DATE> 2005/07/30/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Döviz ve altın yatırımcısı Temmuzda da kaybetti 
</HEADLINE>
<TEXT>

     Temmuz ayında YTL mevduat, devlet iç borçlanma senetleri ve borsa yatırımcının yüzünü güldürürken, döviz ve altın yatırımcısı yine kaybetti. Temmuz ayında en yüksek getiriyi Borsa sağladı. En yüksek zararı ise yüzde 4.55’le altın yatırımcısı yaşadı. 
     ANKA’nın yaptığı belirlemeye göre, başlıca tasarruf araçları içerisinde temmuz ayında en yüksek getiri yüzde 9.86’yla borsada gerçekleşti. Borsada alım satım yapanlar 
     ocak-temmuz döneminde ise yüzde 18.59 oranında getiri elde etti. Borsada son bir yıllık getiri ise yüzde 52.81’le rekor düzeyde gerçekleşti. 
     
     YTL MEVDUAT DA KAZANDIRDI 
     Temmuz ayında YTL mevduata yatırım yapanlar da kazançlı çıktı. Temmuzda bir ve altı aylık ile bir yıllık YTL mevduat yatırımcısına net olarak yüzde 1.39, üç aylık mevduat ise yüzde 1.41 oranında getiri sağladı. YTL mevduata yatırım yapanlar ocak-temmuz itibariyle vadelerine göre yüzde 10.1’le yüzde 10.33 arasında değişen oranlarda, son bir yıl 
     itibariyle de yüzde 18.95’le yüzde 19.84 arasında değişen oranlarda kazanç elde etti. Temmuz ayında 3 aydan 15 aya kadar vadeli Devlet iç borçlanma kağıtlarında ise yüzde 1.22’yle yüzde 1.36 oranında getiri oluştu. Üç ve altı ay vadeli Devlet iç borçlanma kağıtlarında yüzde 1.22, 12 ve 15 ayda yüzde 1.33 ve 9 ayda ise yüzde 1.36 oranında kazanç oluştu. Ocak-Temmuz döneminde ise 3 ay ve 15 ay vadeli Devlet iç borçlanma kağıtlarında yüzde 9.58’le yüzde 13.58 arasında getiri elde edildi. Devlet iç borçlanma senetlerinin getirisi 3 ay vadede yüzde 9.58, 6 ayda yüzde 10.07, 9 ayda yüzde 10.74 ve 12 ve 15 ay vadede ise yüzde 13.58 olarak belirlendi. 
     
     ALTIN, YATIRIMCISINI ÜZDÜ 
     Yatırımcısına en çok kaybettiren tasarruf aracı ise altın aldu. Altın yatırımcısı temmuz ve ocak-temmuz döneminde yüzde 4.55 oranında zarar etti. Altın yatırımcısının son bir yıllık kaybı ise yüzde 3.10 düzeyinde gerçekleşti. 
     Temmuz ayında Euro’ya yatırım yapanlar yüzde 0.70, dolar yatırımcısı yüzde 0.94, sterlin yatırımcısı yüzde 3.31 ve yen yatırımcısı da yüzde 2.45 zarar etti. Ocak-temmuz döneminde ise yüzde Euro yatırımcısına 12.31, dolar yüzde 1.13, döviz sepeti yüzde 6.86, sterlin yüzde 10.17, yen ise 
     yüzde 9.76 oranında kaybettirdi. Son bir yıllık kayıp ise Euro’da yüzde 9.30, dolarda yüzde 9.67, döviz sepetinde yüzde 9.49, sterlinde yüzde 12.72 ve yende yüzde 10.31 olarak gerçekleşti. 
     
</TEXT>
</DOC>
