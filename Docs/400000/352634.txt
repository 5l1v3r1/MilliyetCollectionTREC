<DOC>
<DOCNO> 352634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sonspo19.html </URL>
<DATE> 2005/06/16/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Önder Turacı Üçüncü şampiyonluğumuzu yaşamak istiyoruz 
</HEADLINE>
<TEXT>

     Fenerbahçeli Önder Turacı, gelecek sezon üçüncü şampiyonluğu yaşamayı istediklerini söyledi. 
     Memleketi Karaman'a bağlı Ekinözü Köyü'ne gelen Önder, burada dedesi Mustafa Turacı'yı ziyaret etti. 
     Çocukluğunda yaz tatillerini geçirdiği köyüne geldiği için mutlu olduğunu ifade eden Önder, küçükken olduğu gibi şimdi de doğal ve temiz yaşantısıyla köyün kendisini çok rahatlattığını söyledi. 
     2004-2005 Futbol Sezonu'nda başarılı bir yıl geçirdiklerini vurgulayan Önder, ''Bunu şampiyonluğumuzla kanıtladık. Şampiyonlar Ligi'nde de aynı başarıyı göstermek istiyoruz'' dedi. 
     Önder, iyi bir hazırlık dönemi geçirdikten sonra lige güçlü gireceklerini belirterek, gelecek sezon üçüncü şampiyonluğu yaşamak istediklerini, bunun için elinden geleni yapacağını kaydetti. 
     Fenerbahçe gibi bir takımda oynamanın sarı-lacivert forma altında ter dökmenin ayrı bir mutluluk olduğunu ifade eden Önder, ''Türkiye'de küçük yaşlardan bu yana hayalini kurduğum Fenerbahçe'nin dışında başka takımda oynamam. İleride Avrupa'nın büyük takımlarından bir teklif gelirse düşünebilirim, ancak şimdilik benim için sadece Fenerbahçe var'' diye konuştu. 
     
</TEXT>
</DOC>
