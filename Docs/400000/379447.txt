<DOC>
<DOCNO> 379447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/son/sonspo08.html </URL>
<DATE> 2005/09/18/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Milan'ın kaptanı Maldini, rekora koşuyor... 
</HEADLINE>
<TEXT>

     AC Milan’ın uzun yıllar kaptanlığını yapan Paolo Maldini, rekora koşuyor. 
     Fenerbahçe’nin Avrupa Şampiyonlar Ligi E Grubu’ndaki rakiplerinden AC Milan’ın kaptanı Maldini, takımının çarşamba günü yapacağı Lazio maçına da çıkarsa Serie A’da en fazla forma giyen futbolcu olacak ve İtalya futbol tarihine geçecek. 
     AC Milan ile tam 570 lig maçına çıkan 37 yaşındaki Maldini, bu alanda İtalya’nın ünlü futbolcusu Dino Zoff’un rekorunu yakaladı. 
     1985 yılında yapılan Udinese maçında ilk olarak AC Milan forması giyen İtalyan futbolcu, kariyerinin tamamını takımında geçirirken, bugüne kadar Avrupa ve diğer maçlar dahil 800 karşılaşmada görev yaparak bu alanda da rekora koşuyor. 
     AC Milan ile birlikte 7 kez Serie A Şampiyonluğu yaşayan İtalyan futbolcu, 4 kez de Avrupa Şampiyonlar Ligi Şampiyonluğunu elde etti. 
     İtalya Milli Takımı’nda da uzun süre kaptan olarak forma giyen Maldini, 2002 Dünya Kupası’nda takımının Güney Kore’ye elenmesiyle milli takımı bıraktığını açıklamıştı. 
     Maldini’nin takımıyla olan sözleşmesinin ise 2007 yılında tamamlanacağı kaydedildi. 
     
</TEXT>
</DOC>
