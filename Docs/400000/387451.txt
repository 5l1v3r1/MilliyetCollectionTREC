<DOC>
<DOCNO> 387451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sontur49.html </URL>
<DATE> 2005/10/17/ </DATE>
<TIME> 22.35 </TIME>
<AUTHOR>  </AUTHOR>
<HEADLINE>
ÖOB Başkanı Eyüboğlu "Eğitimden vergi almak çok yanlış" 
</HEADLINE>
<TEXT>

     Türkiye Özel Okullar Birliği Yönetim Kurulu Başkanı Rüstem Eyüboğlu, Özel Okullar Kanunu'nu değiştirecek kanun tasarısına ilişkin, ''Benim esas isteğim gelir vergisi, kurumlar vergisi, sigorta primlerinin indirilmesiydi. KDV'nin kalkması gerekirdi. Ama bugün ben bunu göremiyorum'' dedi. 
     Eyüboğlu, Bakanlar Kurulu'nda imzaya açılan, 625 sayılı Özel Okullar Kanunu'nu değiştirecek kanun tasarısına ilişkin AA muhabirine yaptığı değerlendirmede, kanunun 1965 yılından beri yürürlükte olduğunu belirterek, 2000 yılının mart ayında 120 kişilik bir heyetle yeni kanun tasarısının taslağını hazırladıklarını söyledi. 
     Bakanlığın bu taslak üzerinde çalışma yaptığını ifade eden Eyüboğlu, şunları kaydetti 
     ''Tabii bugünkü açıklamalarda su, elektrik, doğalgaz gibi okulun bütçesini çok fazla da sarsmayan konular işlendi. Benim esas isteğim, bunların dışında gelir vergisi, kurumlar vergisi, sigorta primlerinin indirilmesiydi. KDV'nin kalkması gerekirdi. Ama bugünkü açıklamada ben bunu göremiyorum. Su, elektrik, doğalgaz resmi okullarla zaten aynı olması gerekir. Niçin devletin resmi okulunda elektrik 100 lirayken özel okulda 200 lira olsun Bunlar yanlış şeylerdi. Resmi olsun, özel olsun burada okuyan çocuklar ülkenin çocuklarıdır.'' Eyüboğlu, reklam ve ilan verilebilmesi için valilikten izin alınması şartının kaldırılması gibi maddelerin özel okulları rahatlatacak minimum konular olduğunu belirterek, ''Benim istediğim bu değildi'' dedi. 
     Rüstem Eyüboğlu, şunları söyledi 
     ''Hazırlanan tasarıda, ücretsiz mecburen okutma yüzde 2 idi, şimdi yüzde 3'e çıkartıyorlar. Sanki bu okullar fazla para kazanıyormuş. Tüm özel okullarımız yüzde 10'a yüzde 15'e varan özel burslar veriyor. Çocukların mali yönlerine ve çalışkanlıklarına göre, bu burslar veriliyor. Böyle kanunla yüzde 2'den yüzde 3'e çıkarmak, birlik başkanı olarak beni biraz rahatsız ediyor.'' 
     
     ''VELİYİ DESTEKLİYOR AMA...'' 
     625 sayılı Özel Okullar Kanunu Tasarısı'nın hem okulları, hem de veliyi desteklemesi gerektiğini ifade eden Eyüboğlu, ''Sayın Adalet Bakanımızın Hükümet Sözcüsü olarak yaptığı açıklamada sadece veliyi destekleyen birtakım güzel şeyler var. Bunları çok güzel, olumlu karşılıyoruz. Veli için son derece sağlıklı kararlar getirildi. Ama bu anlatılanlar okulları rahatlatmaz. Veliye kredi verilecek. Bunlar veli yönünden bizim isteklerimiz, ama özel okulları rahatlatacak olan vergi muafiyetleri vardır, bunlar bizim için önemlidir'' diye konuştu. 
     Rüstem Eyüboğlu, özel okullar ne kadar teşvik edilirse Maliye'nin o kadar kazanacağını vurgulayarak, şöyle dedi 
     ''Yani devletin üzerinden son derece büyük yükler alınıyor. Şu anda veliden aldığımız her yüz liranın 33 lirası devlete vergi olarak gidiyor. Bunun kalkması lazım. Eğitim bu ülkenin geleceği demektir. Her şeyden vergi alabilirsiniz ama eğitimden vergi almanız biraz gelecek nesle ihanet gibi geliyor bana.'' 
     
     ''DEĞİŞECEĞİNİ ÜMİT EDİYORUM'' 
     Tasarı hazırlanırken Türkiye Özel Okullar Birliği Yönetim Kurulu Başkanı olarak kendisinin de görüşünün alınması gerektiğini savunan Eyüboğlu, ''Bizim fikrimiz alınmadan imzaya açılmış'' dedi. 
     Eyüboğlu, tasarının değişeceğini ümit ettiğini ifade ederek, ''Bir mutluluğum var 5 yıldan beri bu gündeme gelmiyordu. Şimdi gündeme geldi. İmzaya açılmış olan bu tasarının Meclis'te değişikliğe uğrayacağını ümit ediyorum. 625 sayılı Özel Okullar Kanunu 1965'te kabul edilmiş. Sene 2005. Bu kanun değişiyor. Bundan mutluluk duymak lazım'' diye konuştu. 
     
</TEXT>
</DOC>
