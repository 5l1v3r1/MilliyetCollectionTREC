<DOC>
<DOCNO> 355802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/sondun15.html </URL>
<DATE> 2005/06/27/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
FT Türkiye'nin AB yolunda son perde, müzakereler başlamayabilir 
</HEADLINE>
<TEXT>

     ANKA ve BBC 

Avrupa Komisyonu’nun, AB’nin Türkiye ile başlatacağı üyelik müzakereleri için Çarşamba günü sonuçlandıracağı Müzakereler Çerçevesi Belgesinin geçen yıl AB’ye giren 10 ülkeninkinden daha "sert" olacağı belirtildi. Financial Times gazetesi, "Tüm 25 ülke, müzakere çerçevesinin bir versiyonu konusunda anlaşmaya varamazsa, süreç 3 Ekim’de başlamayacak" yorumunu yaptı. 
     Ekonomi gazetesi Financial Times Daniel Dombey ve Vincent Bolant imzalı haberinde AB’nin Türkiye ile müzakerelerinin çerçevesini görüşeceğini belirtti. Gazete, Avrupa Komisyonu’nun müzakerelerin kurallarını belirleyeceğini belirterek "Türkiye’nin onyıllar devam eden AB ile üyelik müzakereleri arayışının son perdesi bu hafta başlayacak" diye yazdı. 
     Gazete, "Tüm 25 ülke, görüşmelerin ilkeleri, prosedür ve görüşülecek konuları belirleyen müzakere çerçevesinin bir versiyonu konusunda anlaşmaya varamazsa süreç, 3 Ekim’de zamanında başlamayacak" yorumunu yaptı. 
     Genişlemeden sorumlu Komisyon Üyesi Olli Rehn ve İngiltere Başbakanı Tony Blair’in AB’yi taahhütlerine sadık kalmaya çağırdığı anımsatılan haberde şöyle denildi 
     "Şu an itibariyle AB yetkilileri, görüşmelerin zamanında başlayacağına inanıyorlar ancak hala emin değiller. AB hükümetleri arasındaki kilit görüşme, Almanya’da Eylül ayında yapılması beklenen, Türkiye’nin üyeliğine karşı çıkan Hristiyan Demokratların kazanabileceği seçimlerin yapılacağı Eylül’de olacak gibi görünüyor." 
     
     KOPMA İSTENMİYOR 

     Financial Times, Türkiye’nin müzakerelerin zamanında başlayacağını söylemekle birlikte üyelik şansları konusunda geçen yıla göre daha ihtiyatlı gibi gözüktüğünü belirtti. Gazeteye konuşan bir Türk yetkilisi de "Görüşmeler zamanında başlayacak çünkü hiç bir Avrupa lideri şu aşamada AB-Türkiye ilişkilerinde bir kopma istemiyor. Ancak altı yedi yıl sonra insanlar bir türlü imtiyazlı ortaklık yönünde karar verirse, bu ayrı bir konudur" şeklinde konuştu. 
     
     ÇERÇEVE DAHA SERT OLACAK 

     Başbakan Tayyip Erdoğan’ın hafta sonunda Türkiye’nin yeni koşulları kabul etmeyeceğini söylediğine işaret eden gazete, buna karşın Avrupa Komisyonu’nun Çarşamba günü sonuçlandıracağı çerçevenin geçen yılda AB’ye giren 10 ülkeninkinden daha "sert" olacağını yazdı. 
     Financial Times, Türkiye’nin diğer aday Hırvatistan gibi müzakereler sırasında sadece reform sözü vermekle kalmayıp reformları uygulamasının gerekeceğini de belirtti. 
     Buna karşın, gazete, Türkiye’nin AB üyeliği konusunun referandumlarda "rol oynadığı" Fransa ve Hollanda’nın AB’nin müzakereler başlamadan Türkiye’nin reform sicilini incelemesini istediklerini yazdı. 
     Türkiye’nin bu ay yeni bir reform paketini onayladığı belirtilen gazetede "Ancak Paris ve Lahey, AB’den Komisyon’un Ekim’de Türkiye konusunda yayınlayacağı rapor öncesi reformların uygulamasını 
     incelemesini istiyor" denildi. 
     Independent Bir diğer engel 'Bavyeralı pitbull' 

     The Independent, Türkiye'nin önündeki bir diğer olası soruna yer ayırmış sayfalarında Edmund Stoiber... 
     Independent "Bavyeralı pitbull" diye nitelediği Bavyera eyaleti başbakanı Edmund Stoiber'in, erken genel seçimi kazanması beklenen Hıristiyan Demokrat Parti'nin dışişleri bakanı olacağını yazıyor. 
     "Stoiber, göçmenlik karşıtı sert siyasetleri, Avrupa'nın genişlemesine muhalefeti ile tanınıyor. Hepsinden önemlisi de Türkiye'nin AB üyeliğini engelleme girişimlerinin arkasındaki güç... Stoiber Euro'ya geçişe karşı çıkan ve AB anayasası üzerinde referandum isteyen az sayıdaki Alman siyasetçiden de biri." "Bunlar Almanya'yı dönem başkanı İngiltere ile karşı karşıya getirecektir. Özellikle Türkiye, iki ülke arasında ciddi bir sürtüşme nedeni olacak. Parti lideri Angela Merkel geçen hafta, 'Romanya, Bulgaristan ve Hırvatistan'a verdiğimiz sözleri tutmalıyız, ama bunun ardından bir çizgi çekmemiz gereken bir noktaya gelmiş olacağız' dedi." 
     
</TEXT>
</DOC>
