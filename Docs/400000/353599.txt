<DOC>
<DOCNO> 353599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sondun03.html </URL>
<DATE> 2005/06/20/ </DATE>
<TIME> 07.15 </TIME>
<AUTHOR>  </AUTHOR>
<HEADLINE>
ABD'deki Ermenilerden 7 maddelik eylem planı 
</HEADLINE>
<TEXT>

     ABD'deki Ermeni toplumuna hitap eden Ermeni Ulusal Komitesi ANCA , Başbakan Recep Tayyip Erdoğan'ın ''Ermeni soykırımını inkarını protesto için'' 7 maddelik bir eylem planıyla harekete geçti. 
     ANCA, eylem planının birinci maddesinde, ABD Temsilciler Meclisi'ne geçen hafta sunulan ve Ermeni soykırımı iddiasının tanınmasına yönelik tasarının desteklenmesi çağrısında bulundu. Kuruluş, ABD'deki Ermeni asıllı Amerikalıları, bulundukları bölgelerdeki kongre üyelerini tasarıyı desteklemeleri yönünde mesaj yağmuruna tutmalarını istedi. 
     Eylem planının ikinci maddesinde ise soykırım iddialarına yer vermeyen DVD eki veren Amerikan Time dergisinin Avrupa baskısını protesto çağrısında bulunuldu. Üçüncü maddede, sözde soykırımı reddeden bir reklamı kabul ettiği gerekçesiyle The Washington Post gazetesinin protesto edilmesi ve dördüncü maddede de sözde soykırımı inkar eden bir reklamı yayınlamayı reddettiği için The New York Times gazetesine teşekkür mesajlarının gönderilmesi istendi. Ayrıca NBC televizyonunda yayınlanan ''Dateline'' programında soykırım iddialarını kabul etmeyen bir yaklaşım sergilendiği belirtilerek bu programın protesto edilmesi çağrısında bulunuldu. 
     ANCA'nın eylem planında, Başbakan Erdoğan ile Oval Ofis'teki son görüşmesinde, ''Türkiye'nin soykırımı inkar etmeye son vermesi çağrısında bulunmadığı gerekçesiyle'', ABD Başkanı George W. Bush'un da protesto edilmesi istendi. 
     Eylem planında son madde olarak ise ABD Dış Hizmetler Derneği'nin, ABD'nin Erivan Büyükelçisi John Evans'a, ''Ermeni soykırımını'' tanıdığı için önce ''yapıcı muhalefet'' ödülü vereceğini açıklaması ve daha sonra ABD Dışişleri Bakanlığı'nın baskısıyla bu ödülü vermekten vazgeçmesinin protesto edilmesi talep edildi. 
     ANCA ayrıca, ABD Dışişleri Bakanlığı'nın internet sitesinde, sözde soykırıma yer verilmediği için ''Ermeni tarihinin sansürlendiğini'' iddia etti. 
     Kuruluş, yeni Türk Ceza Kanunu'nun, sözde soykırımın tartışılmasını engellemesi ve İstanbul'da yapılması planlanan Ermeni soykırımı iddialarına ilişkin konferansın iptaline ABD Dışişleri Bakanlığı'nın sessiz kalmasının protesto edilmesini de istedi. 
     
</TEXT>
</DOC>
