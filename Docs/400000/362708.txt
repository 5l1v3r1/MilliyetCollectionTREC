<DOC>
<DOCNO> 362708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/soneko02.html </URL>
<DATE> 2005/07/20/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Dış ticaret açığı fren tutmuyor... 
</HEADLINE>
<TEXT>

     Dış ticaret açığı artık fren tutmuyor. Haziranda da 4.2 milyar dolara yakın bir büyüklüğe ulaşan Türkiye’nin dış ticaret açığı yılın ilk altı ayında ise 21 milyar doları aştı. 
     Gümrük Müsteşarlığı, haziran ayına ilişkin geçici dış ticaret verilerini açıkladı. DİE’nin bu ay sonunda açıklayacağı verilere göre aşağı ya da yukarı doğru yüzde 7 oranında hata payı içerebileceği uyarısıyla açıklanan verilere göre haziranda ihracat geçen yılın aynı ayına göre yüzde 10.3 oranında artarak 5 milyar 806 milyon dolara yükselirken, ithalat yüzde 15.1 büyüdü ve 10 milyar dolar oldu. İhracatın ithalatı karşılama oranının yüzde 60.6’dan yüzde 58.1’e kadar gerilediği haziranda 4 milyar 195 milyon dolarlık açık verildi. Açık geçen yılın aynı ayına göre yüzde 22.5 oranında büyüdü. Geçen yıl haziranda ihracat 5 milyar 263 milyon, ithalat ise 8 milyar 688 milyon dolar olmuş ve 3 milyar 425 milyon dolarlık açık verilmişti. 
     
     CARİ AÇIK YİNE 2 MİLYARI AŞABİLİR 
     Haziran ayında da 4 milyar doların üzerinde bir dış ticaret açığı verilmesi cari işlemler açığındaki büyümenin haziran ayında da devam edeceğinin ilk işaretlerini verdi. 
     Mayısta 2.4 milyar dolar düzeyinde gerçekleşen cari işlemler açığının haziranda da yine 2 milyar doların üzerine çıkabileceği belirtiliyor. Buna göre Türkiye bu yılın ilk altı ayını 13 milyar doların üzerinde bir cari açıkla tamamlayacak. 
     
     OCAK-HAZİRAN DÖNEMİ 
     Geçici verilere göre bu yılın ilk altı aylık dönemindeki toplam ihtalat ise geçen yılın aynı dönemine göre yüzde 20.76 oranında artarak 55 milyar 642 milyon dolar oldu. İhracat yüzde 20 artarak 34 milyar 625 milyar dolar olarak gerçekleşirken toplam 21 milyar 17 milyon dolarlık dış ticaret açığı verildi. Açıktaki büyüme hızı ise yüzde 22.1 olarak hesaplandı. 2004 yılının aynı döneminde yüzde 
     62.6 olan ihracatın ithalatı karşılama oranı bu yıl yüzde 
     62.2’yle indi. 
     Geçen yıl ocak-haziran döneminde ise Türkiye 28 milyar 865 milyon dolarlık ihracat, 46 milyar 78 milyon dolarlık 
     ithalat yapmış ve 17 milyar 214 milyon dolarlık açık vermişti. 
     
     İTHALAT 110 MİLYAR DOLARI AŞACAK 
     Bu yılın ilk altı aylık dönemindeki dış ticaret gelişmeleri, bu yıl ithalatın 118 milyar dolar, ihracatın ise 77 milyar dolar civarında gerçekleşebileceğini ve dış ticaret açığının da 40 milyar dolara ulaşacağına işaret ediyor. Türkiye geçen yıl ihracatının yüzde 45’ini ithalatının ise yüzde 47’sini yılın ilk altı ayında yapmıştı. Geçen yıl Türkiye 63 milyar dolarlık ihracat 97 milyar dolarlık ithalat yapmış ve 34 milyar dolarlık dış ticaret açığı vermişti. 

ANKA 
     
</TEXT>
</DOC>
