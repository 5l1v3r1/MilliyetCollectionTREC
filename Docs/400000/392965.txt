<DOC>
<DOCNO> 392965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/spor/spo12.html </URL>
<DATE> 2005/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Sakarya yol ayrımında 
</HEADLINE>
<TEXT>


Süper Lig koşusunda ön safta yer tutan Bursaspor ile Antalya giderek arayı açıyor. Sakaryaspor, son sürat süren zorlu maratonda iki ekibin hızına yetişemeyince hattan kopma noktasına geldi. Hesapta olmayan Sebat çelmesi maratonun seyrini değiştirdi 

CEVDET ERGUN 


İkinci Lig A Kategorisi nefes nefese süren, heyecan dozajı her geçen hafta artan müthiş bir yarışa sahne oluyor. Zirvedeki ekiplerin dolu dizgin koşması, Süper Lig şansını sürdürmek için takımların ilk altı arasında yer bulma mücadelesi rekabeti üst düzeye çıkarıyor. Ancak 11. haftaya bakıldığında Sakarya'nın, 5-0'lık Antalya mağlubiyetinin şokuyla sarsılan A.Sebatspor'a sahasında boyun eğmesi, ilk ikinin Süper Lig'e direkt çıkacağı ligin havasını bir anda değiştirdi. 
Yarışın üçlü saç ayağını oluşturan Hikmet Sevim'in öğrencileri, namağlup lider Bursaspor ve Antalyaspor'un haftayı üç puanla kapatmasıyla rakiplerinin gerisinde kaldı. Dört maç sonra kaybeden, evinde ilk kez yenilgi ile tanışan Sakarya ile Bursa arasındaki puan farkı 6'ya çıktı. İstikrarı bir türlü tutturamayan Sakarya için ilerleyen haftalar 11 maçta sadece 4 puan kaybeden Bursaspor ve 5'te 5 yapan Antalyaspor'a yetişmesi için yeterli olmayabilir. 
Bursa, cezası nedeniyle Çanakkale'de oynadığı maçta inişli - çıkışlı grafik çizen İstanbul B.Belediye engelini ilginç iki golle aştı. Yeşil - beyazlı taraftarlar 18 Mart Stadı'nda yine takımlarını yalnız bırakmamıştı. 
Antalyaspor ise, 7 maçtır kaybetmeyen dişli Elazığspor'u 6-0'la hezimete uğratarak gözdağı verdi. Sakatlıktan çıkan Coşkun, 3 golün yanı sıra iki asistiyle futbolu ne kadar özlediğini gösterdi. Kendisini tribüne gönderen Fırat Aydınus'la tartışan Yılmaz Vural, fenalaşıp, hastaneye kaldırılınca öğrencilerinin üç golünü göremedi. Korku dolu dakikaların ardından neyse ki gelen haber sevindiriciydi. Başkan Sedat Peker, maçın 6-0 olduğunu duyunca tecrübeli hocanın gözyaşlarına hakim olamadığını söyledi. 
Altay, deplasmanda İstanbulspor'u devirip, Uşak yenilgisinin yaralarını sardı. Peş peşe üçüncü maçını da kaybeden Boğalar için tehlike çanları çalmaya başladı. Diğer İzmir temsilcisi Karşıyaka ise, evinde Turhan Sofuoğlu'yla ilk sınavını veren Yozgat'ı farklı yendi. Murat Karakoç - Mustafa Şahintürk ikilisi, Kaf Kaf'ı 3 hafta sonra güldüren isimlerdi. Turgut Uçar'la son beş maçından 11 puan çıkaran Uşakspor'un hızını Ordu kesti. Yücel İldiz'in öğrencileri, iki kez yenik duruma düşmelerine rağmen rakibini deplasmanda farklı devirdi. Uçar en çok üzüldüğü noktayı "Son 5 maçta 4 gol yemiş bir takım olarak, sadece bir maçta 4 gol yedik" diyerek özetledi. 

Süslü ev kedisi 
Kocaelispor, Dardanel yenilgisinin faturasını Mardin'e kesti. Körfez'in hocası Fuat Yaman, "Deplasmanda hala süslü ev kedisi gibiyiz. Dış sahada da sokak kedisi gibi hırçın, etkili olmamız gerekiyor" sözleriyle bu galibiyetin yeterli olmadığının altını çizdi. Sivas mucizesini yaratan İsmail Kartal'ın şu ana kadar Mardin'e ilaç olamaması da dikkat çekiciydi. Haftanın Sebat ile birlikte en büyük sürprizine imza atan takımı hiç kuşkusuz Mersin İdman Yurdu'ydu. Güney ekibi, Levent Arıkdoğan ile yolların ayrılmasının ardından yaşanan teknik direktör sorununa rağmen çıkılan ilk mücadede aldığı 3 puanla hayat buldu. Türk Telekom'un evinde 4 maç sonra kaybettiği düşünüldüğünde bunun ne kadar önemli bir başarı olduğu daha net ortaya çıkıyor. Yardımcı antrenör Yusuf Ömür'ü de verdiği akıllı taktikle 6 hafta sonra gelen galibiyetin baş mimarı olduğu için alkışlamak gerekiyor. Altı maçlık hasrete nokta koyan diğer takım Gaziantep B.Belediyespor'du. Geçen hafta Orduspor'dan puan koparan Belediye, Kocaelispor galibiyetiyle umutlanan Dardanelspor'u yenerken zorlanmadı. 

HAFTANIN KARMASI 
Osman A.Sebat 
Selim Mersin İY 
Güray Ordu 
Uğur Kocaeli 
Eren Altay 
Frasineanu Bursa 
Serkan Ordu 
Hakan Keleş Antalya 
Serdar G.Antep Bld. 
Coşkun Antalya 
M.Şahintürk Karşıyaka 

HAFTANIN TAKIMI 
Akçaabat Sebatspor 

HAFTANIN FUTBOLCUSU 
Coşkun Antalyaspor 

HAFTANIN TEKNİK DİREKTÖRÜ 
Yücel İldiz Orduspor 

2. LİG A KATEGORİSİ TAKIMLAR O G B M A Y P Bursaspor 11 9 2 0 21 4 29 Antalya 11 9 1 1 32 7 28 Sakarya 11 7 2 2 15 6 23 Altay 11 6 3 2 16 13 21 Karşıyaka 11 5 3 3 20 18 18 Elazığ 11 4 5 2 15 15 17 Ordu 11 4 4 3 20 15 16 İst.B.Ş.Bld. 11 5 1 5 12 9 16 İstanbulspor 11 4 2 5 14 13 14 Uşak 11 4 2 5 15 16 14 A.Sebat 11 3 4 4 13 18 13 Kocaeli 11 3 3 5 13 17 12 Mersin İd.Y. 11 3 2 6 10 17 11 G.Antep B.Ş.B. 11 3 1 7 15 18 10 T.Telekom 11 2 4 5 9 16 10 Mardin 11 2 2 7 7 18 8 Yozgat 11 1 4 6 11 22 7 Dardanel 11 2 1 8 5 21 7 
HAFTANIN MAÇLARI Yozgat-Antalya, Ordu-İstanbulspor, Mardin-G.Antep B.Ş.Bld, Altay-Bursa, Dardanel-Uşak, İst.B.Şehir Bld-Karşıyaka, Elazığ-Sakarya, Mersin İ.Y-Kocaeli, A.Sebat-T.Telekom 
TOPLU SONUÇLAR Bursa - İst.B.Bld. 2-0, Sakarya - A.Sebat 0-1, Kocaeli - Mardin 3-0, T.Telekom - Mersin İY 1-2, Uşak - Ordu 2-4, Karşıyaka - Yozgat 5-2, G.Antep B.Bld. - Dardanel 2-0, Antalya - Elazığ 6-0, İstanbul - Altay 0-1 


</TEXT>
</DOC>
