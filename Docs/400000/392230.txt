<DOC>
<DOCNO> 392230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/son/sontur17.html </URL>
<DATE> 2005/11/04/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Ankara Hastanesi'nin ihalesine yolsuzluk davası... 
</HEADLINE>
<TEXT>

     Ankara Hastanesi'nin kit ve tıbbi cihaz alımı ihalesine bir firmanın gerçeğe aykırı belgeyle girmesini sağlayan Ankara Sağlık Kurumları Döner Saymanlığı Müdürü Mehmet Ali Akdoğan ile firma yetkilisi Ganim Kutlu hakkında, ''resmi belgede sahtecilik'' suçundan 8'er yıla kadar hapis istemiyle dava açıldı. 
     AA muhabirinin aldığı bilgiye göre, Ankara Cumhuriyet Savcısı Mehmet Bozkurt, Sağlık Bakanlığı Teftiş Kurulu Başkanlığı'nın suç duyurusu üzerine başlattığı soruşturmayı tamamlayarak, 2 kişi hakkında ağır ceza mahkemesinde dava açtı. İddianamede, Ankara Hastanesi Biyokimya Laboratuarı için Haziran 2004'te yapılan ''Kit ve Kit Alımı ile Cihaz Edinme'' ihalesine katılacak firmalara ''iş deneyimi belgesi'' zorunluluğu getirildiği belirtildi. İddianamede, Dolunay Teknik Cihazlar firmasının, bu cihazları daha önce satmamış olmasına rağmen, Refik Saydam Hıfzısıhha Merkezi'nden ''iş deneyim belgesi'' alarak ihaleye girdiği ve Betamed firmasının katılımını engellediği anlatıldı. 
     İş deneyim belgesinin, Hıfzısıhha Merkezi Başkanı tarafından verilmesi gerekirken, ''yetki aşımı'' suretiyle saymanlık müdürü Akdoğan tarafından imzalandığı ve firmaya verildiği ifade edilen iddianamede, evrakın teslimiyle ilgili herhangi bir kaydın bulunmadığı kaydedildi. İddianamede, bilirkişi raporunda da Akdoğan'ın gerçek dışı belge düzenlediği ve firma yetkilisi Kutlu'nun da bu suça iştirak ettiği görüşüne yer verildiği belirtildi. 
     İddianamede, Akdoğan ve Kutlu'nun Türk Ceza Kanunu'nun TCK ''resmi belgede sahtecilik'' suçunu düzenleyen 204 2. maddesi uyarınca, 3'er yıldan 8'er yıla kadar hapis cezasına çarptırılmaları talep edildi. 
     
</TEXT>
</DOC>
