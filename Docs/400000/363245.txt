<DOC>
<DOCNO> 363245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/guncel/gun11.html </URL>
<DATE> 2005/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayşecik yetim kaldı 
</HEADLINE>
<TEXT>


Türk sinemasının popüler serileri Ayşecik ve Turist Ömer'i yaratan Hulki Saner'i yitirdik 

KÜLTÜR SANAT SERVİSİ 

Yeşilçam ile özdeşleşen eski kuşak sinemacılardan Hulki Saner'i 21 Temmuz sabahı yitirdik. 
1925'te İstanbul'da doğan Hulki Saner, Türkiye ve ABD'de kimya ve müzik öğrenimi gördü. 
1952'de İstanbul operasına giren bas-bariton Saner, radyoda müzik programları da yaptı. 1956 yılında kendi şirketini kurarak sinemaya başladı. 

128 filme imza attı 
1958'de ilk filmi "Sevmek Günah mı "yı çeken Saner, yönetmen olarak 74, yapımcı olarak 128 filme imza attı. Saner, '70'li yıllarda müzik yapımcılığına da el attı. Bestecilik ve söz yazarlığı yanı sıra bazı filmlerinin de müziklerini yaptı. 
Saner'in popüler olan yapıtları başında öncelikle Ayşecik ve Turist Ömer serileri gelir. Zeynep Değirmencioğlu'nun canlandırdığı Ayşecik serisinden "Ateş Parçası" 62 , "Canımın İçi" 63 , "Çıtı Pıtı Kız", "Cimcime Hanım", "Boş Beşik" 64 adlı filmleri yaptı. Sadri Alışık'ın canlandırdığı Turist Ömer ise on yıl süren bir seriye dönüştü. 

Turist Ömer'in doğuşu 
"Helal Olsun Abi" adlı filminden doğan karakter 1964'te "Turist Ömer"e dönüştü. 1973'te dönemin ünlü dizisinin parodisi sayılan "Turist Ömer Uzay Yolunda"ya dek sürdü. 
Saner'in diğer filmleri arasında, Gönül Yazar'ın lakabını simgeleyen "Taş Bebek" 60 , "Gol Kralı Cafer" 62 , "Cibali Karakolu" 66 , Emel Sayın'ın ünlü şarkısını lanse eden "Bak Yeşil Yeşil" 75 sayılabilir. 


</TEXT>
</DOC>
