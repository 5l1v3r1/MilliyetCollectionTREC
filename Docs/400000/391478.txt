<DOC>
<DOCNO> 391478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sonspo19.html </URL>
<DATE> 2005/11/01/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Trabzonspor Yöneticisi Bülbüloğlu Jun transferinde zarara uğramadık 
</HEADLINE>
<TEXT>

     Trabzonspor Kulübü Yönetim Kurulu Üyesi Önder Bülbüloğlu, Tomas Jun'un transferi konusunda bordo-mavili kulübün bir zarara uğramadığını ve bu futbolcuyu, her zaman verdikleri paraya satabileceklerini söyledi. 
     Önder Bülbüloğlu, AA muhabirine yaptığı açıklamada, bordo-mavili takımla sezon başında anlaşan ve henüz gol atma başarısı gösteremeyen Tomas Jun'un kendisine 500 bin Avro, bonservisine ise 3 milyon Avro verdiklerini belirterek, ''Jun, çok büyük paralara oynamıyor. Şu anda uyum sorunu var. 22 yaşındaki bir oyuncu. Uyum sorununu aştığı zaman yararlı olacaktır'' dedi. 
     Jun'un Çek Ligi'nde geçen sezon gol kralı olduğunu ve milli takıma da sürekli çağrıldığını kaydeden Bülbüloğlu, ''Biz Jun'u, her zaman verdiğimiz paraya satarız'' diye konuştu. 
     
</TEXT>
</DOC>
