<DOC>
<DOCNO> 365007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sondun34.html </URL>
<DATE> 2005/07/28/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Yunanistan'da orman yangını kontrol altına alınamıyor 
</HEADLINE>
<TEXT>

     Sofia ANGELİS ATİNA, DHA 

YUNANİSTAN’ın başkenti Atina’nın sahil kasabalarından Rafina ve Nea Makri’de sabah saatlerinde çıkan orman yangını, rüzgarın da şiddetini artırmasıyla geniş bir alana yayıldı. 
     Kundakçılar tarafından çıkarıldığı tahmin edilen çam ormanı yangınında birkaç evin yandığı ve alevlerin yaklaşmakta olduğu bölgelerden halkın tahliye edildiği bildirildi. Yerel bir kanala açıklama yapan Nea Makri Belediye Başkanı Yannis Loizos, "Bin 200 ev yanma tehlikesiyle karşı karşıya, yangın kundaklama sonucu çıktı" dedi. 
     
     YUNANİSTAN BAŞBAKANI KARAMANLİS’İN EVİ DE YANGIN BÖLGESİNDE 

     Yangın söndürme uçakları, helikopterler ve itfaiye ekiplerinin yanı sıra bölge halkının da katıldığı söndürme çalışmaları kuvvetli rüzgar nedeniyle güçlükle sürdürülürken, Yunan Mega TV kanalı, bir bölge sakininin verdiği ifadelere dayanarak, yangın çıkmadan önce motosikletli iki gencin kuru otlarla kaplı tarlalara yanan gazlı bez atıp kaçtığını öne sürdü. 
     Atina’ya 27 kilometre mesafedeki Rafina kasabasında Yunanistan Başbakanı Kostas Karamanlis’in de evi bulunduğu ve Karamanlis’in, incelemeler yapmak üzere bölgeye gittiği kaydedildi. 
     Yangının çıktığı bölgeden 10 kilometre uzaklıkta bulunan Atina Havaalanı’nın batı kanadındaki pist kapatılırken, inişe geçecek bütün uçaklar doğu pistine yönlendirildi. 
     
</TEXT>
</DOC>
