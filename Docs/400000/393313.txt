<DOC>
<DOCNO> 393313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sondun14.html </URL>
<DATE> 2005/11/09/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
182 ülkeden ABD'ye 'Küba'ya ambargoyu kaldır' baskısı 
</HEADLINE>
<TEXT>

     BM Genel Kurulu’nda bu yıl 14. kez ezici çoğunlukla kabul edilen bir karar tasarısıyla ABD, 44 yıldır Küba’ya uyguladığı ticaret ambargosunu sona erdirmeye çağrıldı. 
     Karar tasarısı 191 üyeli BM Genel Kurulu’nda 182 ülkenin desteğini alırken, oylamada 4 ülke aleyhte oy kullandı, bir ülke ise çekimser kaldı. Geçen yıl yapılan oylamada ise 179 lehte oya karşılık 4 aleyhte oy kullanılmış ve yine bir ülke çekimser kalmıştı. 
     Bu yılki oylamada ABD’nin yanı sıra İsrail, Marşal Adaları ve Palau aleyhte oy kullanırken, çekimser kalan ülke ise Mikronezya oldu. 
     Yasal bağlayıcılığı bulunmayan kararın bundan önceki 13 karar gibi ABD tarafından görmezden gelineceğine kesin gözüyle bakılıyor. Bununla birlikte Küba Dışişleri Bakanı Felipe Perez Roque, yaptığı açıklamada, alınan kararın siyasi, ahlaki ve etik önemi haiz olduğuna vurgu yaptı. 
     Genel Kurul’da aralarında Çin’in de bulunduğu 132 üyeli 77’ler Grubu adına konuşan Jamaika’nın BM Daimi Temsilcisi Büyükelçi Stafford Neil ise grup üyelerinin gelişmekte olan ülkelere tek taraflı olarak zorlayıcı yaptırımlar uygulanmasına karşı olduğunu söyledi. 
     Genel Kurul’daki oylama yerine Güvenlik Konseyi’ndeki Irak görüşmesine katılmayı tercih eden ABD’nin BM Daimi Temsilcisi Büyükelçi John Bolton ise oylamayı, ’tam bir münasebetsizlik eylemi’ olarak değerlendirdi. 
     ABD, 1961’deki Domuzlar Körfezi başarısızlığından sonra Fidel Castro’nun sosyalist rejimini devirmek için bu ülkeye yönelik ambargo ve yaptırımlar uygulamaya başlamıştı. Söz konusu ambargo ve yaptırımlarım ABD Başkanı George W. Bush yönetimi sırasında adım adım daha da sertleştirildiğine dikkat çekiliyor. 
     
</TEXT>
</DOC>
