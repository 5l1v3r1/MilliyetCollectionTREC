<DOC>
<DOCNO> 356189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sondun41.html </URL>
<DATE> 2005/06/28/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
AİHM'de Türkiye davaları... 
</HEADLINE>
<TEXT>

     Avrupa İnsan Hakları Mahkemesi AİHM , Türkiye aleyhine açılan dört ayrı davayı bugün karara bağladı. 
     Hasan Kılıç isimli vatandaşın yaptığı başvuruyu değerlendiren AİHM, "Türkiye’nin, Avrupa İnsan Hakları Sözleşmesi’nin AİHS 
     işkence ve kötü muamelenin yasaklanmasıyla ilgili 3. ve etkili savunma hakkı yolunun korunmasıyla ilgili 13. maddesini ihlal ettiğine" hükmetti. Bölücü terör örgütüne yardımcı olmak suçundan 1994 yılında İstanbul’da gözaltına alınan Kılıç, "gözaltı süresince polis tarafından işkence ve kötü muameleye tutulduğunu" iddia etmişti. Türkiye karar gereği Kılıç’a mahkeme masrafları dahil toplam 16 bin 500 avro maddi tazminat ödeyecek. Bülent Karakaş ve Yılmaz Yeşilırmak’ın ortak yaptığı başvuruyu değerlendiren AİHM, "Türkiye’nin AİHS’nin adil yargılanma hakkıyla ilgili 6. ve işkenceyle kötü muamelenin yasaklanmasıyla ilgili 3. maddesini ihlal ettiğine" karar verdi. Karakaş ve Yeşilırmak, 1994 yılında yasa dışı Dev-Sol terör örgütü ile bağlantılara oldukları gerekçesiyle İstanbul’da gözaltına alınmışlardı. Türkiye, Karakaş ve Yeşilırmak’a mahkeme masrafları dahil toplam 13 bin 500 avro ödeyecek. AİHM’den yapılan açıklamada, isim ve soyadı "İ. Ö." olarak verilen vatandaşın yaptığı başvuruda ise "Türkiye’nin AİHS’nin makul bir zaman içinde yargı önüne çıkartılma hakkıyla ilgili 5. maddesini ihlal ettiği" belirtildi. Türkiye, başvuruda bulunan kişiye mahkeme masrafları dahil 1780 avro maddi tazminat ödeyecek. AİHM, mal ve mülkün korunma hakkıyla ilgili AİHS’nin 1. protokolünün 1. maddesini ihlal edildiği gerekçesiyle ortak başvuruda bulunan yedi kişinin yaptığı başvuruda da Türkiye’yi haksız buldu ve maddi tazminat ödemesini kararlaştırdı. Türkiye, şikayette bulunanlara yaklaşık 37 bin avro maddi tazminat ödeyecek. 
     
</TEXT>
</DOC>
