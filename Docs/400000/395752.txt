<DOC>
<DOCNO> 395752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/soneko26.html </URL>
<DATE> 2005/11/17/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
SPK Başkanı Tasarrufu kahve otomatlarına kadar düşürmemek lazım 
</HEADLINE>
<TEXT>

     Sermaye Piyasası Kurulu SPK Başkanı Doğan Cansızlar, İMKB'deki tasarruf tedbirleriyle ilgili olarak, ''Olayı kahve otomatlarına kadar düşürmemek lazım'' dedi. 
     Cansızlar, Sermaye Piyasası Kurulu ve Gayrimenkul Yatırım Ortaklığı Derneği tarafından düzenlenen ''Konut Finansmanı ve Türkiye'' konulu konferans sırasında basın mensuplarının sorularını yanıtladı. 
     Bir soru üzerine, İMKB'deki tasarruf tedbirleriyle ilgili olarak kendilerine savunma geldiğini, ancak olayın neden bu kadar büyütüldüğüne anlam veremediğini ifade eden Cansızlar, kamu kurumlarının görevlerini yerine getirdiğini söyledi. 
     Cansızlar, ''Söz konusu olan eğer Başbakanlık Tasarruf Genelgesi ise bu genelgeyi SPK olarak biz çıkarmadık, biz sadece uygularız. Biz sadece İMKB'yi denetlediğimiz sırada bu mevzuata uyum sağlayıp sağlamadığına bakarız, bakmak zorundayız. Aksi halde görevimizi ihmal etmiş sayılırız'' diye konuştu. 
     Genelgede neler yapılacağının teker teker yazıldığını, kamu kurumlarının bunu uyguladığını dile getiren Cansızlar, şunları kaydetti 
     ''Tasarruf genelgesi ile ilgili uygulamaları egzajere de etmemek lazım. Yani olayı kahve otomatlarına kadar düşürmemek lazım. Bizde de tasarruf genelgesi var ama bizde kahve otomatları falan yok. Normal seyirinde devam ediyor. Bazı kamu kuruluşlarında olduğu gibi o kadar egzajere ederek uygulamak da doğru değil. 
     Burada söz konusu olan Başbakanlık'tan izin alınması konusudur. Olayın lüks ya da lüks olmayan harcama boyutuna bakmak doğru değil. Olayın genelgede yazılan ne varsa ona uygun olup olmadığına bakmak önemli. Savunma bize geldi, biz değerlendireceğiz ve Başbakanlık'a konuya göndereceğiz.'' 
     
     ''BEN DOĞRU BULMUYORUM'' 
     SPK Başkanı Cansızlar, dünyanın her tarafında İMKB gibi borsaların SPK gibi düzenleyici ve denetleyici kuruluşların bu tür kısıtlara tabi olmadığını belirterek, ''Olması da doğru değil. Ben doğru bulmuyorum. Ama mevzuat var, uygulamak zorundasınız'' dedi. 
     Cansızlar, İMKB'nin özelleştirilmesine ilişkin bir soru üzerine de yaklaşık 3 yıldır bunu söylediklerini, borsanın özelleştirilmesi gerektiğini belirterek, şöyle devam etti 
     ''Dünyadaki trendler de bu yönde. Bu trendlerin dışında kalmak Türkiye açısından doğru değil. İMKB'nin kamu kuruluşu mu ya da özerk kuruluş mu tartışmalarının yaşandığı bir ortamın olmaması gerekir. 
     İMKB'nin özelleştirilmesi, kar amaçlı şirket haline dönüşmesi gerektiğine inanıyorum. Önemli olan hükümetin vereceği karardır. Danışman firma seçimi yapılacaktır. O süreç devam ediyor.'' Doğan Cansızlar, konut kredi faiz oranlarının yüzde 1.19 olduğunu ve gittikçe düştüğünü vurgulayarak, ''İyi bir mortgage sisteminin oturabilmesi için orta vadede yüzde 1'in altına mutlaka düşmesi gerektiğine inanıyorum. 2006'dan itibaren göreceğiz ki, faizler gittikçe azalacak ve yüzde 1'lerin altına düşecek'' diye konuştu. 
     
</TEXT>
</DOC>
