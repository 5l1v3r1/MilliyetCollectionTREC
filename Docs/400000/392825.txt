<DOC>
<DOCNO> 392825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sonspo06.html </URL>
<DATE> 2005/11/07/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Chelsea’yi şeytan çarptı 
</HEADLINE>
<TEXT>

     Manchester United dün evinde lider Chelsea’yi 1-0’lık skorla devirip, rakibinin Premier Lig’deki 40 maçlık yenilmezliğine son verdi. 
     Kırmızı Şeytanlar’ı Old Trafford’daki maçta zafere taşıyan gol 31. dakikada Fletcher’dan geldi. Real Betis’ten sonra M.United’a kaybeden Chelsea’de teknik direktör Jose Mourinho maç bitiminde büyük üzüntü yaşadı. Chelsea, Premier Lig’deki bir önceki mağlubiyetini 16 Ekim 2004’de yine Manchester’da bu kentin diğer takımı City’e karşı almıştı. M.United bu sonuçla liderle aradaki puan farkını 10’a indirdi. Günün diğer maçında Everton sahasında Middlesbrough’yu Beattie’nin golüyle 1-0 yendi. 
     
     Üç yıldız Juve’yi uçurdu 

     İtalya Ligi’nde lider Juventus sahasında Livorno engelini ikinci yarıda bulduğu gollerle geçti 3-0. Mücadelenin ilk yarısı 0-0’lık eşitlikle geçilirken, perdeyi İbrahimovic açtı, Trezeguet farkı ikiye çıkardı. 90’da Del Piero son sözü söyledi. Siyah-Beyazlılar bu sonuçla takipçisi Milan ile aradaki 2 puanlık farkı korudu. Sezonun flaş ekibi Fiorentina deplasmanda Ascoli’yi Ufjalisi ve Toni’nin golleriyle 2-0 yenerek, ard arda 4. galibiyetini aldı. Mor Menekşeler, Juve’nin 5 puan gerisinde 3. sırada yer alıyor. Roma da deplasmanda Ascoli’yi 2-0 mağlup ederek, son 3 maçında 9. puanına ulaştı. Golleri Mexes ile Totti attı. 
     
     Hamburg takıldı 

     Alman Ligi’nde şampiyonluk mücadelesi veren Hamburg deplasmanda Mönchengladbach ile 0-0 berabere kaldı. Kırmızı-Beyazlılar bu sonuçla lider Bayern Münih’in 6 puan gerisine düştü. Sezona kötü bir başlangıç yapan Stuttgart da deplasmanda sonuncu Nürnberg’i 1-0 yenerek, 4 maçlık beraberlik serisine son verdi. Stuttgart’ın golünü Tiffert kaydetti. 
     
     Rusya’nın kralı CSKA Moskova 

     Rus Ligi’nde CSKA Moskova bitime 1 hafta kala şampiyonluğunu ilan etti. Kırmızı-Siyahlılar, Moskova derbisinde ezeli rakibi Dinamo’yu 2-1 mağlup ederek, mutlu sona ulaştı. CSKA, Alexei Berezutsky’nin golüyle öne geçti. Brezilyalı oyun kurucu Carvalho farkı ikiye çıkardı. Kolodin’in golü D.Moskova’ya yetmedi. Berezutsky’nin golünün ardından Dinamo taraftarlarının sahayı yabancı madde yağmuruna tutması üzerine maç 5 dakika durdu. Karşılaşma bitiminde de CSKA taraftarları polisle çatıştı. Son üç yılda ikinci zaferine ulaşan CSKA Moskova Teknik Direktörü Gazzaev, Bizim için fantastik bir yıldı'' dedi. 

     
</TEXT>
</DOC>
