<DOC>
<DOCNO> 351436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sondun10.html </URL>
<DATE> 2005/06/13/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
The Observer İran'da reform yanlıları şiddetle engelleniyor 
</HEADLINE>
<TEXT>

     Londra DHA 

      İRAN'da 17 Haziran'da yapılacak cumhurbaşkanlığı seçimleri yaklaşırken reformcu adaylar ve taraftarları üzerindeki baskılar da artıyor. İngiliz The Observer gazetesi, reform yanlılarının pek çok yerde mollaları destekleyen sertlik yanlıları tarafından dövüldüğünü ve engellendiğini yazdı. 
     Gazetenin haberine göre, reformcu aday Mustafa Moin'i destekleyen eski parlamento başkanı Behzad Nabavi, konuşma yapmak için gittiği Kum kentinde bir grup muhafazakar gencin saldırısına maruz kaldı. Görgü tanıklarına göre, tek tip giyinmiş yüzleri maskeli yaklaşık 120 kişi, İslam Devrimi Mücahitleri Örgütü'nün tanınmış ismi Nabavi'ye saldırıken, "Zavallı Nabavi gidecek yerin yok" şeklinde sloganlar attı. Reformcu çizgideki Şark gazetesi dünkü sayısında birinci sayfasını, perşembe günü meydana gelen olaydan sonra gözü şişen Nabavi'nin fotoğrafına ayırdı. Observer, olayla ilgili olarak sadece 2 kişinin gözaltına alınıp, daha sonra da serbest bırakılmasını rejimin bu tür saldırılara göz yumduğuna yordu. 
     
     TEK HEDEF NABAVİ DEĞİL 
     Gazeteye göre, reformcu aday Mustafa Moin'i destekleyen bir diğer isim olan, reformcu kanattaki Ulusal Dini Güçler üyesi Ali Rıza Recai de Hamadan eyaletindeki Fecir kentinde yaptığı seçim konuşması sonrasında benzer kişiler tarafından dövüldü. Muhsin Armin'in ülkenin güneyindeki Boroujerd kentinde Mustafa Moin için yaptığı konuşma ise muhafazakarlar tarafından yarıda kesildi. Reformcu adaylardan Mehdi Karrubi de dini otoritelerin ve mollaların merkezi olan Kum kentinde taraftarlarına seslenmek isterken benzer bir olayla karşı karşıya kaldı ve konuşmasını bitiremedi. 
     Reformcu Cumhurbaşkanı Muhammed Hatemi'nin 1997 seçimlerde beklenmedik bir şekilde sandıktan birinci çıkmasının ardından, ülkedeki muhafazakarlar zaman zaman reformculara karşı şiddete başvurmuş, 1999 yılında Tahran Üniversitesi'ndeki reformcu gençlere saldıran muhafazakar gruba polisler de destek vermişti. 
     
     SEÇİMLERDE REFORMCULARA ŞANS TANINMIYOR 
     Siyasi gözlemciler, cumhurbaşkanlığı seçimlerinde reformcu adaylara şans tanımazken, eski Cumhurbaşkanı Haşimi Rafsancani'yi seçimin favorisi olarak görüyor. Ancak İran'ın dini önderi Ayetullah Ali Hamaney'in Rafsancani'ye karşı sergilediği tavır, yoğun bir propaganda faaliyeti yürüten eski polis şefi ve hava kuvvetleri komutanı Muhammed Bagır Kalibaf'ı da ön plana çıkarıyor. Seçimlerin ilk turunda hiçbir adayın gerekli oyu alamayacağını savunan uzmanlar, Rafsancani ve Kalibaf'ın seçimin ikinci turunda karşı karşıya geleceğini düşünüyor. 
     
</TEXT>
</DOC>
