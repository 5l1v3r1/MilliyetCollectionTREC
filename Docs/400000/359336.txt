<DOC>
<DOCNO> 359336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/soneko39.html </URL>
<DATE> 2005/07/08/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Şekerbank'tan Rabobank açıklaması Bankanın değeri 340.1 milyon YTL 
</HEADLINE>
<TEXT>

     Çoğunluk hisseleri Rabobank'a iki aşamalı satılması konusunda anlaşma sağlanan Şekerbank'ın toplam değerinin 340.1 milyon YTL olarak belirlendiği ve ödemenin hisse devri sırasında peşin yapılacağı bildirildi. 
     İMKB Başkanlığı'nın ek açıklama talebi nedeniyle Şekerbank'ın hissedarı Şekerbank T.A.Ş. Personeli Munzam Sosyal Güvenlik ve Yardımlaşma Vakfı tarafından gönderilen açıklamada, Şekerbank hisselerinin değer tespit çalışmalarında, 31 Aralık 2004 tarihli Uluslararası Finansal Raporlama Standartları'na uygun olarak hazırlanan konsolide mali tablolar, daha sonra yapılan inceleme due diligence çalışması ve bankanın peştemaliye değeri dikkate alınarak Şekerbank'ın toplam değerinin 340 milyon 101 bin 689 YTL olarak belirlendiği kaydedildi. 
     Hisse bedelinin, Hollanda ve Türkiye'de alınacak resmi makamların izinlerini takiben, hisselerin devri anında peşin ödeneceği belirtilen açıklamada, şöyle devam edildi 
     ''Çağrı için aracı kurum kullanılacaktır. Açıklamamızda da belirtildiği üzere imzalanan hisse alım anlaşması çerçevesinde Rabobank, banka hisselerinin asgari yüzde 51'ini iki aşamalı bir işlem sonunda alacaktır. Bu asgari yüzde 51'lik bölüm için belirlenen fiyat aynı olacaktır. Bu bağlamda bankanın yüzde 36,5 oranındaki hissesinin satışının taraflarca aksi öngörülmediği takdirde İMKB Toptan Satışlar Pazarı'ndan geçirilmesi planlanmaktadır.'' Açıklamada, bu aşamadan sonra diğer hissedarlara çağrının Borsa'da yapılacağı bildirildi. 
     Şekerbank'ın işlem sırası, açıklamanın Borsa'ya ulaşması ve duyurulması nedeniyle saat 14.00'den itibaren işleme açıldı. 
     
</TEXT>
</DOC>
