<DOC>
<DOCNO> 364382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/soneko28.html </URL>
<DATE> 2005/07/26/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Şener'den Kepez ve ÇEAŞ hissedarlarını rahatlatan açıklama... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Çukurova Elektrik A.Ş. ÇEAŞ ve Kepez Elektrik T.A.Ş. Kepez şirketlerinin borsadaki işlem sırasının kapatılması ile, şirkete ve bu suretle şirket hisse senedi sahiplerinin haklarına el konulmasının söz konusu olmadığını bildirdi. 
     Başbakan Yardımcısı Şener Antalya Milletvekili Feridun Baloğlu tarafından verilen yazılı soru önergesine verdiği yanıtta, şirketlerin esas faaliyetlerinin sürdürebilmesi için gerekli imtiyaz yetkisinin Bakanlar Kurulu tarafından iptal edilmesinin ardından, kot dışı pazar kaydında bulunan hisse senetlerinin borsa pazarlarından ve borsa kaydından çıkarılmasına ve işlem görmekten sürekli olarak men edilmesine karar verildiğini anlattı. 
     Şirketlerin esas faaliyet konularında iştigal etmeleri hukuken mümkün bulunmamakla birlikte, şirketlerin tüzel kişiliğinin devam ettiğini vurgulayan Şener, şirketin ortaklarına karşı yükümlülükleri ve şirketlerin hisse senetlerini elinde bulunduran yatırımcıların ortak sıfatının da devam ettiğini kaydetti. 
     Şener, soru önergesine vediği yanıtta şunları kaydetti 
     ''İşlem sıraları uzun süre kapalı tutulan şirketlerin yatırımcılarının mağduriyetlerini gidermek ve yeni mağduriyetleri önlemek amacıyla Sermaye Piyasası Kurulu'nun kararı ile İMKB'de işlem sırası kapatılan şirket hisse senetlerinin alış satışına ilişkin esaslar düzenlendi. Bu düzenlemeyle hisse senetlerinin işlem sıralarının geçici olarak kapatılmasında uygulanacak esaslar düzenlenmiş, işlem sıralarının kapatılmasından sonra İMKB'nin mevzuatta öngörülen kararları alma ve uygulama sürelerine ilişkin zaman sınırlamaları ile bu durumdaki şirketlere kamuyu aydınlatma hususunda yeni yükümlülükler getirilmiş ve ilgili hisse senetlerinin borsa dışında da alım satımına imkan sağlanmıştır.'' 
     
</TEXT>
</DOC>
