<DOC>
<DOCNO> 395974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/yasam/axyas01.html </URL>
<DATE> 2005/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hamileler için kahve uyarısı 
</HEADLINE>
<TEXT>


Anne adayları, dikkat Danimarkalı bilim adamları, günde 3 bardaktan fazla kahve içmenin düşük riskini artırdığını söyledi 

DIŞ HABERLER SERVİSİ 

Danimarkalı bilim adamları, hamile kadınları günde 3 bardaktan fazla kahve içmemeleri yönünde uyardı. 
Danimarka'da 88 bin 500 kadın üzerinde 6 yıl boyunca yapılan araştırmada, günde 3 bardak ve üzerinde kahve içmenin düşük riskini artırdığı, 8 bardak içmenin ise iki katına çıkardığı belirlendi. 

Kafein atılamıyor 
Araştırmada, hamilelik sırasında, kahvenin içinde bulunan kafeinin vücuttan atılmasının zorlaştığı ve fetusun metabolizmasının kafeini işleyemediği görüldü. Ancak kafein içeren kola ve çayın böyle bir etkisinin olmadığı belirlendi. 
Bu yüzden, kafeinin yanı sıra kahvenin içindeki başka bir maddenin de düşük riskini artırabileceği kaydedildi. 
Öte yandan, ABD'nin Atlanta kentindeki Fuqua Kalp Merkezi tarafından yapılan bir başka araştırma, kafeinsiz kahvenin kalp hastalıklarına yol açabileceğini ortaya çıkardı. 

Kafeinsiz kalbe zarar 
3 ay boyunca kafeinsiz kahve içenlerin kanındaki yağ asitlerinin yüzde 18 oranında arttığı bulundu. Bilim adamları yağ asitlerinin kötü kolesterol seviyesini yükselterek kalp hastalıklarına neden olabileceğini söyledi. 

DİKKAT 
Bilim adamları, 1 kupa dolusu kahvenin, 2 bardak kahveye denk geldiğini söyledi. 


</TEXT>
</DOC>
