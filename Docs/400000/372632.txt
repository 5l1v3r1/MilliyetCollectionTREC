<DOC>
<DOCNO> 372632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/ekonomi/aeko.html </URL>
<DATE> 2005/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
THY, uçuşa elverişsiz uçakla 22 sefer yaptı 
</HEADLINE>
<TEXT>


Sivil Havacılık Genel Müdürlüğü son üç ayda 12 havayolu şirketine yaklaşık 34 bin YTL ceza kesti. 21 bin YTL ile en fazla ceza alan havayolu şirketi olan THY'nin uçuşa elverişsiz uçakla 22 sefer yaptığı tespit edildi 

Gülçin Üstün - Ankara 

Denetimlerini sıklaştıran Sivil Havacılık Genel Müdürlüğü SHGM , ürkütücü bir tabloyla karşılaştı. Denetimler sonucunda THY'nin uçuşa elverişsiz uçakla defalarca sefer düzendiği ortaya çıktı. 
SHGM Operasyon ve Bakım şubelerince verilen cezalara ilişkin 15 Haziran'da 13040 sayılı, 14 Temmuz'da da 15434 sayılı iki rapor hazırlandı. Bakım Şubesi raporunda, havayolu şirketlerinin önemli bölümünün bakımlarını zamanında yaptırmadığı kaydedildi. 

12 şirkete ceza 
SHGM son üç ayda aralarında THY, Onur Air, Fly Havayolları, Atlas Jet ve MNG'nin de bulunduğu 12 havayolu şirketine 33 bin 966 YTL idari para cezası kesti. 
THY 21 bin 120 YTL ile en fazla ceza ödeyen havayolu şirketi oldu. Cezanın 7 bin 634 YTL'si uçuşa elverişsiz uçakla 22 sefer yapılması sonucunda verildi. Raporda, "cezanın geriye kalan kısmı ise, şirketin izinsiz tehlikeli madde taşıması ve SAFA yerli havayollarının uçuş öncesi yapılan denetimi denetiminde yetersiz bulunması neticesinde kesildi" denildi. 
THY'yi 'uçak kontrolünü bakım onay yetkisi sertifikası bulunmayan bakım merkezlerinde yaptırdığı' gerekçesiyle 2 bin 82 YTL'lik, bakım gecikmesi nedeniyle de 347 YTL'lik ceza alan Onur Havayolları izledi. En yüksek üçüncü ceza SAFA denetimindeki eksiklikler nedeniyle 2 bin 82 YTL ile İnter Ekspres Havayolları'na kesildi. SHGM yetkilileri, havayolu şirketlerinin verilen para cezalarını ödediğini belirterek, denetim ve cezaların her geçen gün arttığını söylediler. 

Uçuş yasağı 
Yetkililer, sivil havacılık mevzuatı gereği, bir uçağın bakım arızasına bir seferde kesilebilen en fazla para cezasının 347 YTL olduğunu ifade ederek, "Eksikler arttıkça ceza artıyor. Aynı uçakta iki hata bulunması halinde bu rakam 694 YTL'ye çıkıyor. Gerekli önlemler alınmazsa Hollanda'nın yaptığı gibi havayolu şirketlerine uçuş yasağı getirebiliriz" dedi. 

Cezalar artırılacak 
Ulaştırma Bakanı Binali Yıldırım ise THY'nin uçuşa elverişsiz görünen uçakla 22 sefer düzenlemesinin sorulması üzerine, "Hangi firma olursa olsun böyle bir şey kabul edilemez. Kurallara uymayan kim olursa olsun gerekeni yaparız" dedi. 
Şirketlere verilen cezaların caydırıcı olmadığını vurgulayan Yıldırım, işletmecilerin yolcuların can ve mal emniyetini riske atacak davranış içinde olmaması gerektiğini söyleyerek cezaların artırılması için çalışma yaptıklarını belirtti. 

Pilotlar Derneği Bakım geciktiriliyor Türkiye Pilotlar Derneği Başkanı Tuna Gürel, şirketlerin bakımları geciktirdiğini, bazı parçaları bir uçaktan diğerine naklettiklerini söyledi. 
Arızalar için depolarda yedekleme sistemi yapıldığını belirten Gürel, "Bakım çok masraflı. Her parçadan onlarca yedekleme yapamazsınız. Şirketler depolarında hayati ve kısa zaman içinde giderilmesi gereken arızalar için yedek parça bulundurur. Hayati olmayan malzemelerin arızası söz konusu olduğunda üretici firmadan talep edilir. Her parçanın bakımı ve yedeklenmesinin altından hiçbir havayolu mali olarak kalkamaz. Çünkü çok pahalı bir iş" dedi. 

Denetçi sıkıntısı var Uçaklarını periyodik bakıma sokmakla yükümlü şirketler, süresi uzun olduğu için, özellikle yaz aylarında yolcu kaybetmemek için bakımı erteliyor. Sivil Havacılık Genel Müdürlüğü, teknik elemanlarının özel şirketlere geçmesi nedeniyle son dönemde denetimlerde sıkıntı yaşıyor. 
Bu amaçla Sivil Havacılık Kanun Tasarısı'nda denetimler sonunda şirketlere lisans vermek, gerekirse bunları iptal etmek ya da askıya almakla görevli bir Uçuş Standartları Daire Başkanlığı kurulması öngörülmüştü. Buna göre, teknik personel açığı genel müdürlük bünyesinde görev yapan, gerekli eğitimleri almış, uluslararası sertifikaya sahip kişilerin görevlendirilmesi ve sözleşmeli personel alımıyla giderilecek. Teknik denetçilere memur aylığının yanı sıra Bakanlar Kurulu'nun belirleyeceği oranda ek ücret ödenecek. 
Bu ücret, en yüksek devlet memuru aylığının brüt tutarının yüzde 200'ünü geçmeyecek şekilde, sivil havacılık denetleme tazminatı adı altında verilecek. Ancak haziranda TBMM'de kabul edilen tasarı, genel müdürlüğe atanacakların nitelikleri yasada belirtilmediği gerekçesiyle Cumhurbaşkanı Ahmet Necdet Sezer tarafından veto edildi. 
Havacılık sektöründeki ani büyümenin teknik altyapının yetersiz kalmasına yol açtığını belirten Ulaştırma Bakanı Yıldırım, "Hava filomuz kısa sürede yüzde 100'ün üzerinde büyüdü. Elimizdeki yetişmiş elamanlar özel sektöre geçti. Yeni Sivil Havacılık Yasası'nı çıkardık, Köşk'ten geri döndü. Meclis açılmaz kanunu çıkaracağız. Bu kadroyu güçlendirmek için önemli bir adım olacak" dedi. 



</TEXT>
</DOC>
