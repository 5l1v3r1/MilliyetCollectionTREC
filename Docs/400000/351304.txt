<DOC>
<DOCNO> 351304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/son/sonspo11.html </URL>
<DATE> 2005/06/12/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Fenerbahçe Aziz Yıldırım, Rüştü ile takımın geleceğini tartışmadı... 
</HEADLINE>
<TEXT>

     Fenerbahçe Kulübü'nden yapılan açıklamada, kulüp başkanı Aziz Yıldırım'ın kaleci Rüştü ile transferiyle ilgili bir görüşme yaptığı, görüşmede bunun dışında bir konunun konuşulmadığı bildirildi. 
     Medyada bu konuyla ilgili yer alan haberler üzerine kulüpten yapılan açıklamada, Aziz Yıldırım-Rüştü Reçber görüşmesinde, yalnızca futbolcunun transferinin konuşulduğu, Fenerbahçe'nin geleceğinin tartışılmadığı kaydedildi. 
     Açıklamada, ''Başkanımız Aziz Yıldırım, Rüştü Reçber ile bir görüşme yapmıştır. Bu görüşmede Rüştü'nün transfer durumu konuşulmuş, başkanımız Rüştü ile transferi hakkında görüş alışverişinde bulunmuştur. Bu görüşme de başkanımız Aziz Yıldırım ve Rüştü Reçber arasında başka bir konu konuşulmadığı gibi, takımın geleceği tartışılmamıştır'' denildi. 
     
     ''MURAT KUŞ, GÖREVİNE DEVAM EDECEK'' 
     Teknik direktör Christoph Daum'un tercümanlığını da yapan asistanı Murat Kuş'un, 2005-2006 sezonunda da bu görevini yürüteceği açıklandı. 
     Kulübün, yeni sezonda futbol takımı teknik heyetinde bir değişikliğin yapılmayacağını vurguladığı açıklamada, şu ifadelere yer verildi 
     ''Teknik direktörümüz Christoph Daum'un asistanı Murat Kuş, 2005-2006 sezonunda da görevine devam edecektir. Murat Kuş ile gelecek sezon için gerekli anlaşma sağlanmış ve sözleşme imzalanmıştır. Futbol takımımızın teknik heyetinde yeni sezonda hiçbir değişiklik olmayacaktır.'' 
     
</TEXT>
</DOC>
