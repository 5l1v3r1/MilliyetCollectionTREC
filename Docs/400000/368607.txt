<DOC>
<DOCNO> 368607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/soneko02.html </URL>
<DATE> 2005/08/10/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Tansaş Genel Müdürü Çevik ''Öncelikli hedef, sürekli ve karlı büyüme'' 
</HEADLINE>
<TEXT>

     Tansaş Genel Müdürü Nezih Çevik, bundan sonraki dönemlerde öncelikli hedeflerinin, sürekli ve karlı büyüme olduğunu bildirdi. 
     Tansaş’tan yapılan açıklamaya göre, 2005 yılının ilk 6 ayında, önceki yılın aynı dönemine göre satışlarını yüzde 19 artıran Tansaş’ın operasyonel karı 29.3 milyon YTL olarak gerçekleşti. 2005’in ilk 6 ayında 572 milyon YTL net satış gerçekleştiren Tansaş’ta, günlük müşteri sayısı 6 aylık ortalamada önceki yılın aynı dönemine göre yüzde 15 arttı. 2005 yılının ilk çeyreğinde elde edilen net karlılık da artarak devam ediyor. 
     Tansaş Yönetim Kurulu Başkanı Aclan Acar, Tansaş’ın gösterdiği istikrarlı başarıyla organize perakende sektörünün örnek şirketi haline geldiğini kaydetti. 
     Acar, Doğuş Grubu şirketi Tansaş’ın son derece verimli ve başarılı bir konsepte sahip olduğunu ve bu sayede üstün bir bilanço performansı gösterdiğini ifade etti. 
     Genel Müdür Nezih Çevik de Tansaş’ın satışlarını önceki yılın aynı dönemine göre YTL bazında yüzde 19, dolar bazında ise yüzde 39 artırdığını belirterek, "Bundan sonraki dönemlerde öncelikli hedefimiz, sürekli ve karlı büyüme" dedi. 
     Çevik, 2005 yılı sonunda yaklaşık 80 milyon YTL operasyonel kar hedeflediklerini, yıl sonunda 141 bin metrekare satış alanına ulaşacaklarını ve bu yıl mağaza ve diğer yatırımlar için 38 milyon dolar harcama öngörüldüğünü kaydetti. 
     
</TEXT>
</DOC>
