<DOC>
<DOCNO> 373576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/son/sonsiy05.html </URL>
<DATE> 2005/08/28/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
CHP'li Meral Memur konfederasyonları biraraya gelmeli 
</HEADLINE>
<TEXT>

     CHP Ankara Milletvekili, Türk-İş eski Genel Başkanı Bayram Meral, memurların birkaç farklı konfederasyona bağlı olabileceklerini, ancak tümünün sorunlarının aynı olduğunu belirterek, ''Bu konfederasyonların bir araya gelmesi lazım'' dedi. 
     CHP İl Kongresi için Antalya'ya gelen Bayram Meral, yaptığı açıklamada, devam eden toplu iş görüşmelerini değerlendirdi. Hükümetin memura istediği zammı yapamamasının nedeninin yolsuzluk ve yanlış politikalardan kaynaklandığını söyleyen Meral, şöyle konuştu 
     ''Devletin paraları, trilyonlar, hortumcularda duruyor ve devlet bu parayı alamıyor. Eğer Uzanlar Amerika'ya çatmasaydı, yani Amerika'yı dolandırmasalardı ve siyasete bulaşmasalardı, yağmanın üzerine onlar da diğerlerinin oturduğu gibi otururdu.'' Memurların aldıkları ücretle geçinemediklerini söyleyen Meral, memurların yapılan yüzde 5'lik zammı kabul etmeleri halinde 600 YTL alan bir memurun maaşına 30 YTL zam olacağını anlattı. 
     Memurların birkaç farklı konfederasyona bağlı olabileceklerini, ancak tümünün sorunlarının aynı olduğunu dile getiren Meral, şöyle devam etti 
     ''Bu konfederasyonların bir araya gelmesi lazım. Üç farklı memur konfederasyonu mikrofonun karşısına geçiyor ve üçü de farklı farklı sorunları dile getiriyorlar. Bu açıklamalar kamuoyunun yanlış anlamalarına neden oluyor. Memur sendikaları bu tezattan kurtulmak zorundalar. Bu tezattan kurtuldukları zaman hükümet sert tavır takınamaz. Biz de bunu yaşadık. Bize sert tavırlar takınanlar, masasını toplayıp gitmek zorunda kaldı. Fatura ödedi. Sendika, vatandaşın ve memurunun sorununu ortaya koyabilmeli. En iyi çözüm masa başında olmalıdır. Bu olamıyorsa ülkedeki üç memur konfederasyonu bir araya gelerek tek yere yumruk vurmak zorundadır.'' 
     
</TEXT>
</DOC>
