<DOC>
<DOCNO> 384958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/guncel/gun05.html </URL>
<DATE> 2005/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Haydi kızım köyüne' dediler 
</HEADLINE>
<TEXT>


AHMET KAYA, MEHMET BULUT DHA 

Gaziantep'te, geçen yıl Cumhurbaşkanlığı'na yazdığı mektubun ardından Valilik tarafından bir pansiyona yerleştirilen ve teşekkür belgesi alan Aysel Küçük'ün eğitimi, pansiyona kabul edilmeyince yarım kaldı. 
Oğuzeli ilçesine bağlı Doğanpınar köyünden çiftçi baba Hüseyin Küçük kızını Gaziantep'te bir okula yatılı yerleştirmek istedi, ancak sonuç alamadı. Aysel, Cumhurbaşkanı, Başbakan ve Milli Eğitim Bakanı'na mektup gönderdi. Gaziantep Valiliği Aysel'i Abdulkadir Konukoğlu Lisesi Pansiyonu'na yerleştirdi. Aysel, "Devlet Parasız Yatılı Sınavı"nda başarılı olamayınca yer olmadığı gerekçesiyle pansiyona kabul edilmedi. 
Valiliğin yazısında, pansiyonda boş kontenjan bulunmamasının yanı sıra, ailenin kızlarını yerel yatılı okul sınavlarına sokmadığı belirtildi. Baba Küçük, "Devlet 'Haydi Kızlar Okula' diyor ama yerel yöneticiler kızımı köyüne gönderiyor" diye tepki gösterdi. 


</TEXT>
</DOC>
