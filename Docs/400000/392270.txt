<DOC>
<DOCNO> 392270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/ekonomi/eko03.html </URL>
<DATE> 2005/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'de işleyen piyasa ekonomisi var 
</HEADLINE>
<TEXT>


GÜVEN ÖZALP Brüksel 

Avrupa Birliği AB Komisyonu, Kopenhag kriterleri arasında yer alan 'işleyen bir piyasa ekonomisi' konusunda Türkiye'ye sonunda yeşil ışık yaktı. Komisyon, 9 Kasım'da açıklayacağı İlerleme Raporu'nda Türkiye'nin işleyen bir piyasa ekonomisi olarak görülebileceği görüşüne yer verdi. 
Milliyet'in ekim ayı başlarında duyurduğu 'Türkiye'nin işleyen bir piyasa ekonomisi' olma durumunun devam etmesi için bazı şartlar da sayıldı. Komisyon, bu durumun Türkiye'nin ekonomi alanındaki reform ve istikrar uygulamalarına sıkı bir şekilde bağlı kalması halinde sürebileceğini dile getirdi. Türkiye'nin rekabetçi baskı ve AB'deki piyasa güçleriyle mücadele edebilecek durumda olması gerektiğinin altını çizen raporda, makroekonomik istikrar alanında önemli kazanımlar elde edildiği vurgulandı. 

'Ekonomik büyüme sağlıklı' 
Türkiye'den yapısal reformlar konusunda kararlı adımlar atmayı sürdürmesini isteyen İlerleme Raporu'nda, uygulanan titiz ve ihtiyatlı politikayla mali konsolidasyonun sürdüğü, borç dinamiklerinin geliştiği, enflasyonun daha da düştüğü ve ekonomik büyümenin sağlıklı olduğu kaydedildi. 
Mali şeffaflığın yükseldiği yorumunda bulunan rapor, sosyal güvenlik ve sağlık sistemlerinde belirgin bir elden geçirmenin sürdüğüne işaret ediyor. Doğrudan yabancı yatırımın iyileşme gösterdiğini vurgulayan rapor, bankacılık sektöründeki düzenlemelerin Türkiye'nin iş ve yatırım atmosferini geliştirdiğini belirtiyor. Raporda cari işlemler açığındaki artışın yakın izleme ve seri önlemler alma hazırlığı gerektirdiği kaydediliyor. 

'Kaynak daha iyi dağıtılmalı' 
Belgede, "Hukukun üstünlüğünü güçlendirecek, özelleştirmeyi artıracak, işletmeleri yeniden yapılandıracak, işgücü piyasasındaki dengesizlikleri giderecek ve kayıtdışı ekonomiyi azaltacak daha fazla yapısal reform, istikrar sürecini desteklemeli ve güçlendirmeli" deniliyor. 
Toplam maaş faturasını kısıtlama taahhüdüne bağlı kalınmasını talep eden İlerleme Raporu, kaynakların daha iyi dağıtılması gereği üzerinde duruyor. Giderek artan bir şekilde açık bir ekonomi haline gelen Türkiye'de ihracatın YTL'nin güçlenmesine karşın arttığı vurgulanıyor. 


</TEXT>
</DOC>
