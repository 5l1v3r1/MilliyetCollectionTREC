<DOC>
<DOCNO> 361769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/ekonomi/eko05.html </URL>
<DATE> 2005/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Endekste kısa bir sıkışma izlenebilir 
</HEADLINE>
<TEXT>


Hızlı çıkış nedeniyle 28.778 seviyesinde k r realizasyonlarıyla karşılaşan endekste kısa vadeli göstergelerin satışa dönme eğilimi kısa vadeli düzeltme olasılığını artırıyor 

Zeynep Candan Aktaş 

Haftayı alıcılı geçiren İMKB 100 Endeksi en düşük 27.573 en yüksek 28.778 puanı görürken kapanış 28.427 puandan gerçekleşti. 28.409'daki tarihi zirveyi kırmaya çalışan endekste gün içinde gelen k r realizasyonları kapanışın günün en düşüğüne yakın olmasına neden oldu. 
Haftanın en önemli olayları Merkez Bankası aylık toplantılarından 2005'te ilk defa faiz düşüşü kararı çıkmaması ve Ereğli ihalesine katılan 13 şirketin ön yeterlilik başvurusunda bulunmasıydı. 8'i yabancı 5'i yerli olmak üzere toplam 13 şirketin hepsine de yetki verildi. İlk defa bir özelleştirmede TOBB önderliğinde bir konsorsiyum oluşturuldu. 
Önümüzdeki hafta gündemi meşgul edebilecek ve beklenti yaratabilecek önemli bir konu başlığının olmaması endekste teknik hareketler izlenme olasılığını güçlendiriyor. Endeksin cuma günü gördüğü 28.778 puan ile 29.000 arası önemli direnç olmaya devam edecek. Hızlı çıkış ve kısa vadeli göstergelerin aşırı alım bölgelerinden dönüşe başlaması desteklere gerileme olasılığını güçlendiriyor. Endekste ilk destek 28.400 ve 27.900 seviyelerinde. 20 ve 50 günlük ortalamaların üzerinde kalındığı sürece çıkışın devam etmesi beklenebilir. Kısa vadeli bir düzeltme olarak algılanabilecek bu geri çekilmede senet bazında hareketlilik devam edecektir. Uzun vadede ise Ağustos 2003'te başlayan çıkış devam ediyor. 
Endeksin uzun vadeli çanak formasyonunun hedef seviyeleri 31.000'lerde. Kısa düzeltmelerle hedefine doğru hareket etmesi beklenebilir. 
Hem orta ve uzun vadeli yatırımcılar için, hem de kısa vadeli yatırımcılar için dikkatli olunması gereken, riski giderek yükselecek bir döneme giriliyor. Yatırımcıların doğru analizler kadar, doğru davranışlarda da bulunmaları gerekiyor. 
Bol kazançlı haftalar dileğiyle. 


</TEXT>
</DOC>
