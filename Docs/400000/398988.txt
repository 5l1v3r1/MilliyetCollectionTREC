<DOC>
<DOCNO> 398988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sonsiy05.html </URL>
<DATE> 2005/11/29/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
AKP anketlerinde ANAP yükseliyor 
</HEADLINE>
<TEXT>

     AKP’nin aylık yaptırdığı anketlerde ANAP ilk kez ciddi bir yükselişe geçerek yüzde 5’lerin üzerine çıktı. 
     AKP’nin kuruluşundan bu yana aylık olarak yaptırarak, siyasetteki gelişmeleri izlediği aylık anketlerin sonuncusu diğer partilerden farklı olarak ANAP’taki hareketliliği ortaya koydu. Genel Başkan Erkan Mumcu ve büyük çoğunluğu AKP’den kopan milletvekillerinin katılımıyla Grup oluşturan ANAP’ın oy oranında son ankette ciddi bir kapırdanma yaşandı. ANAP’ın Mumcu’nun liderliği ve Grup kurması öncesinde yüzde 1-2’lerde seyreden oy oranı ilk kez yüzde 5’in üzerine çıktı. AKP’deki son ankete göre ANAP’ın oyu, DYP ile başabaş noktada ve yüzde 10 barajına yakın oranlarda seyrediyor. Anketlerde ANAP’ın yükselişi, Meclis’in açılışıyla Grup oluşturması, Şemdinli olayları, türban tartışmaları gibi Erkan Mumcu’nun gündeme ilişkin görüşlerini açıklamaya başladığı döneme denk geldi. 
     AKP’nin son anketleri, ANAP dışındaki partiler açısından ciddi bir değişim ortaya koymadı. CHP, belli bir düzeyde oy kaybıyla açık ara öndeki AKP’nin ardından ikinciliğini korurken, MHP yüzde 10 barajı düzeyinde üçüncü, DYP ile yükselişteki ANAP ise barajın hemen altında dördüncü sırayı paylaşıyorlar. 
     AKP’deki anketler, Erbakan’ın SP’sinin ve Ecevit’in DSP’sinin yüzde 1-2’lerde seyrettiğini, son aylarda Güneydoğu’da olayların tırmanırken DEHAP-DTP’nin ise yine seçimlerdeki oy oranı olan yüzde 5-6’lar düzeyinde olduğunu gösteriyor. 
     AKP’de anketler çerçevesinde yapılan değerlendirmelerde, ANAP’ın ilk kez anketlerde ciddi olarak göründüğü kabul edildi. AKP’de ANAP’taki kıpırdanmanın AB süreci ve Şemdinli olayları sonrası yaşanan milliyetçi tepkiler ve AİHM kararı sonrasındaki Mumcu’nun türban yasağına karşı açıklamalarından kaynaklandığı belirtildi. 

ANKA 

     
</TEXT>
</DOC>
