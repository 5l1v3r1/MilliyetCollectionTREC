<DOC>
<DOCNO> 387853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/yasam/yas02.html </URL>
<DATE> 2005/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tromsö'de Norveç Rus 'gemi dalaşı' 
</HEADLINE>
<TEXT>


Tromsö açıklarında kaçak balık avlayan Rus balıkçı teknesi kriz çıkardı. Norveçli 2 müfettişle kaçan Rus teknesinin peşine Norveç donanması takıldı 

CENK BAŞLAMIŞ Moskova 

Türk kamuoyuna adını ilk kez Galatasaray'ı UEFA Kupası'ndan eleyerek duyuran Norveç'in küçük balıkçı kasabası Tromsö, son yılların en ilginç 'deniz savaşı'na sahne oldu. 
Tromsö açıklarına kaçak avlanmak için gelen Rus balıkçı teknesi 'Elektron', Norveç donanmasını peşine takmakla kalmadı, iki ülke arasında diplomatik sorun da yarattı. Norveç savaş gemileriyle 'Elektron' arasında günlerce süren kovalamaca, Moskova'nın, Rus kaptanı suçlamasıyla, bir bunalıma dönüşmedi. Her şey, 'Elektron'un hafta sonunda Norveç karasularını ihlal etmesiyle başladı. Tromsö kıyı koruma görevlileri, geminin yolunu kesti ve 2 yetkili gemiye çıktı. 

'Çarparak saldıracağım' 
Paniğe kapılan 'Elektron'un kaptanı Valeriy Yarantsev, 2 Norveçli müfettişin gemide bulunmasına karşın, Barents Denizi'nin uluslararası sularına kaçmak için talimat verdi. 
Bunun üzerine Tromsö kıyı koruması 'Elektron'a ateş açarken, 4 Norveç savaş gemisi de takibe başladı. Rus karasularında süren kovalamaca sürünce Rus kaptan, Murmansk limanına, "Kimsenin yardıma geleceği yok. Norveç gemilerine çarparak saldırmayı düşünüyorum " mesajı geçti. 

Rus muhripleri 'karışmadı' 
Norveç gemileri bir ara Elektron'a yaklaşarak zincir bağlamaya çalıştı, ancak bölgedeki bir başka Rus balıkçı teknesi araya girerek bunu engelledi. 
Sularında süren kovalamacaya Rus savaş gemileri müdahale etmedi. Rus gizli servisi Murmansk temsilcisi Viktor Gubenko da, Norveç savaş gemilerinin uluslararası yasalara uygun davrandığını açıkladı. 


</TEXT>
</DOC>
