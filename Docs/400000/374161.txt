<DOC>
<DOCNO> 374161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sontur07.html </URL>
<DATE> 2005/08/30/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
İlanlar işe yaramadı, İmam Hatipe 2 kız öğrenci kayıt yaptırdı 
</HEADLINE>
<TEXT>

     İbrahim ÖZÇEKİÇ DHA 

      KAYSERİ'deki Mustafa Germirli İmam Hatip Lisesi idarecilerinin, Haydi kızlar İHL'ye’ sloganıyla düzenlediği tanıtım kampanyası, bu okula olan ilgiyi artırmaya yetmedi. Kayıtların başladığı 15 Ağustos'tan bu yana okula sadece 2 kız öğrenci kaydını yaptırdı. Kayıtlar Cuma günü sona erecek. 
     Kocasinan İlçesi Fevzi Çakmak Mahallesi'nde bulunan Mustafa Germirli İmam Hatip Lisesi'ne kız öğrenci bulunabilmesi amacıyla Ağustos ayı başında kampanya başlatıldı ve kentin en işlek 50 ayrı noktasına ilanlar asıldı. Tüm bunlara karşın bugüne kadar sadece 2 kız bu okula kayıt yaptırdı. Okul Müdürü Bilal Kurnaz, kız öğrencileri İHL'ye çekebilmek ve okulun kapasitesini iyi değerlendirmek amacıyla Koruma Derneği'nin kararı ve maddi desteği ile tanıtım kampanyası düzenlediklerini söyleyerek, kayıtların başladığı 15 Ağustos'tan bu yana 2 kız öğrencinin kaydını yaptırdığını belirtti. Okulun 480 kontenjanı bulunduğunu ve ortalama 170 civarında öğrenciyle eğitime devam ettiklerini belirten Kurnaz, Biz, kız öğrencilerin de bu okulda okumasını arzuluyoruz. Buna imkanlarımız müsait. İlk defa bu yıl kız öğrenci almak istedik. Bunu da ilanlarla halka duyurduk. Şu ana kadar 2 kız öğrenci kayıt yaptırdı. Ancak, biz bu sayının artacağını düşünüyoruz'' dedi. Kurnaz, kayıt yaptıran erkek öğrenci sayısını da 20 olarak bildirdi. 
     Milli Eğitim Müdürü Erdoğan Ayata düzenlenen tanıtım kampanyasının bilgileri dahilinde gerçekleştiğini ve kendisinin sözlü olarak izin verdiğini ifade etmişti. Söz konusu ilanlar halen kentin bazı bölgelerinde duruyor. 
     
</TEXT>
</DOC>
