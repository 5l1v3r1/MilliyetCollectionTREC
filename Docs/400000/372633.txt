<DOC>
<DOCNO> 372633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/ekonomi/eko01.html </URL>
<DATE> 2005/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Maliye'ye yamuk yapmayın' 
</HEADLINE>
<TEXT>


Bakan Unakıtan, futbol kulüplerini uyararak, 'Sözleşmeleri milyon dolarla yapıp, 100 bin dolar imzalayanların peşini bırakmayacağız' dedi 

ANKARA Milliyet 

Maliye Bakanı Kemal Unakıtan, "vergisini vermeyenlerin hesabı dahil herşeyini takip ettiklerini" belirtirken, futbol kulüplerini de uyardı. 
Vergi Dairesi Başkanları çalışma toplantısının açılışında konuşan Unakıtan soruları yanıtladı. Üç büyük futbol kulübünün vergi borçlarıyla ilgili son tarhiyatların uzlaşmayla tamamlandığını belirten Unakıtan, "Herkes ayağını denk alsın. Öyle sözleşmeleri milyon dolarlarla yapıp, 100 bin dolara sözleşme imzalayanların peşini bırakmayacağız. Çünkü biz kulüplerimizle ilgili her türlü anlayışı şimdiye kadar sergiledik. Bundan sonra da en ufak bir şekilde Maliye'ye yamuk yapmasınlar" dedi. 

'Ağımıza takılmayın' 
Unakıtan, "10 milyar liranın üzerindeki mevduata rahat verip vermeyeceklerine" ilişkin soru üzerine de mevduatın incelenmesi diye bir durumun sözkonusu olmadığını, bankalardaki hesapları takip etmediklerini söyledi. "Kimse endişeye kapılmasın" diyen Unakıtan sözlerine şöyle devam etti "Bazıları bana gelip 'Bizim 50 milyarın üzerinde paramız var. Acaba çekelim mi ' diye soruyor. Hayır, ister bir milyar, ister 50 milyar, ister bin lira olsun fark etmez. Biz kimsenin özel takipçisi değiliz. Ama bizim ağımıza takılmasınlar. Herkes işini dürüst yapsın, düzgün yapsın. Herkes kayıt içinde çalışmaya gayret etsin." 
Unakıtan, bankacılık sektörüne vergi indiriminin szkonusu olmadığını belirtirken, "Fakat onların bizden istediği bazı teknik kolaylıklar olabilir. Onlar üzerinde de Gelir İdaremiz çalışıyor ve karşılıklı sektör toplantıları yapıyoruz. Bundan sonra da yapacağız" dedi. 


</TEXT>
</DOC>
