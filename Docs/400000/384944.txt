<DOC>
<DOCNO> 384944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/ekonomi/eko02.html </URL>
<DATE> 2005/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
HSBC'den bireysele ilk adım 
</HEADLINE>
<TEXT>


HSBC, Anadolu Hayat Emeklilik'in bireysel emeklilik planlarının satışını yapacak. Anadolu Hayat'ın HSBC'den sonra TEB ve Finansbank'ı da acenteleri arasına katması bekleniyor 

AYFER YILDIZ 

HSBC yaklaşık 159 şubesinde, Anadolu Hayat Emeklilik'in bireysel emeklilik planlarının satışını yapacak. Ayda 7 - 8 bin sözleşme sayısı ile sektörde en fazla satış gerçekleştiren şirket olduklarını belirten Anadolu Hayat Emeklilik Genel Müdürü Mustafa Su, satış kanallarını artıracaklarını kaydetti. Şirketin HSBC'den sonra Finansbank ve TEB şubelerini de acenteleri arasına katacağı belirtiliyor. Anadolu Hayat Emeklilik, İş Bankası şubeleri, acenteler ve direkt satış elemanlarıyla satış yapıyor. 

Başak'la ilgileniyor 
Pazar payını artırmayı isteyen Anadolu Hayat Emeklilik, 3 Ekim tarihli verilere göre, 113 milyon 393 bin YTL fon büyüklüğü ile dördüncü, 80 bin üye sayısı ile ikinci sırada bulunuyor. 
Başak Emeklilik'le de ilgilendiklerini dile getiren Mustafa Su, "Şirketin büyümesi lazım. Bu ya satış kadrolarını artırarak ya da fırsatlar çıktığında satın almalarla olur. Hesabımıza gelirse Başak'ı alacağız. Şu anda inceliyoruz" dedi. Başak Emeklilik ve Başak Sigorta ile Aksigorta, Axa Oyak, Zorlu grubunun yanı sıra Generali ve İsrailli bir grubunda ilgilendiği belirtiliyor. 

Hayat satışları geriledi 
Hayat sigortasında sektörün lideri olduklarını hatırlatan Mustafa Su, bireysel emekliliğin ön plana çıkması nedeniyle hayat sigortası satışlarının gerilediğini kaydetti. Ancak önümüzdeki yıl mortgage sisteminin devreye girmesiyle hayat sigortası satışlarında hareketlilik beklediklerini ifade etti. 
Bu arada, Petrol Ofisi ile geçen yıl başlattıkları kampanyanın devam ettiğini hatırlatan Su, buradan yapılan satışların, toplam katkı payı içindeki oranının yüzde 3 olduğunu belirtti. Su, en fazla ev kadınlarına yönelik plana ilgi geldiğini kaydetti. 




</TEXT>
</DOC>
