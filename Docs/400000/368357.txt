<DOC>
<DOCNO> 368357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/soneko48.html </URL>
<DATE> 2005/08/09/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Unakıtan Yıl sonu hedeflerinde şaşma yok 
</HEADLINE>
<TEXT>

     Maliye Bakanı Kemal Unakıtan, bazı ödemelerin öne çekilmesi nedeniyle faiz dışı giderlerde Temmuz'da da artış olduğunu, ancak yıl sonu itibariyle hedeflerde herhangi bir değişiklik olmadığını söyledi. 
     Maliye Bakanı Kemal Unakıtan bakanlıkta yaptığı açıklamada, Temmuz ayı bütçe gerçekleşmeleri hakkında bilgi verdi. 
     ''Bizim için asıl olan yıl sonu hedefleridir, bunlarda bir değişiklik yok, mali disiplin devam edecek'' diyen Unakıtan'ın verdiği bilgiye göre, Ocak-Temmuz döneminde 78 milyar 868 milyon YTL konsolide bütçe giderine karşılık, konsolide bütçe gelirleri 71 milyar 917 milyon YTL olarak gerçekleşti. 
     Bu dönemde 6 milyar 951 milyon bütçe açığı verilirken, faiz hariç 51 milyar 595 milyon YTL harcama gerçekleştirildi. 
     Bütçe 7 aylık dönemde, 20 milyar 322 milyon YTL faiz dışı fazla verdi. Bu dönemde konsolide bütçe gelirleri geçen yılın aynı dönemine göre yüzde 3 artarken, bütçe gelirlerindeki artış yüzde 18.6 oldu. 
     Bakan Unakıtan, 7 aylık bütçe uygulama sonuçlarının bütçe açığı açısından çok önemli bir performans gösterildiğini ortaya koyduğunu belirtirken, ''2003 yılının 7 ayında 29.4 milyar YTL olan bütçe açığı, geçen yıl 15.9 milyar YTL'ye, bu yıl da geçen yıla göre nominal bazda yüzde 56.4 azalarak 6.9 milyar YTL'ye geriledi. Bu durum bütçe yapımızın sağlamlaştırılması açısından önemli bir aşama kaydedildiğini, Türkiye ekonomisinin güvenilirliğinin arttığını, ülke riskinin azaldığını gösteriyor'' dedi. 
     Temmuz sonu itibariyle 2003 yılında 10.9 milyar YTL olan faiz dışı fazlanın, geçen yıl 19.1 milyar YTL'ye, bu yıl 20.3 milyar YTL'ye yükseldiğine de işaret eden Bakan Unakıtan, yıl sonu faiz dışı fazla hedefinin yüzde 74.4'ünün Temmuz itibariyle gerçekleştirildiğini kaydetti. 
     
     BÜTÇE GİDERLERİ 
     Ocak-Temmuz döneminde bütçe ödeneklerinin yüzde 50.7'sinin kullanıldığını açıklayan Unakıtan'ın verdiği bilgiye göre, Ocak-Temmuz döneminde 18 milyar 768 milyon YTL personel gideri oldu. Sosyal güvenlik kuruluşlarına devlet primi olarak 2 milyar 482 milyon YTL ödendi. Temmuz sonu itibariyle 27 milyar 273 milyon faiz gideri olurken, 20 milyar 32 milyon YTL transfer harcaması yapıldı. 
     Bu dönemde faiz dışı giderlerde bütçe ödeneklerinin yüzde 52'sinin kullanıldığını belirten Bakan Unakıtan, bu yıl emeklilere 1.1 milyar YTL'lik vergi iadesinin erken ödendiğini, özellikle doğudaki inşaat süresinin kısalığı nedeniyle bu bölgelerdeki yatırımların ödeneklerinin yaz aylarında kullandırıldığını, ayrıca tarımsal destekleme ödemelerinin ve sermaye transferlerinin erken gerçekleştirildiğini açıkladı. 
     Unakıtan, bu nedenlerle yılın ilk yarısında faiz dışı harcamaların öngörülenden daha yüksek gerçekleştiğini, ancak yıl sonu itibariyle bu hedeflerde bir şaşma ya da ödeneklerin aşılması söz konusu olmayacağını vurguladı. 
     
     FAİZ GİDERLERİNDE DÜŞÜŞ, VERGİ GELİRLERİNDE ARTIŞ 
     Faiz giderlerindeki düşüşün devam ettiğini, 2003 yılında 39 milyar 863 milyon YTL olan 7 aylık faiz giderinin, geçen yıl 35 milyar 37 milyon YTL, bu yıl ise 27 milyar 273 milyon YTL'ye düştüğünü vurgulayan Bakan Unakıtan, bunun faizlerdeki düşüşün önemli göstergesi olduğunu vurguladı. 
     Vergi gelirlerinde de hedeflerle uyumlu bir artış olduğunu kaydeden Unakıtan'ın verdiği bilgiye göre, Ocak-Temmuz döneminde 71 milyar 917 milyon YTL olan konsolide bütçe gelirlerinin 57 milyar 211 milyon YTL'si vergi gelirlerinden, 12 milyar 632 milyon YTL'si vergi dışı gelirlerden, 1 milyar 299 milyon YTL'si katma bütçe öz gelirlerinden oluştu. 
     Bütçede yıl sonu için öngörülen vergi gelirlerinin yüzde 56.9'unun Ocak-Temmuz döneminde tahsil edildiğini belirten Unakıtan, bu yıl vergi gelirlerinde yüzde 17.7 artış öngörülmesine karşın, Temmuz sonu itibariyle vergi tahsilatındaki artışın yüzde 18.9 gerçekleştiğini vurguladı. 
     Bu dönemde geçen yılın aynı dönemine göre gelir vergisinde yüzde 14.5, kurumlar vergisinde yüzde 13.3, katma değer vergisinde yüzde 10.7, özel tüketim vergisinde de yüzde 29.4 artış olduğunu bildiren Bakan Unakıtan, hedefler ile uyumlu bütçe uygulama sonuçlarından dolayı, başta Başbakan Erdoğan olmak üzere tüm bakanlara, kamu yöneticilerine ve vergi ödemedeki hassasiyetlerinden dolayı mükelleflere teşekkür etti. 
     
</TEXT>
</DOC>
