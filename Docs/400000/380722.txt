<DOC>
<DOCNO> 380722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/ekonomi/eko08.html </URL>
<DATE> 2005/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Cari açıktan bir ölçüde kaygılıyız' 
</HEADLINE>
<TEXT>



Uluslararası Para Fonu IMF Birinci Başkan Yardımcısı Anne Krueger Türkiye ile ilgili yaptığı açıklamada, Türkiye'nin ekonomisinin iyi gittiğini, ancak cari açıktan bir ölçüde kaygı duyduklarını söyledi. 

'Büyüme sağlam' 
IMF Başkanı Rodrigo Rato ve Krueger'ın Washington'da düzenlediği basın toplantısında, Türkiye'nin ekonomik durumu ve programın birinci gözden geçirmesindeki gecikme konusunda IMF'nin yorumu soruldu. Bu soruyu yanıtlayan Krueger şöyle konuştu "Türk ekonomisinin iyi gittiğini düşünüyoruz. Bildiğiniz gibi birkaç yıl önce sıkıntılar vardı. Şimdi ise enflasyonda büyük bir düşme görüyoruz. Büyüme de oldukça sağlam. Cari açık konusunda ise bir ölçüde kaygılıyız" dedi. 
Krueger, birinci gözden geçirmedeki gecikmeye sosyal güvenlik reformu yasasının TBMM'den geçmemesinin neden olduğunu, bunun da TBMM'nin tatile girmesinden kaynaklandığını kaydetti. IMF Birinci Başkan Yardımcısı Krueger konuşmasında, "yoksa tüm programın yoldan çıkması ihtimalinin bulunduğuna inanmıyoruz" dedi. 


</TEXT>
</DOC>
