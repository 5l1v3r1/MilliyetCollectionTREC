<DOC>
<DOCNO> 369610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/dunya/axdun01.html </URL>
<DATE> 2005/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya'ya isyan 
</HEADLINE>
<TEXT>


Ukrayna ve Gürcistan'ın liderleri Yuşçenko ve Saakaşvili, Baltık'tan Karadeniz ve Kafkasya'ya uzanan eski Sovyet topraklarında 'Demokratik Ülkeler Koalisyonu' kurmak için girişim başlattı 

Cenk Başlamış - Moskova 


Ukrayna ve Gürcistan, Baltık'tan Karadeniz ve Kafkasya'ya uzanan eski Sovyet topraklarında "Demokratik Ülkeler Koalisyonu" DÜK kurmak için tarihi bir girişim başlattı. Barışçı devrimlerle ülkelerinde işbaşına gelen iki lider, Ukrayna Devlet Başkanı Viktor Yuşçenko ile Gürcistan Devlet Başkanı Mihail Saakaşvili, önceki gün düzenlenen zirvenin ardından DÜK'ün kurulmasıyla ilgili deklarasyonu imzaladı. 
Saakaşvili, yeni yapıya Baltık, Karadeniz ve Hazar bölgelerindeki tüm ülkelerin katılabileceğini, amacın söz konusu coğrafyada özgürlük ve demokrasinin güçlenmesi olduğunu söyledi. DÜK'ün kuruluş zirvesi, daha sonra belirlenecek bir tarihte Ukrayna'da yapılacak ve ABD, Rusya ve Avrupa Birliği'nin toplantıya gözlemci göndermesi istenecek. 

Demokrasiye katkı 
Yuşçenko "Eğer demokratik ülkeler olmak istiyorsak komşularımızın da demokrasi ve özgürlüklerden ne anladığını, bu değerleri nasıl koruduğunu bilmemiz gerekiyor" dedi. Ukrayna lideri, DÜK'ün Atlantik'ten Hazar Denizi'ne kadar olan bölgede demokrasi, güvenlik, istikrar ve barışın sağlanmasına katkıda bulunacağını söyledi. 
Yuşçenko, büyük bir ülke olan Rusya'nın eski Sovyet cumhuriyetlerinde yaşanan süreçlere saygı göstermesi gerektiğini belirtti. 

Rüyalarında görseler... 
İki liderin imzaladığı deklarasyonda, DÜK'ün bölgedeki anlaşmazlıkların çözülmesi, insan hakları ihlallerine son verilmesi ve cepheleşmelerin ortadan kaldırılmasını amaçladığı bildirildi. Saakaşvili, "Çar ve Stalin, bağımsız Gürcistan'la Ukrayna'nın liderlerinin bu sarayda demokrasi ve özgürlüklerin korunması için deklarasyon imzalayacağını rüyasında görse inanmazdı" dedi. 
İki liderin açıkça söylememesine karşın yeni yapılanma, Sovyetler Birliği'nin yerine kurulan Bağımsız Devletler Topluluğu'na BDT alternatif oluşturarak Rusya'nın gücünü kırmayı amaçlıyor. Eski Sovyet cumhuriyetlerindeki etkinliğini BDT kanalıyla sürdürmeye çalışan Moskova'nın yeni yapılanmaya tepki göstermesi bekleniyor. 

İmza Çar'ın sarayında atıldı 

Ukrayna Devlet Başkanı Yuşçenko ile Gürcistan Devlet Başkanı Saakaşvili, deklarasyonu Rus Çarı Nikolay II'nin Borjomi'de yaptırdığı, Sovyet lideri Stalin'in de sık sık kullandığı sarayda imzaladı. 


</TEXT>
</DOC>
