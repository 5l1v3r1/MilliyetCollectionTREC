<DOC>
<DOCNO> 379219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/son/soneko03.html </URL>
<DATE> 2005/09/17/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Havai fişekte tehlike havada değil, depoda... 
</HEADLINE>
<TEXT>

     Patlayıcı depolarının çoğunun kapatılması sonrası ortaya çıkan depo sıkıntısı nedeniyle havai fişeklerin önemli kısmının uygun olmayan ortamlarda, kaçak olarak depolandığı ve taşındığı iddia edildi. 
     AA muhabirine açıklamalarda bulunan Havai Fişek Sanayici ve İşadamları Derneği Başkanı Mustafa Kemal Çamkıran, sivil amaçlı patlayıcı maddelere ilişkin tüzükle depolara getirilen arazi büyüklüğü şartı nedeniyle depoların tamamına yakınının kapatıldığını söyledi. 
     Tüzükte dinamit gibi patlayıcılarla havai fişeğin aynı sınıfa konulduğunu ve aynı depo şartlarının istendiğini kaydeden Çamkıran, depoların kapanmasıyla çok büyük bir tehlikenin ortaya çıktığını ileri sürdü. 
     9 Haziran 2005 günü İstanbul Ümraniye'de bir depodaki havai fişeklerin patlaması sonucu 6 kişinin öldüğünü hatırlatan Çamkıran, bu olayın depoların kapanması nedeniyle meydana geldiğini iddia etti. 
     Türkiye çapında 15 ithalatçı 300'e yakın uygulama yapan firmanın bulunduğunu belirten Çamkıran, şunları söyledi 
     ''4 aydan bu yana depoların çoğu kapalı ama ülke çapında havai fişekli kutlama sayısında yükselme devam ediyor. Şu anda piyasada denetim dışı yüzlerce havai fişek deposu var. Mühürlenmeden önce depolardan çekilen havai fişeklerin büyük çoğunluğu merdiven altlarında, bodrum katlarında saklanıyor. Her an Ümraniye'de yaşadığımız acı olay tekrarlanacak diye korkuyoruz. İlgili kurumları bu konuyla acilen ilgilenmeye davet ediyoruz.'' 
     
     ERTELEME TALEBİ 
     Tüzüğün getirdiği şartların ağır olduğunun İçişleri Bakanlığı tarafından da kabul edildiğini ve tüzük değişikliği yapılması konusunda çalışmalara başlandığını kaydeden Çamkıran, İçişleri Bakanlığı'nın talep ettiği ve Danıştay'ın da uygun bulduğu depolara son kez iki yıllık uzatma talebinin Başbakanlıkta beklediğini ifade etti. 
     Bu tasarının bekletilmesinin çok riskli olduğunu söyleyen Çamkıran, şöyle dedi 
     ''Bu risk, inşallah olmaz deyip göz yumulacak bir risk değil. Çünkü kaçak depolanan havai fişeklerin nakliyesi de uygulaması da kaçak yollarla yapılıyor. Kargo araçlarıyla, yolcu otobüsleriyle havai fişek taşınıyor. 
     Can güvenliği riskinin yanında büyük bir haksız rekabet de söz konusu. Yasadışı ticarete göz yumuluyor. Benim depolarım kapalı olduğu için malzeme satamıyorum, ama kaçak depolardan satış devam ediyor.'' Tüzük çıkarılmadan önce öngörülen şartlara uygun depolar açan bazı depo sahiplerinin durumu kötüye kullandığını öne süren Çamkıran, depolama fiyatlarında çok yüksek kira bedellerinin istendiğini iddia etti. Bu depolardan bazılarının en az 1 yıllık olan kiralamaları 15 güne indirerek kaçağı teşvik ettiğini ileri süren Çamkıran, havai fişeklerin bu depolardan kaçak depolara nakledildiğini iddia etti. 
     Çamkıran son günlerde havai fişekli gösteri sayısındaki artışın da kaçak depoların bir göstergesi olduğunu ileri sürdü. 
     
     ''MKE'NİN DEPOSU DA KAPATILDI'' 
     Silah Sanayicileri Derneği Başkan Vekili Mehmet Saraçoğulları, getirilen tüzükle 2 tonluk bir depo için etrafında göl, yerleşim yeri olmayan 350 dönüm arazi istendiğini kaydederek, böyle bir arazi bulunsa bile yeni Büyükşehir Belediyeleri Yasası'na göre henüz nazım imar planlarının yapılmamış olması nedeniyle yeni depoların açılamadığını söyledi. 
     Tüzüğün AB normlarına ve BM Patlayıcı Maddeleri Sınıflandırma normlarına aykırı olduğunu ifade eden Saraçoğulları, bu şartlara uymayan MKE'nin Elmadağ'daki deposunun da kapatıldığını hatırlattı. Bu deponun valilik emriyle sınırlı olarak çalışabildiğine dikkat çeken Saraçoğulları, ''MKE, deposunun sınırlı çalışması nedeniyle patlayıcı üretimini düşürdü. Bu da patlayıcı ithalatını artırdı. Depolara ek süre tanıyacak tasarı 6 bakan tarafından imzalanmasına rağmen Başbakanlık'ta bekliyor. Ama bu işler yürümeye devam ediyor'' dedi. 
     
     DİĞER PATLAYICILARDAKİ RİSK 
     Patlayıcı madde uygulaması ve satışı yapan Ege Rıhtım şirketinin sahibi ve patlayıcı uzmanı Mehmet Güler, patlayıcı depolarının kapanması nedeniyle yol ve baraj inşaatlarının da aksadığını ileri sürdü. 
     İnşaatlar için kurulan seyyar depoların da kapanmasıyla patlatma yapılacak bölgeye dinamit, emilit, anfo gibi patlayıcıların karayoluyla taşındığını bildiren Güler, şunları söyledi 
     ''Örneğin İzmir'de açık depo kalmadığı için bu patlayıcılar Afyon'dan geliyor. Patlatmayı engelleyecek yağmur gibi bir durum olduğunda aynı yoldan geriye gidiyor. Son aylarda yollardaki patlayıcı madde trafiğinin artması hepimizi endişelendiriyor. Ayrıca bu durum inşaatların bitiş süresini de uzatıyor.'' 
     
</TEXT>
</DOC>
