<DOC>
<DOCNO> 373232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sonyas12.html </URL>
<DATE> 2005/08/26/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Zotob virüsünü yazdığından şüphelenilen bir Faslı yakalandı... 
</HEADLINE>
<TEXT>

     Fas'ta, yaklaşık 2 hafta önce ortaya çıkan ve çok sayıda bilgisayar sistemine zarar veren ''Zotob''' virüsünü yazdığından şüphelenilen bir kişi yakalandı. 
     Fas polisinin açıklamasında, kimliği açıklanmayan 18 yaşındaki şüphelinin başkent Rabat'ta yakalandığı belirtildi. 
     Şüphelinin yakalanmasına, Fas istihbarat servisi ve ABD Federal Soruşturma Bürosu'nun FBI da yardımcı olduğu kaydedildi. FBI'ın virüsün nereden yayıldığını araştırdığı ve Fas'tan yayıldığını tespit ettiği belirtildi. 
     Fas polisi, şüphelinin internet üzerinden kredi kartı hesaplarını ele geçirmek için çalışan bir şebekeyle işbirliği yaptığından şüpheleniyor. 
     Windows 95, 98, ME, NT, 2000 ve XP işletim sistemlerini etkileyen ''Zotob'' virüsü, aralarında ''CNN'', ''ABC News'' ve ''New York Times'' gazetesinin de bulunduğu çok sayıda kuruluşun internet sitelerini vurmuştu. 
     
</TEXT>
</DOC>
