<DOC>
<DOCNO> 384700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/yazar/akyol.html </URL>
<DATE> 2005/10/07/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Derin Türkiye 
</HEADLINE>
<TEXT>


DIŞİŞLERİ Bakanı Abdullah Gül, diplomasi savaşının en kızıştığı 3 Ekim öğle saatlerinde Avrupalı bir Dışişleri Bakanı ile konuşuyor. Ağırlıklı bir devletin bu Dışişleri Bakanı Gül'e şunu söylüyor 
- Rumları ikna edemiyoruz. Sizin için müzakerelerin başlamaması çok kötü olur, razı olun da bu işi bitirelim. 
Gül şiddetle itiraz ediyor, Avrupalıların imzalarını, sözlerini hatırlatıyor. Bütün bunlara rağmen nasıl olur da şimdi Rumların dediğini yaparsınız diye soruyor. 
Avrupalı Bakan'ın cevabı 
- Ne yapalım Rumlar AB üyesi, 'Avrupa dayanışması' işliyor. 
Gül Türkiye'de ve dünyada bunun 'Avrupa dayanışması' değil, Hıristiyan dayanışması olarak algılanacağını söylüyor. Avrupalı Bakan telaşlanıyor 
- Sayın Gül, lütfen kamuoyuna böyle bir açıklama yapmayın, dinsel gerilim çok olumsuz etkiler yaratır. 
Türkiye üzerindeki ağır baskıların Rum yönetimi üzerine kaymasına yol açan konuşmalardan biri budur. 
Avrupa'da birçok kimse, İslam-Hıristiyan kutuplaşmasının dehşet verici süreçlere yol açacağını görüyor ve Türkiye'nin medeniyetleri barıştırıcı rolünü anlıyor. Zaten dost İngiltere'nin Dışişleri Bakanı Jack Straw, 3 Ekim kararlarının "dünya barışı" için çok olumlu bir gelişme olduğunu söyledi. 

ORTADOĞU ekonomisinin büyük tarihçisi Mısırlı Hıristiyan Charles Issawi, "Cross-Cultural Encounters and Conflicts" adlı kitabında "Tarihte Türklerin Ortadoğu toplumlarının gelişmesinde öncü rolü oynadığını" anlatır birçok kurumun ve modern kavramın Türkiye'den İran'a ve Arap dünyasına girdiğini belirtir. 
Bu tarihsel derinliği dikkate aldığımızda İran dahil hemen bütün Ortadoğu ülkelerinin Türkiye'yi AB yolunda desteklemesi daha iyi anlaşılır. 
Bu ülkeler ve İslam Konferansı Örgütü, Türkiye'nin 3 Ekim'de AB ile müzakerelere başlamasını sevinçle karşıladı, kutladı, ortak fikir, "Türkiye için iyi olan, bizim için de iyidir" cümlesiyle ifade edildi. 
Türki cumhuriyetlerde de durum aynıdır. 
3 Ekim sürecinde Arap medyası Türkiye'ye tam bir destek verdi, Türkiye'ye kapıların kapatılmasının medeniyetler savaşını tahrik edeceğini yazdı. 
Issawi'den esinlenerek ifade edersek, Türkiye şimdi de "piyasa ekonomisi, demokrasi, rasyonelleşme, modern değerler" konusunda coğrafyasına öncülük ediyor. 
Bizim başarılı olmamız onlara da bir yol haritası verecektir. 

TÜRKİYE milli tarih tecrübesine "kurtuluş savaşları" ile başlamış "Üçüncü Dünya" ülkelerinden biri değildir. Tarihin derinliklerine uzanan tecrübeleri ve değerleri yansıtan bir 'Derin Türkiye' vardır. 
Yürüyüş istikametimiz neden her devirde Ziya Gökalp'in deyimiyle "Garb'a doğru" olmuştur 
Neden merkezi devlet kurumu, Tanzimat, Islahat, Meşrutiyet bizim tarihimizde yaşanmıştır 
Karlofça Antlaşması, Paris Konferansı, Viyana Kongresi, Lozan Konferansı gibi olağanüstü diplomasi tecrübeleri bölgemizdeki hangi toplumda vardır 
Şimdi, bu konularda bir ansiklopedi maddesi bile okumamış, sözüm ona 'ulusalcı' geçinenler, 'Derin Türkiye'den habersiz Türkiye'yi bir muz cumhuriyeti gibi görüyorlar özgüvensiz, güçsüz... 
Türkiye 3 Ekim'de elbette çok zor ve aynı zamanda zorunlu bir yola girmiştir ve 'Derin Türkiye' yine başaracaktır. 



</TEXT>
</DOC>
