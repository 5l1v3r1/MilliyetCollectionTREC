<DOC>
<DOCNO> 384041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/ekonomi/eko07.html </URL>
<DATE> 2005/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdemir 35 yıldır yassı çelik üretiyor 
</HEADLINE>
<TEXT>



Başta otomotiv, beyaz eşya gibi sektörler olmak üzere sanayinin hemen her sektöründe kullanılan yassı çeliğin Türkiye'deki ilk ve tek entegre üreticisi Erdemir, bundan 40 yıl önce, 28 Şubat 1960'ta özel kanunla kuruldu. 
Haziran 1961'de temeli atılan tesisler, 15 Mayıs 1965'te 470 bin ton ham çelik üretim kapasitesi ile faaliyete başladı. Erdemir'in ilk yüksek fırını Ayşe, adını bir Erdemir işçisinin kızından aldı. Mustafa Kemal'in annesinin adını taşıyan Zübeyde ise 1978'de kuruldu ve kapasite 1.5 milyon tona çıktı. 

Avrupa'da ilk 10'da 
Ancak Türkiye'nin yassı çelik talebi hızla artıyordu. Erdemir'deki bir dizi yatırımla 1987'de kapasite 2 milyon tona ulaştıysa da yeterli olmadı ve 1990'da 'KAM' kısaltmasıyla ünlenen Kapasite Artırma ve Modernizasyon Projesi başladı. 1996 ortalarında yassı çelik kapasitesi 3.5 milyon tona yükseldi. Ulaşılan rakam yine talebi karşılamaktan uzaktı. 
Yassı çelik üretiminin talebe ayak uydurabilmesi için bir Erdemir'e daha ihtiyaç vardı. Böylece Erdemir 2002'de İsdemir'i yassı çeliğe dönüştürmek koşuluyla 50 milyon dolara satın aldı. 
Bugün Avrupa Birliği çelik üreticileri arasında 10'uncu sırada yer alan Erdemir'in dokuz bağlı şirketi, dört iştiraki ve 15 bin 278 çalışanı bulunuyor. 


</TEXT>
</DOC>
