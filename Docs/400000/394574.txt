<DOC>
<DOCNO> 394574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/son/sonspo10.html </URL>
<DATE> 2005/11/13/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Denizlispor Başkanı Kimse bana görevden kaçtı diyemez 
</HEADLINE>
<TEXT>

     Denizlispor Yönetim Kurulu Başkanı Zafer Katrancı, kimsenin kendisine görevden kaçtığını söyleyemeyeceğini bildirdi. 
     Katrancı, Denizlispor'un resmi internet sitesinde, Denizlispor'u 19 Kasım'daki olağanüstü kongreye taşıyan sıkıntıları anlattı. 
     Denizlispor eski Teknik Direktörü Giray Bulak ile yönetici Turgut Dalaman'ın kendisinde hayal kırıklığı yarattığını ve hiç destek görmediğini ifade eden Katrancı, şunları kaydetti 
     ''Teknik direktörün kurbanı olduk. Eğer transfer döneminde iyi iki golcü almış olsaydık, şu anda puan cetvelindeki yerimiz farklı olurdu. Transferi tamamen futbol şube sorumlusu Turgut Dalaman ile Giray Bulak'a bıraktım, ama beni yanılttılar. Aylarca izledikleri bir iki golcüyü alamadılar. Üstelik Ersen ile Alp'i de sattılar. İşler kötü gidince Bulak, çekip gitti. 2 sezon başarılı olmuş bir hocadan bunu beklemezdik. Giray Bulak hiçbir yerde bulamayacağı ilgiyi burada buldu. Kimse onun işine karışmadı. Bulak, Denizli'yi yaktı, yıktı gitti, ama burayı çok arayacak. Kongrede aday olmayacağımı açıkladım. Olağanüstü genel kurul kararı alınca görevden kaçıyor diye söylentiler çıktı. Bana hiç kimse görevden kaçtı diyemez. Ben 1 milyon YTL kulübe bağışta bulundum, benim kadar varlıklı işadamları kulübe 2 bin YTL'yi çok gördü.'' Katrancı, görevde kaldığı 2 yıl 6 ayda işadamlarından destek beklediğini belirterek, ''Hep yalnız kaldım. Belediye Başkanı da dahil kimse destek olmadı. Sanayiciler uzak kaldı. Denizlispor'a, seçilenlere destek vererek yardımcı olacağım'' dedi. 
     
</TEXT>
</DOC>
