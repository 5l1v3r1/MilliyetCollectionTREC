<DOC>
<DOCNO> 369389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/dunya/dun01.html </URL>
<DATE> 2005/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalı 'şehit anası' Bush'un kapısına dayandı 
</HEADLINE>
<TEXT>


ABD Başkanı'nın Texas'taki çiftliğinin önünde kamp kuran Cindy Sheehan, Irak'ta ölen oğlunun hesabını sormak istiyor ve 'Irak'tan derhal çekilelim' diyor 

YASEMİN ÇONGAR Washington 


ABD Başkanı George W. Bush, 2001'den beri hep yaptığı gibi, bu ağustosu da Texas eyaletinin Crawford kasabasındaki çiftliğinde geçiriyor. Her ağustosta olduğu gibi, bu kez de danışmanları ve Beyaz Saray'ı izleyen muhabirler, Bush ile birlikte Crawford'a taşındılar. Ancak bu yaz Crawford çıkışlı haberlerin odağında, Başkan'ın çiftlikteki siyasi görüşmelerinden ve açıklamalarından ziyade, Bush'la görüşmek için çiftlik dışında kamp kuran Cindy Sheehan adlı kadın var. 
Sheehan, oğlunu Irak Savaşı'na vermiş bir asker annesi. 24 yaşındaki Casey Sheehan, Amerikan Kara Kuvvetleri'nde uzman çavuş iken gönderildiği Irak'ta, 4 Nisan 2004'te öldürülmüş. "Barış İçin Altın Yıldızlı Aileler" adlı savaş karşıtı derneğin kurucusu olan Cindy Sheehan, yaşadığı California eyaletinden kalkıp Crawford'a gelerek 6 Ağustos'tan beri çiftliğin yanında beklemesini, "Başkan Bush'a oğlumu neden öldürdüğünü sormak istiyorum" diye açıklıyor. 

'Derhal çekilin ' 
Geçen yıl, asker ailelerinden oluşan bir grubun içinde Bush'la bir araya gelen Sheehan, Başkan'la 2. kez görüşme isteğini, "Irak Savaşı'na gerekçe gösterilen istihbaratın yanlış olduğunun ortaya çıkmasına" bağlıyor ve "Her gün yeni bir annenin aynı acıyı yaşamaması için, Amerikan askerlerinin Irak'tan derhal çekilmesi gerek" diyor. 
Bush ise, uzun süre Sheehan'ın varlığını görmezden geldikten sonra, önceki gün çiftliğinde yaptığı açıklamada, oğlunu savaşta kaybeden bu kadına sempati duyduğunu, ancak geri çekilme talebini kabul etmenin "büyük hata" olacağını söyledi. 

'Görevi tamamlayacağız' 
"Her ölümün kederini yaşıyorum. Kaybettiği sevgili bir üyesinin ardından ağlayan her aileyi görmek kalbimi parçalıyor" diyen Bush, buna karşın "ölenlerin fedak rlığını onurlandırmanın en iyi yolunun, Irak'taki görevi tamamlamak olacağını" söyledi. 

'İran'a askeri müdahale mümkün' 

ABD Başkanı George W. Bush, uranyum zenginleştirme faaliyetlerine yeniden başlama kararı alan İran'a karşı kuvvet kullanmayı ihtimal dahilinde gördüğünü açıkladı. 
Başkan Bush, İsrail devlet televizyonunda dün yayımlanan demecinde, İran'ın nükleer tesislerine ilişkin soruya cevap verirken, "Bütün seçenekler ortada duruyor. Kuvvet kullanmak, bir başkanın başvuracağı son çaredir. Biliyorsunuz, ülkemizin güvenliğini sağlamak için yakın geçmişte kuvvet kullanma yolunu seçmiştik" dedi. 


</TEXT>
</DOC>
