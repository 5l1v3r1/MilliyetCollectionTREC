<DOC>
<DOCNO> 398708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sonspo11.html </URL>
<DATE> 2005/11/28/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Kayserispor Teknik Direktörü Başarımız şans eseri değil 
</HEADLINE>
<TEXT>

     Turkcell Süper Ligi'nde üçüncü sırada bulanan Kayserispor'da, teknik direktör Ertuğrul Sağlam, ''Başarımız, tesadüf ya da şans eseri değil. Bu noktaya dişimizle, tırnağımızla kazıyarak geldik'' dedi. 
     Ertuğrul Sağlam, AA muhabirine yaptığı açıklamada, Gaziantepspor karşısında alınan 4-1'lik net galibiyetin, takımının ne kadar iyi yolda olduğunun önemli göstergelerinden birisi olduğunu söyledi. 
     Bu başarının kesinlikle tesadüf ya da şans eseri olmadığını ısrarla vurgulamak istediğini kaydeden Sağlam, planlı, programlı ve fedakarca bir çalışma sonucu lig üçüncülüğüne ulaştıklarını belirtti. 
     Ligin en genç ve maliyeti en düşük takımını oluşturduklarını anlatan Sağlam, şunları söyledi 
     ''Sezon başında kadro oluştururken üçüncülük veya beşincilik hedeflememiştik. Amacımız, düşme korkusu olmayan bir takım oluşturmaktı. Galibiyet aldıkça özgüvenimiz arttı, futbolcularım bu işe daha çok inandı. Başkaları tatil yaparken biz çalıştık. Hak ederek, dişimizle tırnağımızla bu noktaya geldik. Bulunduğumuz yerin de kıymetini biliyoruz. Rehavete kapılmadan bu başarıyı sürdürmek arzusundayız.'' Gaziantepspor karşılaşmasının 18 kişilik kadrosundaki 3 futbolcunun 20, 4 futbolcunun ise 19 yaşında olduğuna ve 23 yaş ortalamasındaki takımın galibiyet aldığına dikkat çeken Sağlam, ''Sayısal olarak sıkıntılıyız, ancak işlevsel olarak başarılıyız. İlk devrenin sonunda takıma en az 2-3 takviye yaparak yolumuza devam edeceğiz'' dedi. 
     Öncelikli hedeflerinin kalan 3 maçı da kazanarak ilk yarıyı en iyi noktada bitirmek olduğunu ifade eden Sağlam, bunun ilk ayağının Sivasspor maçı olduğunu, bu maçı kazanarak en azından matematiksel olarak lig üçüncülüğünü garantilemek istediklerini sözlerine ekledi. 
     
</TEXT>
</DOC>
