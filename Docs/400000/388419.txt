<DOC>
<DOCNO> 388419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/guncel/gun03.html </URL>
<DATE> 2005/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tehdit AKP değil, ordu' 
</HEADLINE>
<TEXT>


Pamuk, Die Welt'e konuştu AKP'yi tehdit olarak görmüyorum. Tehdit, bazen demokratik gelişmeyi engelleyen ordu 

FRANKFURT Milliyet 

Ermeni ve Kürtlerle ilgili sözleri nedeniyle "Türklüğü aşağıladığı" gerekçesiyle hakkında dava açılan Orhan Pamuk, AKP'yi değil, Türk Silahlı Kuvvetleri'ni demokrasi için bir tehdit olarak gördüğünü belirtti. 
Alman Yayıncılar Birliği Barış Ödülü'nü pazar günü almaya hazırlanan Pamuk'la yapılan bir söyleşi Die Welt gazetesinde yayımlandı. Pamuk, şunları kaydetti 
"AKP, Avrupa'yı ikna etmeyi başardı. Çünkü AKP, İslamcı Fundemantalistler ya da teröristlere uzak bir parti. Seçmenleri en muhafazak r grup ve bu grup şimdi AB'yi seviyor. AKP'yi Türk demokrasisi için tehdit olarak görmüyorum. Maalesef tehdit daha çok, bazen demokratik gelişmeyi engelleyen ordu." 

'Sol liberalim' 
Pamuk, "Anlaşılan beklenmedik biçimde Kemalistler taş koydu" sorusunu da şöyle yanıtladı 
"Atatürk reformları, bir yasal toplumsal sınıf yarattı. 1930 ve 1940'larda hüküm süren Batı tarzı yetiştirilmiş bir elit tabaka. Bu tabaka, son 10-15 yılda kendi içindeki karşı çıkışları gördü. Bu da Atatürk'ün Yunanlılar karşısında kazandığı zaferin sağladığı prestijle reformlarını yapabildiğiydi. Atatürk ordunun desteğini almıştı ve buna karşı çıkabilecek muhafazak r ses yoktu Anadolu'nun inançlı halkı, Kürtler, köylüler gibi. Atatürk, demokrasinin rol oynamadığı bir ortamda hareket ediyordu. Kemalist sınıf ikiye bölündü Türkiye'yi Avrupa'nın parçası görürken Anadolu sınıfının ayağa kalkışından da rahatsız oluyor." 
Türkiye'de hüküm süren sınıfın yarısından fazlasının ordunun gücüne güvendiğini savunan Pamuk, "Bazı milliyetçiler de ara sıra Türkiye'yi sarsmaya çalışıyor. Bazıları iyimser. Bunlar, demokrasinin seküler yapıyı yok edeceğine inanmıyor. Bunlar sol liberaller. Ben de onlardan biriyim" dedi. 

Gencebay hayranı 

Yazar Orhan Pamuk, Kanal D'de katıldığı programda, hakkındaki tartışmalara yanıt verdikten sonra bir sürprizle karşılaştı. Tuluhan Tekelioğlu'nun sunduğu "Bu Sabah" programı ekibinin kendisine Orhan Gencebay'ın "Batsın Bu Dünya" şarkısını hediye etmesi üzerine Pamuk, "Orhan Abi'mizi severim" dedi. "Tutumunu, tavrını, adabını, halini, dünyaya bakışını, konuşmasını ve tabii şarkılarını severim" diyen Pamuk, sürprizi gülümseyerek karşıladı. 

Alman basınından Pamuk'a eleştiri 

Orhan Pamuk'un CNN Türk'e yaptığı açıklamadaki "Ben soykırım var demedim" sözleri, Alman basınında eleştirildi. Frankfurter Allgemeine Zeitung gazetesinde yayımlanan yorumda, Pamuk'un "Soykırım kelimesini kullanmadım" sözleri için "Doğru, kullanmadı. Ancak burada kastedilen soykırımdı" denildi. Pamuk'un yalanladığı sözlerinin çoğunluk, özellikle de Türkler tarafından "soykırım var" şeklinde anlaşıldığının belirtildiği yazıda, "Pamuk'un öldürülen Ermeniler ve Kürtlerle ilgili sözleri dolaylı yoldan formüle edildi. Ancak bu tür dolaylı cümleler, Barış Ödülü'nü alacak Pamuk'un verdiği yeni röportajlarda kaybolma tehlikesi altında" değerlendirmesi yapıldı. 


</TEXT>
</DOC>
