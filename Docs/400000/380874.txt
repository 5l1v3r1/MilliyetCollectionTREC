<DOC>
<DOCNO> 380874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/soneko45.html </URL>
<DATE> 2005/09/23/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
İş Bankası'ndan konut kredisi faizi yüzde 1.20 
</HEADLINE>
<TEXT>

     Türkiye İş Bankası, ''Maksimum Ev Paketi'' ile 20 yıla kadar vadeli konut kredisinin faiz oranını yüzde 1.20'ye düşürdü. 
     İş Bankası'ndan yapılan açıklamada, bankanın ''Ev Paketi''nde aylık faiz oranını 1.20'ye çekmenin yanı sıra yeni ev için gerekli beyaz ve kahverengi eşya, tadilat, nakliye harcamalarını da aynı faiz koşullarıyla kredilendirdiği bildirildi. 
     Açıklamaya göre, yeni evin ihtiyaçlarını karşılamaya yönelik kredi, yine 1.20 aylık faiz oranı ile 5 bin YTL'ye kadar 36 ay vade ile kullanılabilecek. 
     Maksimum Ev Paketi'nden, Maximum Kart'ı olan ve 1 adet fatura ödeme talimatı bulunan tüm İş Bankası müşterileri yararlanabilecek. 
     İş Bankası Bireysel Pazarlama'dan sorumlu Genel Müdür Yardımcısı Hülya Altay, ''Maksimum Ev Paketi ile konut almak da onu sıcak bir eve dönüştürmek de kolaylaştı. Ev Paketi'nden yararlanacak müşterilerimize günlük ihtiyaçları için Maximum Kart, tüm ödemeleri için de otomatik ödeme imkanı sunuyoruz'' dedi. 
     
     KREDİ KARTI FAİZİ 
     İş Bankası, kredi kartı faiz oranlarını da yeniden belirledi. 
     Yeni uygulama ile Maximum Kart ile yapılan alışverişlerde, hesap özetinde yer alan ve ödenmeyen borçlara uygulanan aylık faiz oranı, 300 YTL'ye kadar olan bölüm için yüzde 4.25, üstü için de yüzde 4.75 olarak düzenlendi. 
     
</TEXT>
</DOC>
