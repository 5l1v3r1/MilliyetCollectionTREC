<DOC>
<DOCNO> 363235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/guncel/gun01.html </URL>
<DATE> 2005/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaymakamın imam hatip ilgisi 
</HEADLINE>
<TEXT>


Kartal Kaymakamı Şahin, ÖSS'de ilk 1000'e giren Kartal Anadolu İmam Hatip Lisesi öğrencileri ile okul yöneticilerini makam odasına çağırdı ve onları altınla ödüllendirdi 

Şakir Aydın - İstanbul 

Kartal Kaymakamı Dursun Ali Şahin, Öğrenci Seçme Sınavı'nda ÖSS ilk 1000'e giren Kartal Anadolu İmam Hatip Lisesi öğrencilerini makam odasında ağırlayarak, birer altınla ödüllendirdi. Kaymakam Şahin, geçen yıl ilk 23'e girmesine rağmen bir üniversiteye yerleşemeyen imam hatipli kız öğrenci nedeniyle duyduğu üzüntüyü de dile getirdi. 
Şahin, ilk 1000'e giren öğrencilerden 13'ü ile okul yöneticilerini makamında kabul etti. Burada başarılı öğrencilere altın takılmasından önce konuşan Kaymakam Şahin, göreve geldikten sonra eğitim konusunda yaptıkları çalışmalarla İstanbul'da 32 ilçe arasında 16. sırada olan Kartal'ın 9. sıraya kadar yükseldiğini söyledi. 

Türbana destek 
Sevindirici olayların yanı sıra üzüldüğü bazı konuların olduğunu da dile getiren Şahin, "Benim, şu anda gücüm dışında olan bir konu. Çünkü, geçen sene ilk 23'e giren kız öğrencimiz maalesef bir okula yerleştirilmedi. Bunu ifade etmekte artık kelime bulamıyorum. Ama hakkın mutlaka bir gün galebe çalacağına yeneceğine inanıyorum" dedi. 
Şahin, daha sonra ilk 500'e girenlere yarım, ilk 1000'e girenlere de çeyrek altın taktı. 
Şahin, "Diğer okullardan başarılı öğrenciler yok mu " sorusu üzerine ilçedeki okullar arasında ayrım yapmadıklarını belirterek şöyle konuştu "Burak Bora Anadolu Lisesi, Köy Hizmetleri Anadolu Lisesi, Kartal Anadolu Lisesi'nden de başarılı öğrenciler çıkacaktır. Onların da listeleri hazır olduğunda kendilerini buraya çağırarak, ödüllendireceğiz. Geçen yıl da bu liselerimizden başarılı olan öğrencileri aynı şekilde ödüllendirdik. Ayrıca o liselerden daha büyük başarılar bekliyoruz. Kartal Anadolu İmam Hatip Lisesi öğrencilerinin listesi okulları tarafından erken hazırlandığı için ilk onlar ödüllendirildi." 
Kendisinin devletin şemsiyesi olduğunu kaydeden Şahin, "Bu şemsiyenin altında herkes vardır. Hangi düşüncede ve fikirde olursa olsun beni hiç ilgilendirmez" diye konuştu. 


</TEXT>
</DOC>
