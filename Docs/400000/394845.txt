<DOC>
<DOCNO> 394845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sonspo19.html </URL>
<DATE> 2005/11/14/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Sinan Şamil Sam ringde beyin sarsıntısı geçirdi, çene kemiği çatladı 
</HEADLINE>
<TEXT>

     Ağır sıklette Dünya Şampiyonluğu için Hasim Rahman'a karşı mücadele edebilmek amacıyla hafta sonunda Hamburg kentinde Rus boksör Oleg Maskaev'e karşı ringe çıkan ve rakibine sayıyla yenilen Sinan Şamil Sam'ın çene kemiğinin çatladığı ve beyin sarsıntısı geçirdiği bildirildi. 
     Sinan'ın Maskaev'e karşı aldığı ağır yenilgiden sonra, teknik direktörü Ulli Wegner'den ayrıldığı açıklandı. 
     Wegner, karşılaşmadan sonra yaptığı açıklamada, ''Bu benim tüm teknik direktörlük hayatım boyunca aldığım en acı yenilgilerden biriydi. Biz tek bir maçtan daha fazla şey kaybettik. Bu benim ve boksörüm için tam bir demontajdı'' dedi. 
     Sinan'ın menajeri Ahmet Öner de ''Wegner görevini yaptı, ancak Sinan'a ulaşamadı. Ben, kendisini iyi tanımayan insanlarla Sinan'ı çok uzun bir süre birarada bırakma hatasını yaptım'' diye konuştu. 
     
</TEXT>
</DOC>
