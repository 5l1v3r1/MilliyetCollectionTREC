<DOC>
<DOCNO> 385232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/son/sondun01.html </URL>
<DATE> 2005/10/09/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Pakistan'da yaklaşık 30 bin ölü... 
</HEADLINE>
<TEXT>

     Yerel bakan, "Tahminlerimize göre, bölgemizde 30 bin civarında insan öldü. Köyler, kasabalar tamamen yıkıldı. Başkent Muzafferabad harabeye döndü" dedi. 
     Pakistan, merkez üssü başkent İslamabad'ın yaklaşık 90 kilometre kuzeyinde bulunan 7,6 büyüklüğünde depremle dün sarsılmıştı. 
     Bu arada, Pakistan ordu sözcüsü General Şevket Sultan, CNN TV'sine verdiği demeçte, dünkü depremi ''Pakistan tarihinin en büyük felaketi'' olarak nitelendirdi. 
     Sultan, ''Bu felaket, depremin büyüklüğü ve etkilediği bölgenin genişliği göz önüne alınırsa Pakistan tarihindeki en büyük felaket anlamına gelir'' dedi. 
     Pakistanlı general, haberleşmenin sağlanamadığı ücra bölgelerden gelecek haberlerle ölü ve yaralı sayısının çok daha fazla artmasından korktuklarını da belirtti. 
     
     BU ACIYA YÜREK DAYANMAZ 

     Pakistan'da umutsuz aileler, dün meydana gelen şiddetli depremde yıkılan iki okulun enkazı altında kalan 850'den fazla çocuğa ulaşmaya çalışıyor. 
     Pakistan'ın dünkü depremde en çok zarar gören bölgelerinden Kuzey Batı Sınırı dağlarındaki Balakot vadisindeki bu çabalar, mahsur çocukların sesleri ve ailelerinin ağlamaları eşliğinde sürüyor. 
     Bölge sakinlerinin yaklaşık 200 kadar çocuğun mahsur kaldığını söylediği devlet okulunun enkazının altından "Kurtarın beni, annemi çağırın, babamı çağırın" sesleri defalarca duyuluyor. 
     Öte yandan, 4 katlı Özel Şahin Okulu'nun enkazının altında 650 kadar çocuğun bulunduğu belirtildi. 
     Enkazı kazmaya çalışan aileler, 19 çocuğu yaralı olarak kurtardıklarını, 6'sının cesedinin çıkarıldığını söylediler. Bu arada, okulun çatısının üzerinde 4 çocuğun cansız bedeninin görüldüğü kaydedildi. 
     Bu sabah kurtarılan Busra adlı bir kız öğrenci, sınıfta oturdukları sırada deprem olduğunu, kalkmaya çalıştıklarını, ancak her şeyin yıkıldığını anlattı. 
     Busra, "Boynuma kadar gömülü kaldım. Diğerleri hala enkaz altında" dedi. 
     
     PAKİSTAN ÖLÜ SAYISI 19 BİN 

     Pakistan İçişleri Bakanı Eftab Han Şerpao, Pakistan'ın kuzeybatısında ve sınırları içindeki Keşmir'de meydana gelen depremde ölenlerin sayısını 19 bin 136, yaralananların sayısını 42 bin 397 olarak açıkladı. 
     Şerpao, yaptığı açıklamada, ölenlerden 17 bin 388'inin Keşmir'in Pakistan'ın denetimindeki bölümünde yaşadığını belirtti. 
     Depremde en çok Keşmir'in başkenti Muzefferabad'ın zarar gördüğünü kaydeden Şerpao, burada 11 bin kişinin hayatını kaybettiğini bildirdi. 
     Hindistan da, depremde 360 kişinin öldüğünü, 900 kişinin yaralandığını bildirdi. 
     
     3 GÜNLÜK YAS İLAN EDİLDİ 

     Hükümet, binlerce kişinin ölümüne yol açan deprem nedeniyle bugün üç günlük yas ilan etti. 
     İslamabad'da basın toplantısı düzenleyen İçişleri Bakanı Afitab Şerpao, "Bugünden itibaren üç günlük yas ilan edildi" dedi. 
     Uluslararası yardım seferberliği 
     Depremin ardından, dünya ülkeleri, Pakistan'a yardım için harekete geçti. Dünya Bankası ise Pakistan'a 20 milyon dolarlık yardım önerdi. 
     ABD Başkanı George W. Bush, Pakistan'a 100 bin dolarlık yardım malzemesi göndermek için harekete geçildiğini söyledi. Amerika'nın bölgeye ayrıca askeri helikopter göndermeyi teklif ettiği kaydedildi. 
     BM, şiddetli depremin vurduğu Pakistan’a acil koordinasyon ekibi gönderdi. 
     8 kişilik BM ekibi Pakistan’a hareket etti. 
     Türkiye'nin yanı sıra İngiltere, Japonya ve Birleşik Arap Emirlikleri'nin Pakistan'daki depremden sonra hızlı şekilde yardım çalışmalarını başlatan ülkeler oldukları belirtildi. 
     Hindistan Başbakanı Manhoman Sing'in, Pakistan Devlet Başkanı Pervez Müşerref'i arayarak yardım çalışmalarına destek vermeyi teklif ettiği, Müşerref'in şükranlarını ileterek, yardıma ihtiyaç olduğunda kendilerine başvuracaklarını söylediği ifade edildi. 
     Pakistan'da arama çalışmaları sırasında çok sayıda kişinin de enkaz altından kurtarıldığı kaydediliyor. 
     İslamabad'da çöken Margala bloklarının altından bu sabaha kadar 33 ceset çıkarıldığı, yaklaşık 90 kişinin ise sağ olarak kurtarıldığı bildirildi. Başkentte çöken tek bina olan blokların enkazında yaklaşık 50 kişinin daha olduğu belirtiliyor. 
     Keşmir'in Pakistan yönetimindeki bölgesindeki Muzaffarab kentinin, deprem nedeniyle çok büyük hasar gördüğü kaydediliyor. Bölgede bulunan Reuters muhabiri, kentte bütünüyle bir yıkım olduğunu, Muzaffarab'ın "ölüm kenti" haline geldiğini aktardı. 
     Azad Cammu ve Keşmir Üniversitesi öğrencilerinin enkaz altında kaldığı belirtiliyor. 
     
     DÜNYA BANKASI, 20 MİLYON DOLAR YARDIM ÖNERDİ 

     Dünya Bankası, Pakistan'a 20 milyon dolar yardım önerdi. 
     Bir ziyaret amacıyla Tokyo'da bulunan Dünya Bankası Başkanı Paul Wolfowitz, gazetecilere yaptığı açıklamada, uluslararası bağışçılardan, depremden zarar gören Güney Asya ülkelerine yardım için yarışmak yerine, çabalarını koordine etmelerini istedi. 
     Wolfowitz, Türkiye ve İran'da meydana gelen depremlerin ve Asya'daki tsunami felaketinin, uluslararası topluma çok tecrübe kazandırdığını ve ders olduğunu ifade etti. 
     Paul Wolfowitz, depremden zarar gören ülkelere yardım konusunda dikkat edilmesi gereken konunun, yardımların koordineli ve en etkili şekilde yapılması olduğunu vurguladı. 
     
     HİNDİSTAN'DA YARDIM ÇALIŞMALARI 

     Pakistan'da meydana gelen depremin büyük hasar verdiği Hindistan'ın Cammu-Keşmir eyaletinde de arama-kurtarma çalışmaları sürüyor. 
     Cammu-Keşmir Eyaleti üst düzey yetkilisi Vicay Bakaya, yaklaşık 300 kişinin öldüğü bölgede arama çalışmalarının sürdüğünü, ölü sayısının artabileceğini söyledi. 
     Sınırdaki Uri, Tangdar ve Punc bölgelerinde yıkımın büyük olduğunu kaydeden Bakaya, kurtarma ekiplerinin gece geç saatlerde bu bölgelere ulaştığını söyledi. 
     Depremde 850'den fazla kişinin yaralandığı, yaralıların 30'unun durumunun ağır olduğu belirtildi. 
     
     PAKİSTAN, HİNDİSTAN VE AFGANİSTAN'DAKİ BÜYÜK DEPREMLER 

     Asya kıtasının güneyinde daha önce meydana gelen ve can kaybına yol açan şiddetli depremler şunlar 
     28 Aralık 1974 Pakistan 6,2 büyüklüğündeki depremde, 5300 kişi öldü. 
     20 Ağustos 1988 Nepal-Hindistan sınırı 6,6 büyüklüğündeki depremde 1450 kişi hayatını kaybetti. 
     19 Ekim 1991 Hindistan Hindistan'ın kuzeyindeki 7,0 büyüklüğünde depremde, yaklaşık 2000 kişi öldü. 
     4 Şubat 1998 Afganistan 6,1 büyüklüğündeki depremde 2300 kişi hayatını kaybetti. 
     30 Mayıs 1998 Afganistan 6,9 büyüklüğündeki deprem, 50 civarında köyü yerle bir etti ve 4000 dolayında can aldı. 
     25 Mart 2002 Afganistan Büyüklüğü 6,1 olan depremde en az 1000 kişi yaşamını yitirdi. 

     
</TEXT>
</DOC>
