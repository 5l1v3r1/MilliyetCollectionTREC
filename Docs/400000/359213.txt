<DOC>
<DOCNO> 359213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/spor/spo08.html </URL>
<DATE> 2005/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupalı Malatya 
</HEADLINE>
<TEXT>


Teknik Direktör Feyyaz Uçar üst sıraları zorlayacak bir kadro kurduklarını belirtti, "40. kuruluş yılımızda UEFA Kupası'na katılmayı hedefliyoruz. Camiamızın desteğiyle bunu başaracağız" dedi 

TUNÇ KAYACI 


Malatyaspor Teknik Direktörü Feyyaz Uçar yeni sezondaki hedeflerini UEFA Kupası'na katılmak olarak açıkladı. Geçen sezon bitime 9 hafta kala Sarı - Kırmızılı takımı teslim alan genç hoca, güçlü bir kadro kurduklarını ifade ederek iddialı açıklamalar yaptı. 
Göreve geldikten sonra ilk iş olarak sistem değişikliğine gittiğini kaydeden Uçar, "Yeni sezonda da 3-4-2-1 sistemiyle oynayacağız. Elimdeki futbolcular bu sisteme uygun. Brezilyalı futbolcular gelirse daha geniş bir kadroya sahip olacağız. Olmazsa diğer alternatiflere yöneleceğiz" diye konuştu. 

Taraftara çağrı 
Orta sahanın performansından memnun olduğunu belirten Feyyaz Uçar Mustafa Özkan ve Okan Yılmaz'ın transferiyle forvet hattının güçlendiğini vurguladı. Sarı - Kırmızılı takımın hocası, "Yeni sezonda çabuk atağa kalkan, çok gol pozisyonuna giren, savunmayı önde kuran, rakibe boş alanlar bırakmayan bir takım olacağız. Hedefimiz 40. kuruluş yılımızda Malatyaspor'u UEFA Kupası'na taşımaktır. Bunu da lig veya kupa yoluyla başarmak istiyoruz. Taraftarımız takıma sahip çıkarsa işimiz kolaylaşır. Onlardan tam destek bekliyoruz" ifadesini kullandı. 

Süper Ramazan 

ULAŞ SAĞ DHA 

İspanya'daki Akdeniz Oyunları'nda sergilediği başarılı performansla Süper Lig takımlarını peşine takan Ramazan, Altay'dan ayrılma hesapları yapıyor. 
Genç futbolcu, iki sezondur A takımda olmasına rağmen Siyah - Beyazlı ekipte şans bulamadığını belirterek, "Celal Bölgen, hazırlık maçlarında bile bana şans tanımadı. Raşit Çetiner'in belirlediği Ümit Milli Takım kadrosunda yer almam hayatımı değiştirdi. Malatyaspor, Denizlispor ve Konyaspor'dan teklifler aldım. Kulübüm izin verirse, yeni sezonda Süper Lig'de oynamak isterim" diye konuştu. 

Bakan Şahin'den anlamlı mesajlar 

İLHAN GÜLER 

"Futbolda şiddete hayır" sloganı ile kurulan Anadolu Taraftarlar Birliği, Devlet Bakanı ve Başbakan Yardımcısı Mehmet Ali Şahin'i makamında ziyaret etti. Amaçlarıyla ilgili bilgi veren Taraftarlar Birliği üyelerine, Bakan Şahin de destek verdi. "Onurlu mağlubiyet, onursuz galibiyetten her zaman üstündür" diyen Şahin, "Böyle bir birlikteliğin kurulması çok anlamlı. Taraftarlar gönülden takımlarını desteklemeli. Sorunlarımızı oturup, konuşarak çözmeliyiz. Centilmenlik onurlu bir şekilde mücadele etmektir" dedi. Ziyaret sonunda grup üyeleri, Şahin'e adı yazılı olan değişik kulüplerin formasını hediye etti. 

Berkant Vestel'de 

Süper Lig'in yeni ekibi Vestel Manisaspor, Beşiktaş'ın gözden çıkardığı Berkant ile her konuda anlaştı. Genç futbolcunun kısa süre içinde kampa katılacağı açıklandı 

Yeni sezonda tarihinde ilk kez Süper Lig'de mücadele edecek olan Vestel Manisaspor transferde hız kesmiyor. Ege temsilcisi, Çek golcü Meduna'dan sonra Beşiktaşlı Berkant ile anlaşma sağladı. Siyah - Beyazlılar'ın özel anlaşmayla renklerine bağladığı Berkant'ın önümüzdeki günlerde takımın Avusturya kampına katılacağını belirten menajer Mustafa Turgat, "Sinan Kaloğlu'yla da prensipte anlaştık. Pürüzler giderilirse, o da gelecek hafta kampa katılabilir" dedi. 

Yabancı arayışı 
Yabancı futbolcu arayışlarını sürdürdüklerini ifade eden Asbaşkan Semih Vardarer ise "Çek bir forvetin yanı sıra, Danimarka ve Polonya'dan 2 orta saha oyuncusu ile daha temas halindeyiz. Nijeryalı Makimwa ile ilgili son kararı da hazırlık maçlarından sonra Teknik Direktör Levent Eriş verecek" açıklamasını yaptı. 

Samsunspor umut dolu 

Kırmızı - Beyazlı takım önceki akşam gidilen Bolu kampındaki ilk çalışmasını dün sabah yaptı. Esentepe Otel'de kampa giren futbolcular, Teknik Direktör Şaban Yıldırım yönetiminde kros çalışması gerçekleştirdi. İlk etap kampına katılmayan Serkan Aykut, Ertan ve Ali Akdeniz takımdan ayrı çalıştı. Yıldırım kısa süre içinde eksikleri gidereceklerini belirterek, "Samsunspor'un hedefi her zaman üst sıralardır" dedi. Bu arada dün tesislerde bir görüşme yapılan Sırp oyuncu Radanoviç'le anlaşma sağlanamadı. 

Kayserispor maçında olay 

Yeni sezona Gerede'de hazırlanan Kayserispor, özel maçta Gürcistan'ın Dinamo Tiflis takımını 4-0 mağlup etti. Sarı - Kırmızılılar ekibin gollerini Gökhan Ünal 2 , Taylan ve penaltıdan Tomas kaydetti. Maçın sonlarına doğru bir pozisyon sonrası iki takım oyuncuları arasında kavga çıktı. Olay teknik direktörler ve yedek oyuncuların araya girmesiyle önlendi. 

Sakarya'ya üç takviye 

İkinci Lig A Kategorisi takımlarından Sakaryaspor kadrosunu üç futbolcuyla takviye etti. Altyapı Tesisleri'ndeki törende Yozgatspor'dan Ömür Ejder ve Oyak Renault'dan Onur Berk 2'şer senelik sözleşme imzaladı. Geçen sezon Elazığ'a kiralık verilen Murat Bölükbaş da bir yıllık sözleşmeye imza attı. 

Batman'a kadın başkan 

3. Lig 1. Grup'ta mücadele eden Batman Belediyespor'da kadın başkan dönemi... Kulübün dün yapılan olağanüstü kongresinde Nuran Tezdiğ başkan seçildi. Tek liste halinde gidilen seçimde Batman Belediye Meclisi Üyesi Tezdiğ başkanlık görevine getirildi. 

Tarık Yozgat'ta 

Fenerbahçe'nin eski futbolcusu Tarık, Yozgatspor ile anlaştı. Geçtiğimiz sezon Çin Ligi'nde top koşturan Tarık, Kırmızı - Siyahlı ekiple dün bir yıllık sözleşme imzaladı. 


</TEXT>
</DOC>
