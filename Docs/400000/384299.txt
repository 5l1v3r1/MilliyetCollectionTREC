<DOC>
<DOCNO> 384299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/sontur24.html </URL>
<DATE> 2005/10/05/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
İstanbul'da 28 başhekim istifa etti, yerlerine yenileri atandı 
</HEADLINE>
<TEXT>

     Resmi Gazete’de yayımlanarak yürürlüğe giren ve başhekimlere "özel muayenehane yasağı" getiren kanunun ardından İstanbul’da çeşitli hastane, dispanser ve bazı merkezlerde görevli olan 28 başhekim istifa etti. 
     İstanbul İl Sağlık Müdürlüğü, görevlerinden ayrılan başhekimlerin yerine atamaların yapıldığını bildirdi. 
     Konuya ilişkin açıklama yapan İl Sağlık Müdürü Mehmet Bakar, İstanbul’da hastane, Ana Çocuk Sağlığı ve Aile Planlama Merkezi ile Verem Savaş Dispanserleri başhekimlik görevinden ayrılanların yerine atamaların yapıldığını bildirdi. 
     Açıklamaya göre, Bakırköy Dr. Sadi Konuk Eğitim ve Araştırma Hastanesi, Prof.Dr. Mazhar Osman Uzman Ruh Sağlığı ve Sinir Hastalıkları Eğitim ve Araştırma Hastanesi, Lepra Hastanesi, Süleymaniye Doğum ve Kadın Hastalıkları Eğitim ve Araştırma Hastanesi, Dr. Lütfi Kırdar Eğitim ve Araştırma Hastanesi, Haydarpaşa Numune Eğitim ve Araştırma Hastanesi, Zeynep Kamil Kadın ve Çocuk Hastalıkları Eğitim ve Araştırma Hastanesi, Şişli Etfal Eğitim ve Araştırma Hastanesi, Avcılar, Bağcılar, Başrampaşa, Esenler, Küçükçekmece, Şişli, Ümraniye, Üsküdar, Zeytinburnu, Çatalca, Büyükçekmec’deki Ana Çocuk Sağlığı ve Aile Planlaması Merkezi ve Zeytinburnu, Taksim, Şişli, Ümraniye, Küçükçekmece, Gaziosmanpaşa, Çatalca, Maltepe’de bulunan Verem Savaş Dispanseri başhekimleri görevlerinden ayrıldı. 
     
</TEXT>
</DOC>
