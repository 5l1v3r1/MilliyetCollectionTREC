<DOC>
<DOCNO> 366079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/soneko31.html </URL>
<DATE> 2005/08/01/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
TİM Başkanı İhracattaki artış trendi yerini durgunluğa bıraktı 
</HEADLINE>
<TEXT>

     Türkiye İhracatçılar Meclisi TİM Başkanı Oğuz Satıcı, daha önce yaptıkları uyarıların dikkate alınmaması sonucunda, ihracatın son 4 yılda yakaladığı artış trendinin Temmuz ayında yerini durgunluğa bıraktığını bildirdi. 
     Satıcı, Temmuz ayı ihracatının geçen yılın aynı ayına göre oldukça düşük bir oranda yüzde 1.1 artarak 5 milyar 726 milyon dolar, Ocak-Temmuz dönemi 7 aylık ihracatının ise yüzde 17.17 artarak 41 milyar 69 milyon dolara yükseldiğini söyledi. 
     Satıcı, Temmuz ayı ihracat rakamlarını Trabzon Liman Bölgesi'nde düzenlediği basın toplantısıyla açıkladı. 
     Temmuz ayı itibariyle 7 aylık ihracat rakamları ve bu rakamların sektörel dağılımıyla ilgili bilgiler veren Satıcı, şöyle konuştu 
     ''Temmuz ayı ihracatımız geçen yılın aynı ayına göre oldukça düşük bir oranda yüzde 1.1 oranında artarak 5 milyar 726 milyon dolar, Ocak- Temmuz dönemi 7 aylık ihracatımız ise yüzde 17.17 artarak 41 milyar 69 milyon dolara yükselmiştir. Temmuz ayı ihracat artışının geçen sene gerçekleşen yüzde 33.9'luk artışa göre oldukça düşük kaldığını da ifade etmek isteriz. Ayrıca bu ivme kaybı 2005 Ocak-Temmuz ihracat artışı olan yüzde 17.17 oranıyla 2004 yılı aynı döneminde gerçekleşen yüzde 35.3 olan ihracat artışıyla karşılaştırdığımızda da kendini belli etmektedir. Bunun yanında 12 aylık ihracatımız ise yüzde 22.9'luk artışla 70 milyar 45 milyon dolara ulaştığını görmek oldukça sevindiricidir.'' Satıcı, Temmuz ayı ihracatı içersinde yüzde 11.2'lik bir paya sahip olan tarım sektörü ihracatındaki artışın yüzde 18.4 oranında gerçekleşirken, tarım sektörü içersinde en fazla ihracat artışlarının yüzde 132.2 ile zeytin ve zeytinyağı, yüzde 91.9 ile fındık ve mamulleri, yüzde 16.4 ile kesme çiçek sektöründe gerçekleştiğini belirtti. 
     Satıcı, Rusya Federasyonu ile yaşanan sorunların henüz yeni çözülmesinden dolayı yaş meyve sebze sektörünün ihracatının geçen sene gerçekleşen değeri aşamadığını, bunun yanında tarım sektöründen sebze ve meyve mamulleriyle kuru meyve ve mamullerinin de ihracatında azalma yaşanan diğer sektörleri oluşturduğunu ifade etti. 
     
     SANAYİ SEKTÖRÜNDE GERİLEME 
     Türkiye ihracatının yüzde 86.4'ünü gerçekleştiren sanayi sektörünün aylık ihracatta yüzde 1.1'lik bir azalma yaşadığını ve 4 milyar 949 milyon dolar olarak gerçekleştiğini dile getiren Satıcı, şöyle devam etti 
     ''Sanayi sektörü 2001 yılından bu yana 2002 yılı Şubat ayı haricinde ilk defa aylık ihracatta bir azalma yaşamıştır. 7 aylık rakama baktığımızda sanayi sektörü ihracatı yüzde 15.7 artışla 35 milyar 376 milyon dolar olarak gerçekleşmiştir. 
     En büyük ihracat artışı yüzde 23.9 ile halı sektöründe görülürken bu sektörü yüzde 22.1 ile kimya, yüzde 3.3 ile çimento ve toprak ürünleri, yüzde 2.3 ile elektrik ve elektronik ürünleri ve yüzde 0.5 ile tekstil ve hammaddeleri sektörü izlemiştir. 
     Söz konusu sektörlerin dışında kalan diğer bütün sanayi sektörlerinde aylık ihracatta azalmalar yaşanmıştır. En büyük azalma yüzde 16.7 ile demir ve demir dışı metallerde yaşanırken diğer sanayi ürünlerinde yüzde 13.1, taşıt araçları ve yan sanayi sektöründe yüzde 5.1, deri ve mamulleri sektöründe yüzde 2.7, hazır giyim ve konfeksiyon sektöründe yüzde 1.8, değerli maden ve mücevheratta ise yüzde 1.1'lik azalma yaşanmıştır. Tekstil sektörü ihracatında yaşanan azalma geçen ay ki azalmanın ardından sektör ihracatının yönünün durağanlaştığını ifade etmektedir.'' Madencilik sektörünün ise emin adımlarla ihracatını ileriye taşıdığını söyleyen Satıcı, aylık bazda yüzde 16.6, 7 aylık yüzde 31.4 artışla madencilik sektörü ihracatının istikrarlı bir artış trendi yakaladığını kaydetti. 
     Satıcı, ''Daha önce yaptığımız uyarıların dikkate alınmaması neticesinde ihracatımızın son 4 yılda yakaladığı artış trendi Temmuz ayında kendisini durgunluğa bırakmış ve ilk defa 10 sektör bir ay içersinde ihracat kaybı yaşamıştır. Özellikle sanayi sektöründe yaşanan gerileme, otoriteleri ciddi bir biçimde düşündürmelidir'' dedi. 
     
</TEXT>
</DOC>
