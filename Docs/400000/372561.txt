<DOC>
<DOCNO> 372561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sontur11.html </URL>
<DATE> 2005/08/24/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Apartmanda mavi toz paniği 
</HEADLINE>
<TEXT>

     Fırat KESKİNKILIÇ DHA 

      ANKARA'da bir apartmanın merdiven aralarına dökülen mavi renkli toz, panik yarattı. Tozun etrafa yaydığı kokudan etkilenen bina sakinlerinden 9'u hastaneye başvurdu. Sağlık ve sivil Savunma ekipleri, apartmana 5 saat boyunca giriş ve çıkışı kapattı. 
     Olay, dün saat 20.30 sıralarında Mamak İlçesi'ne bağlı Peyamisefa Mahallesi 102'nci Sokak'ta bulunan 5 katlı 20 daireden oluşan Sefa Apartmanı'nda meydana geldi. Kimliği belirlenemeyen kişi veya kişiler tarafından apartmanın ilk 3 katına dökülen mavi renkteki toz, şarbon olacağı endişesiyle panik yarattı. Mavi renkteki tozu gören ve etrafa yaydığı koku nedeniyle korkuya kapılan apartman sakinleri, durumu hemen polise haber verdi. Gelen polis ekipleri, tozun şarbon olabileceği düşüncesiyle sağlık ve sivil savunma ekiplerini harekete geçirdi. Gelen ekipler, çevreyi güvenlik çemberine alıp, apartmana giriş- çıkışları yasakladı. Özel kıyafetlerini giyerek apartmana giren sağlık ekipleri, yaklaşık 4 saat boyunca binada inceleme yaptı. İşlerinden evlerine gelenleri içeri, evlerinde olanları ise dışarıya çıkartmayan ekipler, apartmanın bütün katlarını inceledi ve tozlardan numune aldı. Sivil savunma ekipleri ise apartmanı tamamen ilaçladı. 
     Bina sakinleri, apartmana girdikleri sırada ağır bir koku hissettiklerini, yerlerde mavi renkte toz görünce hemen evlerimize girdiklerini, kısa süre sonra boğaz ve gözlerinde yanma hissettiklerini anlattı. 
     Evlerinden çıkamayanlar balkonlarına çıkarak ne olup bittiğini anlamaya çalıştı. Yaklaşık 5 saat süren çalışmalardan sonra apartman sakinleri evlerine döndü. Sağlık ekipleri, tozdan etkilenen 1 polis, 1 çocuk ve 7 apartman sakinini hastaneye kaldırdı. Alınan numune toz ise incelemeye götürüldü. 
     
</TEXT>
</DOC>
