<DOC>
<DOCNO> 368634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/soneko29.html </URL>
<DATE> 2005/08/10/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Çinliler, "ABD Malı" istiyor... 
</HEADLINE>
<TEXT>

     Kentlerde yaşayan orta sınıf Çinlilerin ABD mallarına büyük talep gösterdiği bildirildi. 
     CNN televizyonunun haberine göre, piyasa araştırma şirketi Research International'ın, yaşları 20 ile 59 arasında değişen bin 140 Çinli ile yaptığı ankette, en çok tercih edilen ABD mallarının şampuan, spor ayakkabısı ve dizüstü bilgisayar olduğu belirlendi. 
     Kişisel bakım ürünlerine büyük ilgi gösterdiği ortaya çıkan Çinliler ABD malı şampuan, duş jeli ve diş macununda yeterince çeşit bulamamaktan yakındı. 
     Çin'de sayıları hızla artan ve gelecekte dünyanın en büyük hedef pazarı olması beklenen kentli orta sınıfın gençleri, daha çok kişisel bakım, giyim ve elektronik ürünlere ilgi duyuyor. Gençler, blue jean ve t-shirt gibi tekstil ürünlerini satın alırken ABD logolarının bulunmasına özellikle dikkat ediyor. 
     Çinli orta sınıfın daha yaşlıları ise, ABD malı kitap, sinema ve müzik gibi kültür ağırlıklı ürünleri tercih ediyorlar. 
     Araştırmaya göre Çin'de, her yaş grubunda en az ilgi çeken ABD ürünleri ise sigara ve şarap. 
     ABD'nin Çin'e yaptığı ihracat, 2001 yılından bu yana yüzde 80 arttı. Buna rağmen ABD, Çin ile olan ticaretinde geçen yıl 162 milyar dolar açık vermekten kurtulamadı. 
     
</TEXT>
</DOC>
