<DOC>
<DOCNO> 364213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/sonyas16.html </URL>
<DATE> 2005/07/25/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Ünlü Osmanlı tarihçisi Stefanos Yerasimos, toprağa verildi... 
</HEADLINE>
<TEXT>

     Yakalandığı kanser hastalığına geçen hafta yenik düşen Osmanlı tarihçisi Stefanos Yerasimos, bugün Paris'te Pere Lachaise Mezarlığı'nda toprağa verildi. 
     Mezarlıktaki törenden önce Agios Stefanos Ortodoks Katedrali'nde düzenlenen törene, Türkiye'nin Paris Büyükelçisi Uluç Özülker, Yerasimos'un Paris Üniversitesi'ndeki öğretim üyesi arkadaşları, ailesi ve yakınları katıldı. 
     Törende konuşma yapanlar, Yerasimos'un, bilim alanında yaptığı çalışmalardan ve kaleme aldığı kitaplardan övgüyle bahsederken, ünlü tarihçinin İstanbul'a yönelik sevgisi ve bağlılığına dikkat çektiler. 
     İstanbul'da 1942 yılında doğan Yerasimos, 1966 yılında Devlet Güzel Sanatlar Akademisi'nin Yüksek Mimarlık Bölümü'nden mezun olmuştu. 
     ''Paris Institut d'Urbanisme de l'Universite''de şehircilik eğitimi alan Yerasimos, 1973 yılında Sorbonne Üniversitesi'nde ''Azgelişmişlik Sürecinde Türkiye'' konulu doktora tezi vermişti. 
     Yerasimos, 1986 yılında ise ''Osmanlı İmparatorluğunda Gezginler'' konulu ikinci bir doktora tezi hazırlamıştı. 
     Paris Üniversitesi'nin şehircilik bölümünde 1972 yılında öğretim görevlisi olarak görev yapmaya başlayan Yerasimos, 1989 yılında aynı üniversitede profesör unvanı almıştı. 
     Yerasimos, 1994-1999 arası İstanbul'daki Fransız Anadolu Araştırmaları Enstitüsü'nün müdürlüğünü yapmıştı. 
     Çok sayıda Fransızca ve Türkçe araştırma ve makaleleri bulunan Yerasimos'un, Türkiye'de yayımlanan başlıca eserleri şunlar 
     ''Azgelişmişlik Sürecinde Türkiye'', ''Türk-Sovyet İlişkileri, 1917-1923'' ''Türk Metinlerinde Kostantiniye ve Ayasofya Efsaneleri'', ''Milliyetler ve Sınırlar'', ''İstanbul İmparatorluklar Başkenti'', ''Süleymaniye'', ''Sultan Sofraları''. 
     
</TEXT>
</DOC>
