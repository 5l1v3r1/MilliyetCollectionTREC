<DOC>
<DOCNO> 353716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sonsiy23.html </URL>
<DATE> 2005/06/20/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Çiçek AB müzakere döneminde sıkıntılı durumlarla karşılaşabiliriz 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, Türkiye'nin, 3 Ekim itibariyle AB ile müzakerelere başlayacağını, ancak müzakerelerle birlikte, zaman zaman, bir kısım sıkıntılı durumlarla karşı karşıya kalınabileceğini söyledi. 
     Çiçek, Bakanlar Kurulu toplantısının ardından, yaptığı açıklamada, Orman Endüstri Mühendisleri, Orman Mühendisleri, Ağaç İşleri Endüstri Mühendisleri için mesleki düzenlemeye gidileceğini belirtti. Çiçek, bu mesleklerle ilgili hak, yetki ve çalışma esaslarının yeniden ele alınacağını kaydetti. Devletin, özel ormancılığı da teşvik etmesi gerektiğini ifade eden Çiçek, bu konularla ilgili hazırlanan ve imzaya açılan tasarıların TBMM'ye gönderileceğini bildirdi. 
     Yabancıların taşınmaz mal edinmeleriyle ilgili Tapu Kanunu'nun, Anayasa Mahkemesi'nin 35. maddesi yönünden iptal edildiğini anımsatan Çiçek, iptal kararındaki gerekçeler dikkate alınmak suretiyle yabancıların karşılıklı olmak ve kanuni sınırlamalara uymak kaydıyla ülkede mülk edinmelerine imkan veren bir düzenlemenin yasa tasarısı olarak imzaya açıldığını, süratle TBMM'ye gönderileceğini kaydetti. 
     Anayasa Mahkemesi'nin iptal kararına 6 aylık bir süre verdiğini, bu süre dolmadan yasayı çıkarmak istediklerini söyleyen Çiçek, bu yasanın ekonomik faaliyetlere önemli ölçüde katkı sağlayacağını bildirdi. 
     
     BÜROKRASİ KARGAŞASI 
     Toplantıda, Türkiye'de en çok şikayet edilen bürokrasi konusu üzerinde durduklarını kaydeden Çiçek, buna büyük ölçüde çözüm bulabilmeyi amaçladıklarını, özellikle yerli-yabancı yatırımcıların işyeri açma ve çalışma ruhsatlarıyla ilgili bir kargaşa yaşandığını belirtti. 
     Konuyla ilgili çok sayıda mevzuat bulunduğunu dile getiren Çiçek, bir müesseseyi açabilmek için çok sayıda evrak gerektiğini, bunun da zaman kaybına yol açtığını söyledi. Bürokrasiden örnek veren Çiçek, sıhhi işyerlerinin ruhsatlandırılması için 52, umuma açık istirahat ve eğlence yeri için Emniyet dahil belediye, SSK gibi birçok kuruluştan 68, gayri sıhhi müesseseler için ise 43 evrakın tamamlanması gerektiğini ifade etti. 
     Bu konuda köklü bir değişikliğe ihtiyaç olduğunu dile getiren Çiçek, ''Vatandaşı canından bezdiren bu kadar formaliteyi olabildiğince asgariye indirebilecek ve süratle bunun neticelenmesini temin edecek bir düzenlemeye ihtiyaç var'' dedi. 
     Bu amaçla Başbakanlık bünyesinde bir süreden beri çalışan komisyonun, çalışmalarını büyük ölçüde tamamladığını ve Bakanlar Kurulu'na bilgi sunduğunu kaydeden Çiçek, mevzuat hazırlanırken, 34 ilgili kamu kurum ve kuruluşunun yanı sıra sivil toplum kuruluşları, meslek odalarından görüş alındığını, 5 bin 830 girişimciyle mülakat yapıldığını anlattı. 
     Bu görüşler sonucu ortaya çıkan yönetmelik taslağının toplantıda ayrıntılı incelendiğini, bir-iki konuda bazı bakanların itirazları bulunduğunu söyleyen Çiçek, bunun da önümüzdeki hafta başına kadar değerlendirileceğini ve önümüzdeki hafta başında yönetmeliği imzaya açmış olacaklarını kaydetti. 
     Çiçek, ''Artık bundan sonra işyeri açmak isteyen insan, 6 ay 1 sene dolaşmayacak, 52, 63, 45 tane evrak değil, mümkün olduğu kadar birkaç evrakı geçmeyecek, süreye bağlı işlemler açısından süreler uzun, ucu açık olmayacak, 7-15 gün veya daha kısa sürede bunların sonlandırılması yönünde çok önemli bir çalışmadır'' dedi. 
     Cemil Çiçek, bu düzenlemenin yürürlüğe girmesiyle şikayetlerin önemli bir kısmının ortadan kalkacağını kaydetti. 
     
     BİRLİĞİN GELECEĞİ... 
     Bakanlar Kurulu'nda AB konusunu da ele aldıklarını söyleyen Çiçek, Türkiye ile müzakere sürecine yaklaşıldığı şu günlerde, Devlet Bakanı ve Başmüzakereci Ali Babacan ile Dışişleri Bakanı ve Başbakan Yardımcısı Abdullah Gül'ün konuyla ilgili yaptıkları görüşmeler ve ziyaretlerle ilgili bilgi verdiklerini ifade etti. 
     Çiçek, 16-17 Haziran AB Zirve toplantısının da ele alındığını belirterek, bu toplantıda esas gündemin AB'nin kendi iç sorunları olduğuna işaret etti. 
     Zirve sonuçlarının hala tartışıldığını söyleyen Çiçek, Fransa ve Hollanda'da Avrupa Anayasası referandumunun ''hayır'' ile sonuçlanmasının, birliğin geleceğiyle ilgili bir kısım tereddütleri ve tartışmaları beraberinde getirdiğini ifade etti. 
     
     ''TÜRKİYE SOĞUKKANLI, KENDİNDEN EMİN...'' 
     AB'nin 2007-2013 yıllarını kapsayan Bütçe Taslağı üzerinde de bazı ülkeler arasına görüş ayrılıklarının ortaya çıktığını anımsatan Çiçek, şunları söyledi 
     ''Onun için bu zirve esas itibariyle doğrudan Türkiye ilgili değil. Ancak tabiatıyla 3 Ekim müzakereleri yapılırken bir kısım spekülasyonlar da içeriden ve dışardan yapılıyor. 
     Zirve sonucuna göre, 17 Aralık kararlarına bağlı oldukları ve alınan tüm kararların uygulanmaya başlanacağı da bu bildiride açıkça vurgulandı. Bunun sonucu şudur ki Türkiye 3 Ekim tarihi itibariyle müzakerelere başlayacaktır. Ancak, şunu da kabul etmemiz gerekir ki bu müzakerelerle birlikte, zaman zaman, bir kısım sıkıntılı durumlarla karşı karşıya kalabiliriz. 
     Türkiye, 3 Ekim müzakerelerine, görevlerini yapmış, taahhütlerini yerine getirmiş, soğukkanlı ve kendisinden emin olarak başlayacaktır ve herkesin bilmesi gerekir ki Türkiye'nin hedefi tam üyeliktir. Tam üyelik hedefine kilitlenmiş bir Türkiye olarak bu müzakereleri sürdüreceğiz, hazırlıklarımız buna göre yapılmaktadır.'' 
     
</TEXT>
</DOC>
