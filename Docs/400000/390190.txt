<DOC>
<DOCNO> 390190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sonsiy28.html </URL>
<DATE> 2005/10/27/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Bakan Çubukçu topu yargıya attı 
</HEADLINE>
<TEXT>

     Devlet Bakanı Nimet Çubukçu, Malatya çocuk yuvasında yaşanan dayak olayıyla ilgili yaptığı açıklamada topu yargıya attı. Çubukçu, yine son 3 yıl içinde görevlerinde kusuru, ihmali tespit edilen 11 kişiyi görevden almalarına rağmen mahkeme kararıyla geri döndüklerine işaret etti. 
     Bakan Çubukçu, yaptığı açıklamada, Malatya 0-6 yaş Çocuk Yuvası’nda "bakıcı annelerin" sergilediği olumsuz tutumla ilgili olarak "Bakanlığım AB yolunda ilerleyen bir ülkeye yakışır hassasiyetle anında ve hızlı hareket etti" dedi. Çubukçu, temizlik şirketinde çalışan personelin işine son verildiğini hatırlatarak şunları söyledi 
     "Bu çerçevede son 3 yıl içerisinde görevlerini ihmal eden, hizmetin gereğini yerine getirmeyen, bulundukları görevde kamu yararını gözetmeyen idareciler hakkında gerekli inceleme ve soruşturmalar yapılıp teftiş raporları sonucunda idari görevde bulunduğu halde görevinden alınan 11 kişi tekrar mahkeme kararıyla görevlerine iade edilmiştir." Çubukçu, aynı kapsamda son üç yıl içinde 31 personelin aynı gerekçelerle yerlerinin değiştirildiğini ve 12 kişinin ise SHÇEK tarafından memuriyetlerine son verildiğini kaydetti. 
     
     KURUM YIPRATILMASIN 
     Bakan Çubukçu, sözlerini şöyle sürdürdü 
     "SHÇEK’e bağlı kuruluşlarda birkaç kişinin yanlış ve hatta bozuk bir psikolojiye dayanan davranışları nedeniyle kuruluşların kamuoyunda yıpratıldığına şahit olmaktayız. Bu olumsuz hadiseleri diğer çalışanlarımıza yaygınlaştırmadan, onları rencide etmeden, zan altında bırakmadan, hizmet heyecanı yitimine engel olmayacak bir biçimde kamuoyunun bilgilendirilmesi gerekmektedir. Yanlış davranış ve eylemde bulunan personelden, özverili, gayretli çalışan personelin ayrı değerlendirilmeye tabu tutulmasının yararlı olacağı görüşündeyim." 
     
     NİSAN’DAN BU YANA 1320 ÇOCUK AİLELERİNE VERİLDİ 
     Bakan Çubukçu, çocukların ailelerine kavuşturulmasının onların yararına tedbirlerden olduğunu belirterek, "Nisan 2005 tarihinden bugüne kadar 1320 çocuğun aileleri yanına 
     döndürülmeleri sağlanmıştır" dedi. 
     Çubukçu, 1 Temmuz 2005’te tüm valiliklere bir genelge göndererek, Sosyal Hizmetler ve Çocuk Esirgeme Kurumu Genel Müdürlüğü’ne bağlı kuruluşlarda çalışan tüm personelin hizmet içi eğitim geçirilmesini istediğini hatırlattı. 
     
</TEXT>
</DOC>
