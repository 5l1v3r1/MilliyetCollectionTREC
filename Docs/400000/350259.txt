<DOC>
<DOCNO> 350259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sondun08.html </URL>
<DATE> 2005/06/09/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Kuzey Kore Nükleer bomba üretimi çalışmalarını sürdürüyoruz 
</HEADLINE>
<TEXT>

     Kuzey Kore Dışişleri Bakanı Yardımcısı Kim Gye Gwan, ülkesinin nükleer bomba üretimi çalışmalarını sürdürdüğünü söyledi. 
     Kuzey Kore’nin nükleer silahsızlanma görüşmelerine katılan üst düzey yetkilisi Kim, Kuzey Kore’de Amerikan ABC televizyonuna verdiği demeçte, füzelerine nükleer savaş başlığı yerleştirme gücüne sahip olduklarını söyleyerek, kaç nükleer silaha sahip oldukları konusunda bilgi vermedi. 
     "ABD saldırısına karşı kendimizi savunmak için yeteri kadar nükleer bombaya sahip olduğumuzu söylemeliyim. Özel olarak kaç nükleer bombaya sahip olduğumuza gelince, bu bir sır" diyen Kim, "Kuzey Kore nükleer bomba üretimini çalışmalarını sürdürüyor mu" sorusuna "Evet" yanıtını verdi. 
     Ülkesinin nükleer programının ABD’ye saldırma amacı gütmediğini söyleyen ve uzun menzilli füzelerinin ABD’ye ulaşıp ulaşmayacağı konusunda fikir beyan etmekten kaçınan Kim, füzelerine nükleer savaş başlığı yerleştirme yeteneği bulunduğunu, bu konuda Kuzey Koreli bilimadamlarının dünyadaki diğer bilimadamlarıyla karşılaştırılabilir bilgiye sahip olduğunu söyledi. 
     Bu arada Kuzey Kore’nin açıklamasına Japon hükümeti tepki gösterdi. 
     Hükümet sözcüsü Hiroyuki Hosoda, bu açıklamanın "dünya barışını tehdit" anlamına geldiğini söyledi. 
     Sözcü, "Bütün ülkeler nükleer silahların yayılmasını önlemek için işbirliği yapıyor. Japonya, Kuzey Kore’yle nükleer görüşmeler konusundaki tutumunu değiştirmedi" dedi. 
     Kuzey Kore ilk kez şubatta alenen nükleer silahlara sahip olduğunu bildirmişti. 
     ABD, Pyongyang yönetiminin Haziran 2004’ten bu yana kesik olan altılı görüşmelere dönmeyi kabul ettiğini açıklamış, ancak görüşmelerin ne zaman başlayacağı konusunda bilgi vermemişti. 
     Kuzey Kore’nin nükleer silahsızlanmasıyla ilgili görüşmelere bu ülkenin yanı sıra ABD, Çin, Japonya, Rusya ve Güney Kore katılıyor. 
     
</TEXT>
</DOC>
