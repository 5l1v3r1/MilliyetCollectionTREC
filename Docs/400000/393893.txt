<DOC>
<DOCNO> 393893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sontur48.html </URL>
<DATE> 2005/11/10/ </DATE>
<TIME> 23.00 </TIME>
<AUTHOR>  </AUTHOR>
<HEADLINE>
Avrasya Uluslararası Turiz Semineri yapıldı 
</HEADLINE>
<TEXT>

     Dünya Miras Şehirleri Organizasyonu'nca OWHC Karabük'ün Safranbolu İlçesi'nde düzenlenen ''Avrasya Uluslararası Turizm Semineri'' başladı. 
     Safranbolu Atasaray Toplantı Salonu'nda başlayan ve 12 Kasım'da sona erecek olan seminerin açılışına, yurtiçi ve yurtdışından çok sayıda davetli katıldı. 
     Seminerin açılışında konuşan OWHC Genel Sekreteri Denis Ricard, Safranbolu'nun tarihi dokusunu koruyarak dünya mirasına çok güzel bir eser bıraktığını ifade etti. 
     Dünya Miras Şehirleri Organizasyonu'na dünyadan 213, Türkiye'den ise İstanbul ve Safranbolu olmak üzere 2 kentin üye olduğunu belirten Ricard, bu kentlerin önemli kültürel yapıları bünyelerinde taşıdığına dikkat çekti. 
     Ricard, son yıllarda kültürel turizmin büyük önem kazandığını ve bunun da rakamlara yansıdığına işaret ederek, şöyle konuştu 
     ''Kültürel turizm konusundaki artış bizleri sevindirmektedir. Çünkü ekonomik getirisi vardır. Turistlerin dünya mirasını taşıyan kentlere gelmesi o bölgedeki insanların tarihi eserlere daha çok sahip çıkmasını sağlamaktadır. Turistlerle birlikte halk kentinin kıymetini daha iyi anlıyor. Ancak kültürel turizmdeki artışın dezavantajları da bulunmaktadır. Turizmin arttığı tarihi kentlerde bu değerli mirasın tahrip edilmesine çok sık rastlanıyor. İnsanlar eski yerleri yıkarak yeni konutlar ve oteller yapıyor. Küçük suçlarda artışlar yaşanıyor. Trafik, kalabalık, yerel halkın bölgeyi terketmesi gibi olumsuz sonuçlar doğuruyor. Bu nedenle kültürel turizmin faydalarından yararlanmak, zararlarından da korunmak için bu tür seminerler büyük önem taşıyor. Biz turizmden yanayız. Turistlerin dünya miras şehirlerine gelmesini istiyoruz. Turist sayısını artırmalıyız, ancak bunun yanında turizmin olumsuz yanlarından da tarihi mirasımızı korumalıyız.'' Seminerde OWHC Başkanı ve Rodos Belediye Başkanı George Giannopoulos adına konuşan Rodos Belediye Başkan Yardımcısı Lee Minaidis de bugün globalleşen dünyada kentlerinin birbirine benzemeye başladığını belirterek, ancak tarihi dokusunu koruyan kentlerin bu dönemde daha önem kazandığını söyledi. 
     Dünya mirası kentlerinin korunması için halka da büyük görevler düştüğünü anlatan Minaidis, bu yönde OWHC'nin gençleri eğitmek ve halkı bilinçlendirmek amacıyla çeşitli projeler gerçekleştirdiğini kaydetti. 
     OWHC Avrasya Bölge Koordinatörü Rassikh Sagitov ise Rusya Federasyonu'na bağlı Tataristan'ın başkenti Kazan'ın ardından Avrasya Bölge Koordinatörlüğü'nün ilk organizasyonunun Safranbolu'da yapıldığını belirterek, bu tür seminerlerin diğer tarihi kentlerde de yapılacağını bildirdi. 
     ÇEKÜL Vakfı Başkanı Prof. Dr. Metin Sözen ise 21. yüzyılda kentlerin tarihi özelliklerini kaybetmeye başladığını ifade ederek, bu kentlerin ayakta kalması için özellikle o bölgede yaşayan insanlara büyük görevler düştüğünü belirtti. 
     12 bin 500 yıllık Anadolu coğrafyasında yaşayan Türk halkının, somut tarihi dokunun yanı sıra kültür, örf ve adet gibi soyut tarihi dokusunu da koruması ve buna bir dünya mirası olarak sahip çıkması gerektiğini ifade eden Prof Dr. Sözen, ancak bu şekilde gelecekte varolunabilineceğini kaydetti. 
     Seminerin açılışında, ayrıca Karabük Valisi Said Vakkas Gözlügöl, Safranbolu Kaymakamı İzzettin Küçük, Safranbolu Belediye Başkanı Nihat Cebeci, Ak Parti Karabük milletvekilleri Ali Öğüten, Mehmet Ceylan da birer konuşma yaparak, Safranbolu hakkında katılımcılara bilgi verdi. 
     ''Avrasya Uluslararası Turizm Semineri'' yarın da çeşitli etkinliklerle devam edecek. Seminer 12 Kasım'da sona erecek. 
     
</TEXT>
</DOC>
