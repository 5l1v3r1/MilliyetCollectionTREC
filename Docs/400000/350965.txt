<DOC>
<DOCNO> 350965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/yazar/cemal.html </URL>
<DATE> 2005/06/11/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Şeyhle mürit 
</HEADLINE>
<TEXT>

NEW YORK 

Başbakan Erdoğan'ın Washington ziyaretinin sonuçlarını konuşuyorduk. Türk heyetinden üst düzeyde bir yetkili, Amerika'nın tutumundan şöyle yakındı 
"Bazen Amerika, 'Gel, benim müridim ol ' diyor. 'Bana tabi ol ' diyor. Bu olmaz. Amerika'nın her şeyine evet diyen, evet efendimci bir ilişki yapısı iki ülkenin de yararına değildir." 
Aslında bu yeni değil. 
Soğuk Savaş döneminde de Amerika böyleydi. Bir süper güç olarak her dediğine selam çakılmasını ister, sözünden çıkılmasından hoşlanmazdı. Bu konuda bazı örnekleri Demirel'den de dinlemişimdir. 

Önce kalkınma 
Ancak, Amerika'yla böyle evet efendimci bir şeyh-mürit yapısı hiçbir zaman olmadı. Ankara'yla Washington arasında çıkar birliği her zaman ağır bastı, ama görüş ayrılıkları da eksik olmadı. 
Bugün de farklı değil. 
Amerika'nın Soğuk Savaş sonrasında dünyada tek süper güç olarak kalması da bunu değiştirmedi. Ayrıca, Amerika'nın politikalarını sorgulamanın faydası Irak'ta yaşananlarla bir kez daha ortaya çıktı. 
Brookings Enstitüsü'nden Dr. Ömer Taşpınar, Foreign Policy dergisinin son sayısı için yazdığı uzun makalesinde şöyle demiş 
"Irak'ta bugün Amerika'nın yaşamaya devam ettiği sıkıntılar, askeri alternatifin sorunlarını göstermek açısından öğretici oldu. Bugün gelinen noktada, Suriye ve İran'da askeri müdahale sonucu demokratikleşmenin imk nsızlığı Bush yönetimince kavrandı. Washington'da artık en ateşli yeni-muhafazak rlar bile Ortadoğu'da zorla rejim değiştirmekten söz edemiyor. 
Bu durumda bütün ümitler, Büyük Ortadoğu Projesi'nin yaratacağı ekonomik, sosyal ve kültürel kalkınmanın sonunda gelecek olan demokratikleştirme sürecine bağlanmış durumda. Yani önce sosyal ve ekonomik kalkınma, sonra demokrasi anlayışı h kim. 

Türkiye'nin 'yeni önemi' 
İşte bu kapsamda yapılan İslam dünyası ve demokrasi tartışmalarında Türkiye ABD için yepyeni, Soğuk Savaş döneminde sahip olmadığı bir önem elde etti. Bu yükselen profil, Türkiye'nin modernizasyon teorisinin uzun süre en başarılı örneği sayılması ve daha önemlisi, Müslüman nüfuslu bir ülke olmasından kaynaklanıyordu. 
Böylece, 11 Eylül sonrası Amerika'nın dış politika tarihinde Türkiye ilk kez nerede olduğu için değil, ne olduğu için önemsenmeye başlandı. Yani Türkiye artık jeostratejik anlamda değil, siyasal ve medeniyetsel kimliği açısından da önem ve değer kazanıyordu." 
Bu önem bence bugün de sürüyor. 
Türkiye'nin jeostratejik önemiyle birlikte adına ister model, ister örnek, ister esin kaynağı, ne derseniz deyin bu durum devam ediyor. Nitekim, çarşamba günkü Beyaz Saray buluşmasından sonra Başkan Bush'la Başbakan Erdoğan'ın yapmış oldukları açıklamalarda, iki tarafın bu konuyu, Büyük ya da Geniş Ortadoğu Projesi'ni nasıl önemsedikleri bir defa daha ortaya çıktı. 

Al - ver dengeleri 
Amerika, İslam dünyasında ancak demokrasi ve reform yoluyla terörün köklerinin kuruyabileceği kanısında. Bu çerçevede, Türkiye'nin de istikrarlı ve güçlü bir ülke olarak Avrupa Birliği yolunda yürümesinin gereğine inanıyor. Bu nedenledir ki, Türkiye'nin AB yolunu baştan beri destekliyor. Türkiye'nin bazı kimlik sorunlarını ancak liberal demokrasinin güçlenmesiyle aşabileceği görüşü ağır basıyor Washington'da... 
Ankara, elbette Amerika'nın Avrupa Birliği desteğinin farkında. Ve bu desteği önemsiyor. Özellikle önümüzdeki dönemde, Merkel Almanya'sı ile Sarkozy Fransa'sının Avrupa'da yükselişe geçmesiyle Amerika'nın AB açısından Türkiye nezdindeki elinin güçleneceğini de görüyor Ankara. Çünkü Merkel ve Sarkozy, Schröder ve Chirac'a göre Washington'a daha yakın ve siyaset anlayışları da benzer siyasetçiler... 
AB gibi Kıbrıs'la ilgili olarak da Türkiye, Amerika'nın desteğine gerek duyuyor. Başbakan Erdoğan, bu konuda Bush'la Beyaz Saray buluşmasından eli boş ayrılmadı. Amerika'yla al-ver dengeleri iyi tutulursa, Kıbrıs'ta Ankara'nın beklentilerine daha iyi karşılıklar alınabileceği anlaşılıyor. 
PKK ve Kuzey Irak konusu da farklı değil. Amerika'nın önümüzdeki dönemde bazı adımlar atacağının ilk sinyalleri, Erdoğan Amerika'dan ayrılmadan verilmeye başlandı. 
Kıbrıs ve PKK, Erdoğan hükümetini iç politikada en çok zorlayan, hatta yıpratan konular. Muhalefet en çok bu iki konuda sıkıştırabiliyor hükümeti. Ama bu iki konu aynı zamanda Amerikan karşıtlığını, anti-Amerikanizmi Türkiye'de en çok körükleyen konuların başında geliyor. 
Bu yüzden Amerika, Amerikan karşıtlığından yakındığında Kıbrıs'la PKK konularında hareketlenmesi gerekiyor. 

Artılar ağır basıyor 
Kıbrıs'ta ne olur 
Başbakan Erdoğan'ın New York'ta BM Genel Sekreteri Kofi Annan'la yaptığı görüşmenin anlamı yani... Erdoğan, bir adım önde politikasını sürdürüyor. Bu politikanın Güney Kıbrıs'ı, Papadopulos'u sıkıştıracağına inanıyor. Bunun ötesinde 3 Ekim'den önce Kıbrıs'ta olmadık hareketlenmeler beklemiyor. 
Çünkü Rum yönetimi 3 Ekim'i bekliyor. Avrupa'daki hayırlı referandumların, Merkel Almanya'sıyla işbirliği içindeki Avusturya'nın kendi elini güçlendireceğini umuyor. 
Başbakan Erdoğan'ın Washington ziyaretiyle ilgili dördüncü yazı da böyle. 
Çok özetlenirse 
Amerika'yla Türkiye'nin birbirleriyle yapacak çok işi var. İlişkinin artıları ağır bastığı ve ortak çıkarları yansıttığı için Türk-Amerikan dostluğunun arada bir sendelese de devam edeceğini söylemek doğru bir tespit olur. 



</TEXT>
</DOC>
