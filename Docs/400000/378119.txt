<DOC>
<DOCNO> 378119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sonspo10.html </URL>
<DATE> 2005/09/13/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Rooney ile Beckham kapıştı 
</HEADLINE>
<TEXT>

     
     Hilal YILMAZ LONDRA, DHA 

     
İNGİLTERE’nin 2006 Dünya Kupası eleme maçında Kuzey İrlanda’ya 1- 0 mağlup olmasının yankıları sürerken, maç günü takımın 2 ünlü oyuncusu David Beckham ile Wayne Rooney’nin kapışması İngiliz basının gündemine oturdu. 
     Basında yer alan haberlere göre, tansiyonun yükseldiği ilk yarı sonrasında hızla soyunma odasına yönelen takımın genç yıldızı Rooney, kaptan Beckham’a dönerek "Seni kendini beğenmiş pi. k...su" dedi. Bunun üzerine ikili arasında ağız dalaşı başladı. Birbirlerinin üzerine yürüyen 2 yıldız oyuncuyu ayırma görevi ise Rio Ferdinand’a düştü. İddialara göre Rooney, kendisini sakinleştirmeye çalışan takım arkadaşı Ferdinand’a da "S....r g.t" diyerek çıkıştı. 
     İngiliz basını Beckham ile Rooney’nin tartışmasının soyunma odasında daha da alevlendiğini, ikilinin birbirlerini itip kaktıklarını, ancak yumruklaşmadıklarını yazdı. Gazeteler Rooney’nin, kendisinin sol kanattaki yerinin Beckham’ın isteği üzerine değiştirilmesi sebebiyle öteden beri ünlü oyucuya kin beslediğini, kötü giden Kuzey İrlanda maçı esnasında sarı kart görmesiyle bu hırsının daha da yoğunlaştığını iddia etti. 
     
     ROONEY ÖZÜR DİLEDİ 

     Öte yandan ’The Times’ gazetesi ise, olayların ardından Rooney’nin Beckham’dan özür dilediğini hatta iki kafadarın bir araya gelerek bu konuyu etraflıca tartıştığını kaydetti. İddialara göre İngiltere Teknik Direktörü Sven Goran Eriksson’un olaylara tanıklık etmediği, ancak basında çıkan haberler üzerine iki futbolcuyu da uyardığı belirtildi. 
     Kuzey İrlanda karşısında tarihi bir yenilgi alarak taraftarlarını hayal kırıklığına uğratan İngiltere, 8 Ekim’de Avusturya ile karşılacak. 
     
</TEXT>
</DOC>
