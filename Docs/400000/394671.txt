<DOC>
<DOCNO> 394671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/yasam/axyas02.html </URL>
<DATE> 2005/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Cinayet zanlısı otel kamerasına yakalandı 
</HEADLINE>
<TEXT>


Polisin, Kalaycı cinayetiyle ilgili 'İfade ver' davetinin ardından kayıplara karışan Cevahir, Aksaray'da bir otelde kıskıvrak ele geçti. Kaçar kaçmaz sakal ve bıyığını kesen Cevahir'i tanıklar teşhis etti 

ERDAL KILINÇ, MUSA KESLER İstanbul 

İstanbul Üniversitesi İÜ Tıp Fakültesi Göğüs Cerrahisi Anabilim Dalı Başkanı Prof. Dr. Göksel Kalaycı'nın katil zanlısı olarak Yusuf Cevahir 35 gözaltına alındı. 10 ayrı suçtan sabıkası olan Cevahir, Kalaycı'nın en son ölen hastası, işadamı Ahmet Cevher'in akrabası. Tipini değiştiren ve yurtdışına kaçmaya hazırlandığı bildirilen Cevahir'in, ilk şüphelilerden olduğu, polisin "İfade ver" davetinin ardından kayıplara karıştığı anlaşıldı. 
Yusuf Cevahir önceki akşam 21.30 sıralarında, cinayetin işlendiği üniversitenin otoparkından yaklaşık 750 metre uzaklıktaki Cevdet Sunay Oteli'nde, İstanbul Asayiş Şube Müdürlüğü Cinayet Büro Amirliği ekipleri tarafından yakalandı. Aksaray'daki 3 yıldızlı bu otelin, Cevahir ailesinden kişilerin de kurucu ve yöneticileri arasında yer aldığı "Çaykara ve Dernekpazarı Eğitim Vakfı"na ait olduğu öğrenildi. 
Emniyette sorguya alınan Cevahir, susma hakkını kullandığını söyleyerek ifade vermedi. Zanlı dün de sağlık kontrolü için sıkı güvenlik önlemleri altında şubeden çıkartılarak Şişli Etfal Eğitim ve Araştırma Hastanesi'ne götürüldü. Daha sonra şubeye getirilen Cevahir'in sorgusuna devam edildi. 
Cevahir, şubede teşhis için ikisi doktor beş görgü tanığına gösterildi. İki tanık, net şekilde Cevahir'i teşhis etti. 

Şüpheliler listesindeydi 
Yusuf Cevahir, cinayetin ardından polisin belirlediği 6 kişilik şüpheliler listesindeydi. Diğer şüpheliler polisin daveti üzerine ifade vermeye gelirken, Cevahir cep telefonunu kapatarak ortadan kaybolmuştu. Önceki gece 02.10 sıralarında kirli sakal ve bıyıklı olarak, Cevdet Sunay Oteli'ne gelen Cevahir, daha sonra da traş olup tipini değiştirmeye çalıştı. Girişi sırasında otelin kamerasında görüntüleri olan Cevahir gözaltına alındığında tıraş olmuş, bıyıklarını kesmişti. 

Pasaportu hazırdı 
Cevahir otelde yakalandığında yanında para ve pasaportu vardı. Katil zanlısının yurtdışına kaçmaya çalıştığı öne sürüldü. Daha önce 'genelev mafyası' olarak bilinen gruba yapılan operasyonda yakalanarak gözaltına alınan Yusuf Cevahir'in, adam yaralama, ruhsatsız silah taşıma, çete üyesi olmak ve adam öldürmeye teşebbüs gibi suçlardan sabıkası olduğu öğrenildi. 
Cinayette kullanılan silah ise henüz bulunamadı. Bu arada zanlı Yusuf Cevahir, Prof. Kalaycı'nın ameliyat ettiği ve daha sonra hayatını kaybeden işadamı Ahmet Cevher'le amca torunları. Yani Yusuf Cevahir ile Ahmet Cevher'in dedeleri kardeş. 




</TEXT>
</DOC>
