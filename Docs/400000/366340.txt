<DOC>
<DOCNO> 366340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/sondun17.html </URL>
<DATE> 2005/08/02/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
İran'dan nükleer rest, çalışmalar başlıyor... 
</HEADLINE>
<TEXT>

     İran Ulusal Yüksek Güvenlik Konseyi UYGK sözcüsü Ali Agamuhammmedi, nükleer enerji çalışmalarına yeniden başlama kararlarının "kesin" olduğunu, bu karardan vazgeçmelerinin mümkün olmadığını belirtti. 
     Agamuhammedi, yaptığı açıklamada, nükleer enerji konusunda aldıkları son kararın uranyum zenginleştirme alanındaki çalışmaları kapsamadığını söyledi. 
     İsfahan'da faaliyetlere başlanması kararının kesin olduğunu, alınan karardan vazgeçmelerinin söz konusu olmadığını ifade eden Agamuhammedi, Avrupa ülkeleriyle müzakereye devam edeceklerini de kaydetti. 
     İran Nükleer Enerji Kurumu uzmanlarının İsfahan'daki çalışmalara başlama sürecinde, Uluslararası Atom Enerjisi Ajansı UAEA uzmanlarıyla "uyum içinde" olduklarını söyleyen Agamuhammedi, faaliyetlerin UAEA denetiminde yapılacağını vurguladı. 
     Agamuhammedi, UAEA Başkanı Muhammed El Baradey'in "İsfahan'daki çalışmalara başlama kararının 2 gün ertelenmesi" yönündeki talebine ilişkin bir soru üzerine, "Biz, UAEA'ya kendi kararımızı bildirdik. Ajans, sadece kendi görevleri çerçevesinde çalışmalıdır. Konunun diğer kısmının ajansla bir ilgisi yok" dedi. 
     İsfahan projesine başlanmasını "doğal ve normal bir gelişme" olarak değerlendiren Agamuhammedi, bunun Avrupa aleyhine bir gelişme olmadığını savundu. Agamuhammedi, "Müzakereler bir çıkmaza sokulmuştu, biz bu gelişmeyle peş peşe gelen yersiz ertelemeleri azaltmak istedik" diye konuştu. 
     Agamuhammedi, UAEA Başkanı Muhammed El Baradey'in talebi üzerine, İsfahan'daki çalışmalara başlamayı iki gün erteleyeceklerini açıklamıştı. 
     
     İSFAHAN'DAKİ TESİSTE KRİTİK İKİ GÜN... 

     İran, İsfahan kenti yakınındaki uranyum dönüşüm tesisindeki çalışmalarına iki gün içinde yeniden başlayacak. 
     İran devlet televizyonunun haberine göre, İran Atom Enerjisi Kurumu Başkan Yardımcısı Muhammed Saidi, İsfahan yakınındaki nükleer tesiste uranyum cevherini gaza dönüştürme çalışmalarına iki gün içinde yeniden başlayacaklarını açıkladı. 
     Saidi, "Uluslararası Atom Enerjsi Ajansı UAEA gelecek 24 saat içinde gözetleme ekipmanlarının yerleştirilmesi işlemini bitirecek ve biz de bir ya da iki gün içinde bu tesisteki faaliyetlerimize yeniden başlayacağız" dedi. 
     İran, dün çalışmaların yeniden başladığını açıklamış, İran ile nükleer müzakereler yürüten üç AB ülkesi İngiltere, Almanya ve Fransa ile ABD, İran'ın 2004'de Paris'te AB üçlüsüyle varılan anlaşmayı ihlal etmesi durumunda konunun BM Güvenlik Konseyi'ne götürülebileceğini açıklamışlardı. 
     
</TEXT>
</DOC>
