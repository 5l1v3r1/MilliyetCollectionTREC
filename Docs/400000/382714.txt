<DOC>
<DOCNO> 382714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/guncel/gun01.html </URL>
<DATE> 2005/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gecikmiş ve doğru karar' 
</HEADLINE>
<TEXT>


Bilim adamları, Sağlık Bakanlığı'nın 'embriyonik kök hücre' çalışmalarını yasaklamasını yorumladı Kanser ve klonlama riski var. Hatta ucubeler bile ortaya çıkabilir 

Ayşegül Aydoğan - İstanbul 

Sağlık Bakanlığı'nın dini ve etik boyutunun tüm yönleriyle tartışılması amacıyla, embriyonik kök hücre çalışmalarını 1 - 2 ay durdurmasına olumlu tepkiler geldi. 
Konunun pek çok ülkede yıllardır tartışıldığına dikkat çeken bilim adamları, her tür hastalığın tedavisinde ve organ tamirinde potansiyel tedavi olarak öne çıkan embriyonik kök hücre çalışmalarının, doğru amaçlarla kullanılmadığı takdirde yol açabileceği sakıncalara işaret ettiler. 
Bakanlık karanını 'doğru ama gecikmiş bir karar' olarak yorumlayan bilim adamları, bu tehlikelerden bazılarını kanser riski, klonlama yapılması ve ucube yaratıkların ortaya çıkması olarak özetlediler. 

'ABD de sınırladı' 
İstanbul'da düzenlenen 30. Dünya Hematoloji Kongresi'nde konuyla ilgili dün bir basın toplantısı düzenleyen Türk Hematoloji Derneği Başkanı ve Kongre Başkanı Prof. Dr. Osman İlhan ve Genel Sekreter Prof. Dr. Muhit Özcan, Türkiye'de embriyonik kök hücre çalışmaları yapıldığı yönünde bilgilerinin olmadığını söylediler. 
İngiltere'de konunun 2 yıldır tartışıldığına ve ABD'de hükümetin embriyonik kök hücre çalışmalarına sınırlama getirdiğine işaret eden Prof. İlhan, şunları söyledi 
"Bu konu, geçen ay Sağlık Bakanlığı'nda bir komisyonda gündeme geldi. Ben de katıldım. Embriyonik kök hücre konusunun ahlaki ve etik boyutlarıyla tartışılması gerektiği kararlaştırıldı. Özellikle insanların korktuğu klonlamaya yani bir kopyaya doğru gidebilirsiniz. Acaba bu hücre istediğiniz değil de başka bir şeye dönüşebilir mi Belki de bu alınan karar yıllar önce tedbir alınsaydı, o aşamada altyapı hazırlansaydı, sanki daha çok zaman kazanırdık, yol alırdık." 


</TEXT>
</DOC>
