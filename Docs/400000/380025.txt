<DOC>
<DOCNO> 380025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/sonspo29.html </URL>
<DATE> 2005/09/20/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Tanjeviç "İstanbul'a dönünce istifamı sunacağım" 
</HEADLINE>
<TEXT>

     A Milli Basketbol Takımı Antrenörü Tanjeviç, "İstanbul’a dönünce istifamı sunacağım" dedi. 
     34. Avrupa Erkekler Basketbol Şampiyonası’nda bu gece yapılan 
     eleme maçında Almanya’ya 66-57 yenilerek şampiyonaya veda eden A 
     Milli takımının antrenörü Tanjeviç, karşılaşma sonrası düzenlediği basın toplantısında, "Takımın hazırlık döneminde bir hata yapmış olabilirim. Oturup bunu düşüneceğim. Çok üzgünüm. Sahada istatistiki olarak her şeyi yaptık, ancak en önemli şeyi, skor üretmeyi unuttuk" diye konuştu. 
     Tanjeviç, şöyle devam etti 
     "Şampiyonaya devam etmek için Almanya ile çok önemli bir şans yakalamıştık, ancak iyi mücadele etmemize rağmen kötü şut yüzdemizden dolayı sonuca ulaşamadık. Almanlar maksimumlarını ortaya koydular, ancak onların Nowitzki’si var ve yine çok iyi oynadı. Bu oyuncuyu durdurmak çok zor ve biz bunu sahada başaramadık." Milli takım kaptanı İbrahim Kutluay ise basın toplantısında yaptığı açıklamada, Nowitzki’yi durduramadıklarını söyledi. 
     Vrsac’a finale gitmek için geldiklerini, maçın ilk yarısında gerekeni yaptıklarını, ancak ikinci yarıda gereken basketbolu sergileyemediklerini belirten Kutluay, "Avrupa’nın en iyisi, NBA’in de en iyilerinden biri olan Nowitzki’yi durduramadık. Sakatlığım nedeniyle bu mücadelede arkadaşlarımın yanında olamadığım için çok üzgünüm" diye konuştu. 
     
     FEDERASYON BAŞKANI DEMİREL’DEN RED 
     Basketbol Federasyonu Başkanı Turgay Demirel, Tanjeviç’in istifasını sunacağı şeklindeki açıklamasına cevap olarak, "Tanjeviç’le uzun süre çalışacağız, istifayı kabul etmeyeceğim" dedi. 
     Demirel, tecrübeli antrenör ile 2008 yılının sonuna kadar anlaşmalarının bulunduğunu ve böyle bir kararın yanında olmayacaklarını belirterek,"Tanjeviç’le uzun soluklu bir program yaptık. Onunla yolları ayırmak gibi bir düşüncemiz kesinlikle yok" diye konuştu. 
     
</TEXT>
</DOC>
