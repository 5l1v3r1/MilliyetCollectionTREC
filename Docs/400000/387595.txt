<DOC>
<DOCNO> 387595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sondun30.html </URL>
<DATE> 2005/10/18/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
500 bin kişiye hala yardım ulaşmadı 
</HEADLINE>
<TEXT>

     Dünya Gıda Programı DGP Başkanı James Morris, Pakistan'da meydana gelen depremden kurtulanlardan en az 500 binine henüz yardım ulaşmadığını söyledi. 
     Morris, Dubai'den yaptığı açıklamada, yardım kuruluşlarının yüzbinlerce kişiye yardım ulaştırdığını, ancak acil ihtiyaçları bulunan, tahminen yarım milyondan fazla kişiye henüz hiç yardım ulaşmadığını belirtti. 
     Yüzlerce köye şu ana kadar yardım götürülemediğini, çok sayıda kişinin hayatının tehlikede olduğunu söyleyen Morris, yaklaşan soğukların hipotermi riskini artırdığına dikkati çekti. 
     Morris, yeni bir felaketten kaçmak için çok az zaman kaldığı uyarısında bulundu. 
     Bu arada, Pakistan'da kurtarma operasyonlarından sorumlu Tümgeneral Faruk Ahmed Han, depremzedelere şu ana kadar 33 bin çadır ve 130 bin battaniye dağıtıldığını, 260 bin çadır ve 2 milyon battaniyeye daha ihtiyaç olduğunu söyledi. 
     
</TEXT>
</DOC>
