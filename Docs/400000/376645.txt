<DOC>
<DOCNO> 376645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sondun04.html </URL>
<DATE> 2005/09/08/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Basra'da patlamalar 20 ölü 
</HEADLINE>
<TEXT>

     Irak'ın en sakin kentlerinden Basra'da peşpeşe saldırılar düzenlendi. İki ayrı saldırıda 20 kişi hayatını kaybetti. 
     Basra kentinde bomba yüklü araçla düzenlenen ilk saldırıda en az 16 kişi öldü, 20 kişi de yaralandı. 
     Polis, saldırının Şiilerin yoğunlukta yaşadığı kent merkezindeki bir lokantanın önünde düzenlendiğini, lokantanın, güvenlik kuvvetlerinin uğrak yeri olduğunu söyledi. 
     Patlamada en az 16 kişi öldü, 20 kişi de yaralandı. Ölenlerden kaçının polis olduğu konusunda bilgi verilmezken, güvenlik kuvvetlerine ait iki araç da hasar gördü. 
     Yine Basra'da ABD'lileri taşıyan bir araç, yola döşenen bombaya çarptı. Bu saldırıda, Bağdat'taki ABD Büyükelçiliği için çalışan dört ABD'li öldü. 
     Irak-Suriye sınırındaki Huseybe kasabasının kontrolünün ise direnişçilerin eline geçtiği belirtiliyor. 
     Daha önce, yine Suriye sınırındaki Kaim kasabasının bir bölümünün kontrolünün de direnişçilerde olduğu açıklanmıştı. 
     
     ABD "Telafer'de 200 terörist öldürüldü" 
     ABD ordusu, Irak'ın Suriye sınırı yakınlarındaki Telafer kentinde Irak ve ABD güçlerinin, son bir haftada 200 kadar teröristi yakaladığını ya da öldürdüğünü açıkladı. 
     ABD ordusundan yapılan açıklamada, 'ABD askerleri tarafından desteklenen Irak güçlerinin terörist saldırılara hızla ve kararlı şekilde yanıt verdiği' ifade edildi. 
     Açıklamada, Iraklı yetkililere göre aralarında çok sayıda Arap savaşçı da bulunan teröristlerin, son zamanlarda saldırıları artırdığı belirtildi. 
     ABD ordusu, bölgedeki terörist saldırılara son verilmesi amacıyla güvenlik güçlerinin operasyonu sürdürdüğünü açıkladı. 
     
</TEXT>
</DOC>
