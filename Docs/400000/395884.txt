<DOC>
<DOCNO> 395884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sontur40.html </URL>
<DATE> 2005/11/17/ </DATE>
<TIME> 21.05 </TIME>
<AUTHOR>  </AUTHOR>
<HEADLINE>
İSKİ, 2006'da su fiyatlarında artış öngörmüyor... 
</HEADLINE>
<TEXT>

     İSKİ Genel Müdürü Dursun Ali Çodur, tasarrufları sayesinde 2006 yılında su fiyatlarında bir artış öngörmediklerini söyledi. 
     Kasım ayı toplantılarını sürdüren İstanbul Büyükşehir Belediye Meclisi'nde bugün İSKİ Genel Müdürü Çodur tarafından Meclis üyelerine brifing verildi. 
     Brifingte İSKİ'nin çalışmalarını detaylı olarak anlatan Çodur, ''Elde ettiğimiz tasarrufla 2006 yılında su fiyatlarında bir artış öngörmüyoruz'' dedi. 
     Çodur, İSKİ'nin gelecek hafta mecliste görüşülerek karara bağlanacak 2006 yılı bütçesinin 1 milyar 730 milyon 330 bin YTL olarak tespit edildiğini ve bunun yüzde 60'ının yatırım harcamalarına ayrıldığını vurguladı. 
     Gerçekleştirdikleri yatırımlarla İstanbullulara kesintisiz 24 saat Dünya Sağlık Teşkilatı ve AB standartlarında su verdiklerini belirten Çodur, şunları kaydetti 
     ''Büyükşehir Belediyesi Kanunu ile İstanbul Büyükşehir Belediyesi'nin sınırlarına yeni katılan İstanbul'un belde ve köylerini suya kavuşturmak için çalışmalara başladık. Beldelere ve köylere su götürme projesi 11 ayrı paket halinde gerçekleştirilecek. Halihazırda 19 köyü suya kavuşturduk, 7'sinde çalışmalarımız devam ediyor, 42'sinin projesi hazır, 27'sinde ise proje hazırlıklarımız sürüyor. İstanbul'da su kaçağı oranını yüzde 35'lerden yüzde 28'lere düşürdük. 2006 yılında şehre günde ortalama 1 milyon 945 bin metreküp su vermeyi planlıyoruz.'' 2005 yılında İstanbul'un kronikleşmiş altyapı sorununun nihai çözümünde önemli aşamalar kaydedildiğini de belirten Çodur, Alibeyköy ve Kasımpaşa'da artık su baskınlarının yaşanmadığına dikkati çekti. 
     Çodur, AB sürecinde her alanda olduğu gibi altyapı konusunda da Avrupa standartlarının öngördüğü kriterlere ulaşmak zorunda olduklarını sözlerine ekledi. 
     
</TEXT>
</DOC>
