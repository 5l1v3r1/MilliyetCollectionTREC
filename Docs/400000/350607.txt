<DOC>
<DOCNO> 350607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sondun01.html </URL>
<DATE> 2005/06/10/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Erdoğan - Annan görüşmesi sona erdi... 
</HEADLINE>
<TEXT>

     BM Genel Sekreteri Kofi Annan, son gelişmeler ışığında Kıbrıs’ta izolasyonun kaldırılması konusunda Güvenlik Konseyi’ni yeniden bilgilendireceğini söyledi. 
     Başbakan Recep Tayyip Erdoğan, BM Genel Sekreteri Annan’la BM binasının 38. katındaki bürosunda bir araya geldi. Yaklaşık bir saat süren görüşmede Başbakan Erdoğan’a Dışişleri Bakanı ve Başbakan Yardımcısı Abdullah Gül, Başmüzakereci, Devlet Bakanı Ali Babacan ve Türkiye’nin BM Daimi Temsilcisi Büyükelçi Baki İlkin eşlik etti. 
     Görüşmede BM Genel Sekreteri Siyasi İşler Danışmanı Kieran Prendergast da hazır bulundu. 
     Görüşme sonrasında Başbakan Erdoğan ve Annan, basın mensuplarına bir değerlendirmede bulundu. 
     Başbakan Erdoğan’la çok iyi ve çok verimli bir görüşme yaptıklarını söyleyen Annan, "BM reformu ve bu reforma verdiğimiz önemi birlikte tartıştık. Kıbrıs’ı da tartıştık. Bildiğiniz gibi yakınlarda Siyasi İşler Danışmanım Kieran Prendergast’ı bölgeye gönderdim. Kendisi bölgeye gittiğinde Kıbrıs’ta hem Türk tarafını hem de Rum tarafını ziyaret etti. Ayrıca Türkiye ve Yunanistan’ı ziyaret etti. Biz de bugünkü görüşmelerimizde Kıbrıs ile ilgili gelecek açısından çeşitli konuları tartıştık" dedi. 
     Aynı zamanda çok önemli bir konu olarak Irak’ı da ele aldıklarını kaydeden Annan, "Uluslararası toplumun Irak’ta istikrarın sağlanması için birlikte çalışmasının çok önemli olduğunun altını çizdik. Bu sürecin katılımcı olması gerektiğini ve bütün unsurları içine katması gerektiğini dile getirdik" şeklinde konuştu. 
     
     ERDOĞAN’IN DEĞERLENDİRMESİ... 
     Başbakan Erdoğan da görüşme hakkında yaptığı değerlendirmede, "Her şeyden önce sayın Genel Sekreter’in bu çalışma yemeğini bizlerle beraber gerçekleştirmesi, gerçekten bizlerde ayrı bir memnuniyet yaratmıştır. Sayın Prendergast’ın Kıbrıs ziyaretinden sonra böyle bir araya geliş, bizler için anlamlıydı. Görüşmemizde Kıbrıs’ta bir garantör ülke olarak gelişmeleri değerlendirme imkanı bulduk" dedi. 
     Kıbrıs’taki süreci Genel Sekreter’le Davos’ta başlattıklarını hatırlatan Başbakan Erdoğan, şöyle devam etti 
     "Kıbrıs’taki soruna çözüm olması bakımından bizim sözümüz şuydu 
     ’Rumların attığı adımdan bir adım daha fazla adım atacağız’ demiştik ve biz bu sözümüzü sonuna kadar tuttuk. Sayın Annan planını hazırladı ve Türkler bu plana ’evet’ dedi. Rumlar ise bu plana ’hayır’ dedi. Ama buna rağmen, ne yazık ki, Rumlar Avrupa Birliği’ne üye olarak kabul edildi. Türklere yönelik ise hala izolasyon devam etti." Annan’ın geçen yıl 28 Mayıs’ta hazırlamış olduğu raporun hala BM Güvenlik Konseyi’nde olduğunu belirten Başbakan Erdoğan, "Bu raporla ilgili kararın verilmeyişi doğrusu bizi üzmektedir. Artık bunun bir neticeye bağlanması gerekir ve bundan olumlu bir karar bekliyoruz. 
     Bizim beklediğimiz netice adil, siyasi kapsamı olan siyasi bir çözüm olmalıdır" dedi. 
     
     IRAK KONUSU... 
     "Tabii bu arada komşumuz olan, akrabalık bağlarımızın olduğu Irak konusunu görüşme fırsatı da bulduk" diyen Erdoğan şöyle devam etti 
     "Şu ana kadar aktif olarak yaptığımız çabaları BM zemininde bundan sonra da, özellikle anayasa yapımı sürecinde, vermeye devam edeceğiz. Irak’ın demokratik sürece geçişi, gerek komşu ülke olarak bizleri, gerekse koalisyon güçlerini ve tüm insanlığı da mutlu edecektir. Bölgemizin istikrarı için bu önemlidir. Bu, teröre karşı ortak bir mücadelenin de orada netice alması anlamına gelir. Bundan dolayı da özellikle Caferi yönetimin başarılı olmasını diliyoruz." Annan, "Prendergast’ın bölgede taraflarla yaptığı görüşmelerden sonra hazırladığı rapor üzerine Kıbrıs konusunda yeni bir girişiminiz olacak mı " şeklindeki bir soru üzerine şunları söyledi 
     "Prendergast geldi, raporu bana yeni verdi. Dolayısıyla ben bu raporu dikkatle inceleyip ondan sonra hangi adımları atabileceğime bakacağım. Diğer taraftan Sayın Başbakanı duydunuz, kendisi geçen sene benim hazırladığım raporun Güvenlik Konseyi’nde görüşülmemiş olmasından duyduğu hayal kırıklığını dile getirdi. Bu konuyu, iyi niyet misyonu çerçevesinde, Güvenlik Konseyi’nde tekrar görüşüp konu ile ilgili olarak onları son durum hakkında bilgilendireceğiz." 
     
     "İZOLASYONUN KALDIRILMASI..." 
     "Kıbrıslı Türkler üzerindeki izolasyonun sona erdirilmesi konusunda Başbakan Erdoğan ile somut olarak konuştuğunuz şeyler var mı " şeklindeki soruyu da Annan şöyle yanıtladı 
     "Hazırladığım raporda zaten bu konular dile getiriliyordu. Bu raporda izolasyonun kaldırılması konusunda bazı önerilerim vardı. Aynı şekilde AB ve diğer kurumların da bu konuda yardım edeceği konusunda çeşitli görüşler dile getirmiştim. Hükümetlerin de tabi ki, bu konuda yapabilecekleri çeşitli şeyler var. Ben de şimdi son gelişmeler ışığında Güvenlik Konseyi’ni yeniden bilgilendireceğim." Annan, "Kıbrıs’ta son bir yılda herhangi bir değişiklik var mı ki, siz iyi niyet misyonunuzu yeniden devreye sokmayı düşüneceksiniz " şeklindeki soruyu da, "Benim iyi niyet misyonum her zaman mevcut. Bunu devreye sokabilirim ama bunu devreye sokabilmem için gerekli ortamın ve tarafların buna hazır olması gerekiyor. 
     Yaptığım çabanın da bir anlam ifade etmesi gerekiyor. Geçen seneden bu yana bildiğiniz gibi Rumlar AB’ye üye oldular. Bunun yanı sıra ben Prendergast’ı bir değerlendirme yapması için bölgeye gönderdim. 
     Kendisinin verdiği bilgiler ışığında bir karar vereceğim" diye yanıtladı. 
     "Referandum’a Rumlar ’hayır’, Türkler ’evet’ dedikten sonra acele etmemek gerekiyordu" diyen Annan, "Bir süre verip biraz herkesin bu durumu düşünüp değerlendirmesi, ortalığın sakinleşmesi gerekiyordu. O süreyi geçirdik" şeklinde konuştu. 
     
</TEXT>
</DOC>
