<DOC>
<DOCNO> 399377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sonspo43.html </URL>
<DATE> 2005/11/30/ </DATE>
<TIME> 21.45 </TIME>
<AUTHOR>  </AUTHOR>
<HEADLINE>
Kulüpler Birliği Vakfı Genel Kurulu yapıldı 
</HEADLINE>
<TEXT>

     Ankaraspor Kulübü Başkanı Hilmi Gökçınar, bugün yapılan Kulüpler Birliği Vakfı Genel Kurulu'na katılmayarak Sheraton Otel'de ayrı toplanan 14 kulübün temsilcilerine tepki gösterdi. 
     Kulüpler Birliği çatısı dışında başka bir adreste toplanmanın etik dışı bir davranış olduğunu savunan Gökçınar, ''Dışarıdan birileri, başka bir aday üzerinde uzlaşılması için tavsiyede bulundu'' dedi. 
     Anadolu takımlarının büyük çoğunluğunun desteğini alarak adaylığını açıkladığını ifade eden Gökçınar, ''Ben tek başına adayım diye çıkmadım. Anadolu kulüplerinin çoğunluğunun görüşlerini alarak ortaya çıktım. Ama bu sabah bir şekilde, bulunduğumuz mekanda değil, başka bir yerde kulüp başkanlarını toplayarak, tek bir aday belirlenmesi yolunda konsensüs için tavsiyede bulunuldu. Dışarıdan bir hareketle cepheleşme yapılması hoşuma gitmedi'' diye konuştu. 
     
     ''CEPHELEŞMEK YANLIŞ'' 
     Hilmi Gökçınar, kendisinin de tek adaydan yana olduğunu ve cepheleşmenin yanlış olacağını kaydetti. 
     Şu anki başkan İlhan Cavcav'ın da kendisini desteklemesiyle adaylığının kesinleştiğini ifade eden Gökçınar, sözlerini şöyle sürdürdü 
     ''Diğer kulüplerle de uzlaşmıştık. Ama ne oldu Bir şeyler oldu ve böyle bir duruma gelindi. Bu olayları Galatasaray-Fenerbahçe çekişmesine çekmek yanlış olur. Bizim görüştüğümüz kulüpler içerisinde Fenerbahçe Kulübü de vardı. Bize destek olacaklarını söylediler. Kurulun yapılacağı adresin dışında başka bir adreste toplanma, etik bir hareket değil. Bu toplantı Kulüpler Birliği'nde de yapılabilirdi. Ben de bu 18 kulüpten birinin başkanlığını yapıyorum. Olaya, birimizin meselesi hepimizin, hepimizin meselesi de birimizin meselesi mantığıyla bakıyorum.'' 
     
     ''4 BÜYÜKLERİN TOPLANTIYA KATILMASI ŞAŞIRTICI'' 
     Gökçınar, havuz sistemindeki tartışmaların ardından Kulüpler Birliği toplantılarına katılmayan 4 büyük kulüp yöneticisinin, son toplantılara katılmasına bir anlam veremediği söyledi. 
     Fenerbahçe'nin desteğini ''iyi niyetle yapılan bir destek'' olarak değerlendirdiğini dile getiren Gökçınar, ''Özhan Canaydın da benim çok saygı duyduğum bir başkan. Canaydın'ın da aday olmasını saygıyla karşılıyorum. Benim adaylığım da gayet doğal bir olay. Ben birçok kulübün ortak görüşü sonucunda aday olarak ortaya çıkmıştım ve o şekilde devam edeceğim'' diye konuştu. 
     Gökçınar, basın mensuplarının, ''Diğer kulüp başkanlarına Özhan Canaydın'ın başkanlığı için çalışın'' şeklinde bir telefonunun gelip gelmediği sorusuna ise ''Böyle bir şeyi ben de başkalarından duydum. Böyle bir telefonun olduğuna inanmıyorum. Kulüpler Birliği kendi başkanını seçecek kabiliyettedir. Kulüpler Birliği'nin başkanını, başka düşünceler ışığı altında seçebileceğine inanmıyorum'' yanıtını verdi. 
     
</TEXT>
</DOC>
