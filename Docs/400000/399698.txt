<DOC>
<DOCNO> 399698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sonspo03.html </URL>
<DATE> 2005/12/01/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Ersun Yanal Fenerbahçe istedi ama gitmedim 
</HEADLINE>
<TEXT>

     Vestel Manisaspor Teknik Direktörü Ersun Yanal, Ankaragücü ve Gençlerbirliği'nde çalıştığı dönemde, Fenerbahçe'den teklif aldığını, ancak gitmediğini belirtti. 
     Yanal, düzenlediği basın toplantısında, bu hafta karşılaşacakları Beşiktaş'tan puan alabilmek için büyük mücadele vereceklerini belirtti. 
     Vestel'in vizyonuna göre hareket ettiklerini anlatan Yanal, ''İlk yarıda alabildiğimiz kadar puan alabilmek en büyük amacımız. Önümüzdeki dönem yarış Avrupa için olacak. Bu takımı izlerken hepimiz büyük keyif alacağız'' dedi. 
     Yanal, Vestel'in takımın sponsorluğunu bırakacağı söylentilerine ilişkin soruya, şöyle cevap verdi 
     ''Biz problemlerimizi kendi aramızda çözebilecek durumdayız. Kamuoyu önünde konuşmanın yanlış olduğunu düşünüyorum. Şunu söyleyeyim, bizim çalışmalarımızda şu ana kadar hiç bir problem olmadı. Manisa da Vestel Manisaspor ile lig atladı. Bu değişim sürecinde bu tür çıkışlar veya tepkileri çok doğal karşılıyorum. Duygusal bir çıkış olarak görüyorum. Vestel'in bugünkü katkısı asla inkar edilemeyecek büyüklüktedir.'' ''Fenerbahçe'den teklif gelse ne yaparsınız '' şeklindeki soruya karşılık Yanal, ''Bunların gündeme gelmesi aslında beni çok rahatsız ediyor. Sonuçta sözleşmesi olan, burada çalışan bir teknik direktörüm. Ben Ankaragücü'nde ve Gençlerbirliği'nde çalışırken Fenerbahçe istedi, o zaman da gitmedim. Benim burada yapmaya çalıştığım, Vestel Manisaspor'u her yönüyle uluslararası standarda çıkarmak '' şeklinde cevap verdi. 
     
</TEXT>
</DOC>
