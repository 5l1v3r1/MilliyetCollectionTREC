<DOC>
<DOCNO> 370866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/sondun36.html </URL>
<DATE> 2005/08/18/ </DATE>
<TIME> 23.00 </TIME>
<AUTHOR>  </AUTHOR>
<HEADLINE>
İran'da kolera salgını... 
</HEADLINE>
<TEXT>

     İran’da, ülke genelinde görülen kolera vakalarının artması nedeniyle bazı sebzelerin üretiminin ve satışının yasaklandığı bildirildi. 
     Temmuz ayının sonlarında ortaya çıkan salgının ülkedeki 30 eyaletten 15’ine yayıldığı ve 20’den fazla kente ciddi vakalar görüldüğü belirtildi. 
     Yetkililer, şimdiye kadar 626 kişinin hastalığa yakalandığını, 8 kişinin öldüğünü açıkladılar. Başkent Tahran’da 169 kişi kolera teşhisiyle hastanelerde tedavi altına alınırken, hastalığın ilk ortaya çıktığı Kum kentinde 142, Hemedan’da 94, Gülistan’da 85, Kazvin’de 72, diğer şehirlerde de 64 kişinin hastalığa yakalandığı kaydedildi. 
     Uzmanlar, koleranın, içme suyu kaynaklarının kirliliği ve sebzelerin lağım karışan su kaynaklarından sulanması nedeniyle yeniden ortaya çıktığına dikkati çekerken, hükümet, halk sağlığını tehdit eder hale gelen kolera salgını nedeniyle bazı sebzelerin üretimini ve satışını yasakladı. 
     Tarım Bakanlığı’ndan yapılan açıklamada, yasak nedeniyle üreticilerin 55.5 milyon dolarlık zarara uğradığını belirtilirken, Sağlık Bakanlığı yetkilileri, yasağın iki ay daha süreceğini vurguladılar. 
     Devlet televizyonu da halkı, sokaklarda satılan sebzeleri almamaları ve satışı yasaklanan ürünleri yememeleri yönünde uyardı. 
     Bu arada kolera salgını ülkenin kuzeyindeki tatil beldelerinde paniğe yol açtı. Turizm sezonunun en yoğun zamanında ortaya çıkan salgın nedeniyle bölgedeki lokanta, otel ve pansiyonlar kapatıldı. 
     Dünya Sağlık Örgütü 1996 yılında, İran’da kolera vakası olmadığını açıklamış ve İran’ı kolera vakası görülen ülkeler listesinden çıkarmıştı. 
     
</TEXT>
</DOC>
