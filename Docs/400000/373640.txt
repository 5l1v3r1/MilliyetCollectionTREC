<DOC>
<DOCNO> 373640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/ekonomi/eko08.html </URL>
<DATE> 2005/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye rekabette kaybediyor' 
</HEADLINE>
<TEXT>



Türkiye'nin , aralarında Çin, ABD, Japonya, Güney Kore, Malezya, Polonya, Tayland, İngiltere ve Rusya gibi ülkelerin de bulunduğu 15 ülkeye karşı rekabet gücü kaybettiği belirlendi. 
Merkez Bankası Danışmanı Zafer Yükseler'in araştırmasına göre, söz konusu 15 ülkenin 1997 yılında 100 olan rekabet gücü endeksi, 2004 yılında tüketici fiyatlarına göre 133.6'ya, toptan eşya fiyatlarına göre 130.2'ye yükseldi. 
Her iki fiyat endeksine göre de 15 ülke Türkiye'ye karşı en yüksek rekabet gücüne 2004 yılında ulaştı. 
Rekabet gücü kaybı nedeniyle Türkiye Çin başta olmak üzere Asya ülkelerine karşı gittikçe artan oranda dış ticaret açığı verdi. Enflasyon, döviz kuru, istihdam ve ücret politikaları, verimlilik gibi ölçülere göre yapılan rekabet gücü karşılaştırmasına göre, son üç yılda Türkiye'ye karşı ortalamanın üzerinde güç kazanan ülkeler, sırasıyla, Çin, ABD, Japonya, Güney Kore, Malezya, Polonya, Tayland, İngiltere ve Rusya oldu. Bu gelişmede, son yıllarda doların uluslararası piyasalarda değer kaybetmesi önemli bir etken oldu. 


</TEXT>
</DOC>
