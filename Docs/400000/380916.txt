<DOC>
<DOCNO> 380916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sonspo10.html </URL>
<DATE> 2005/09/23/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Fenerbahçe ile Kayserispor ligde yarın 21. randevuda 
</HEADLINE>
<TEXT>

     Fenerbahçe ile Kayserispor, ligde yarın 21. kez karşı karşıya gelecek. 
     2 takım arasında geride kalan 20 maçta Fenerbahçe 14, Kayserispor ise 1 galibiyet alırken, 5 maç da berabere sonuçlandı. 
     Sarı-lacivertli takımın toplam 52 golüne, sarı-kırmızılı ekip 17 golle karşılık verdi. 
     2 takım arasında geçen sezon yapılan maçları Fenerbahçe deplasmanda 2-0, İstanbul'da da 7-0 kazanmıştı. 
     
     İSTANBUL'DAKİ MAÇLAR 
     Fenerbahçe ile Kayserispor arasında İstanbul'da yapılan lig maçlarında sarı-lacivertliler 7, sarı-kırmızılılar 1 galibiyet alırken, 1 maç da berabere sonuçlandı. 
     İstanbul'da Fenerbahçe'nin 24 golüne, Kayserispor 10 golle yanıt verdi. 
     Bu arada 2 takım arasında 20 Kasım 1994'te İstanbul'da yapılması gereken maç, sarı-lacivertli takımın cezası nedeniyle İzmir'de oynanmış ve Fenerbahçe sahadan 8-1 galip ayrılmıştı. 
     
     TARİHİ SKORLAR 
     Fenerbahçe, lig tarihindeki en farklı skorlu galibiyetlerinden 2'sini Kayserispor karşısında elde etti. 
     Sarı-lacivertli takım, 1994-95 sezonunda, 20 Kasım 1994 tarihinde, cezası nedeniyle İzmir'de yaptığı maçta 8-1, geçen sezon 20 Şubat 2005 tarihinde FB Şükrü Saracoğlu Stadı'nda yapılan maçta da 7-0 galip gelerek, 48. yılını yaşayan lig tarihindeki en farklı skorlu galibiyetlerinden 2'sine imza koydu. 
     Kayserispor ise ligde şimdiye dek Fenerbahçe karşısında elde ettiği tek galibiyeti, 1997-98 sezonunda, 22 Şubat 1998'de İstanbul'da 2-1'lik skorla aldı. 
     
</TEXT>
</DOC>
