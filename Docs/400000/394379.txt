<DOC>
<DOCNO> 394379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/son/sonspo12.html </URL>
<DATE> 2005/11/12/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Beşiktaş Divan Kurulu olağanüstü toplandı... 
</HEADLINE>
<TEXT>

     Beşiktaş Kulübü Divan Kurulu olağanüstü toplanırken, toplantıda ortaya çıkan görüşlerin yazılı olarak kulüp yönetim kuruluna iletileceği açıklandı. 
     Divan kurulu başkanı Şeref Nasır, toplantıda Beşiktaş'ın iç sorunları ve takımla ilgili görüş alışverişinde bulunduklarını söyledi. 
     Nasır, AA muhabirine yaptığı açıklamada, gündemsiz toplandıklarını belirterek, ''Bir gündem maddemiz yoktu. Toplantıya kulüp yönetim kurulunu almadık. Buradan çıkan görüşleri yazılı olarak yönetim kuruluna ileteceğiz'' dedi. 
     Toplantıda yönetime yönelik eleştirilerin de olduğunu kaydeden Nasır, ''Olağanüstü toplantıda Beşiktaş'ın mali durumu görüşüldü. Bu mali durum sonrasında ileriye dönük neler olabileceği üzerinde durduk. Beşiktaş bu durumda neyle karşılaşabilir, bunları konuştuk. Toplantıda yol gösterici düşünceler de oluştu. Divan kurulu olarak, yönetim kurulunun maddi ve manevi yönde yaptığı çalışmalarının takipçisi olacağız'' diye konuştu. 
     
</TEXT>
</DOC>
