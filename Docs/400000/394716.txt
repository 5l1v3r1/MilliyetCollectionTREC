<DOC>
<DOCNO> 394716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sondun23.html </URL>
<DATE> 2005/11/14/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Şiddet olayları azalıyor, Chirac bu akşam TV'de halka sesleniyor 
</HEADLINE>
<TEXT>

     Fransa Cumhurbaşkanı Jacques Chirac, son günlerde ülke genelinde meydana gelen şiddet olaylarıyla ilgili, bu akşam televizyonda canlı yayında halka seslenecek. 
     Chirac, şiddet olaylarının başlamasından bu yana, sağ ve sol parti üyeleri tarafından ''etkisiz kalmak'' ve ''pasif davranmakla'' suçlanıyor. 
     Fransa'da bugün toplanacak bakanlar kurulu, devam eden şiddet olayları nedeniyle hükümete verilen olağanüstü hal ilan etme yetkisinin uzatılması için hazırlanan yasa tasarısını görüşecek. 
     Yeni hazırlanan yasa tasarısı, bakanlar kuruluna verilen olağanüstü hal ilan etme yetkisinin 12 günden üç aya çıkarılmasını öngörüyor. 
     Fransa'da 1955 yılındaki Cezayir iç savaşı sırasında yürürlüğe giren yasa, hükümete, 12 gün süreyle olağanüstü hal ilan etme yetkisi veriyor. Bu sürenin uzatılması için mutlaka parlamentonun onayı gerekiyor. 
     
     ŞİDDET OLAYLARI AZALIYOR 
     Bu arada, şiddet olaylarının bir önceki güne oranla azaldığı belirtiliyor. 
     Polis, dün gece ülke genelinde 284 aracın yakıldığını açıkladı. 
     Önceki gece ülke genelinde 374 araç yakılmıştı. 
     Olayların son günlerde Lyon, Toulouse ve Strasbourg kentlerinde devam ettiği gözlemleniyor. 
     
</TEXT>
</DOC>
