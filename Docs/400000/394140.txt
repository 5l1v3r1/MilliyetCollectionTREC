<DOC>
<DOCNO> 394140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sonspo13.html </URL>
<DATE> 2005/11/11/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Eto'o'ya yapılan ırkçı tezahüratlar ve Türkiye'deki durum... 
</HEADLINE>
<TEXT>

     İspanya Birinci Futbol Ligi'ndeki La Liga Getafe-FC Barcelona maçında, evsahibi takım taraftarlarının, FC Barcelona'nın Kamerunlu futbolcusu Samuel Eto'O'ya yönelik ''ırkçılık içeren'' tezahüratı Avrupa futbolundaki bu sorunu gündeme getirirken, Ege Üniversitesi'nde görevli sosyolog Ahmet Talimciler, Türkiye'de futbolcuların teninin renginden ya da dinsel kimliğinden dolayı aşağılanmadığını vurguladı. 
     Ahmet Talimciler, AA muhabirine yaptığı açıklamada, toplumsal yaşamdaki çeşitli sıkıntıların, uygun fırsatı ortaya çıktığında spor alanlarında da boy gösterdiğini söyledi. 
     Toplumsal yaşamdaki şiddet ile spor sahalarındaki şiddet arasında doğrusal bir ilişki bulunduğunu kaydeden Talimciler, '' Avrupa'nın pek çok ülkesinde bazen aleni, bazen de gizli olarak işleyen ırkçı davranışlar ve bu davranışların yarattığı sıkıntıların en net biçimde görülebildiği yerler de futbol sahalarıdır'' dedi. 
     
     IRKÇI TUTUMLAR 

     Avrupa'nın önde gelen ülkelerinde futbol alanlarında özellikle siyahi futbolculara yönelik ırkçı tutumların yarattığı sıkıntılı sürecin UEFA tarafından dikkatle izlendiğini ve geçen yıl ırkçılıkla mücadele için önemli adımların atıldığını anlatan Talimciler, şöyle devam etti 
     ''Ancak Getafe-Barcelona maçında da görüldüğü gibi tüm tedbirlere rağmen ırkçı hareketler devam etmektedir. Irkçılık bugün küreselleşen ve daha fazla demokratikleştiği ileri sürülen dünyanın sadece futbol sahaları için değil hayatın her alanı için karşı karşıya olduğu en büyük tehlikelerden birisidir. Ekonomik gelir dengeleri ve yaşama koşulları arasındaki uçurumun sürekli açılmasının ardından bu tehlikeyle mücadelede yalnızca polisiye-adli tedbirler de yeterli olamayacaktır. Sorun çok daha karmaşık ve üzerinde düşünülmesi gereken boyutları içermektedir.'' 
     
     TÜRKİYE'DEKİ DURUM 

     Talimciler, Türkiye'de futbol alanlarında Avrupa'daki gibi ırkçı aşağılamaların bulunmadığını ancak yine de ''ırkçılık yoktur'' diyemeyeceğini kaydetti. 
     Talimciler, şunları kaydetti 
     ''Geçmişte bazı kulüp başkanlarının, kendi futbolcuları için ırkçı ifadeleri kullandıklarını biliyoruz. Ancak yine de ülkemiz sahalarında top koşturanlara yönelik ırkçı bir tutumun Avrupa'daki meslektaşlarına yönelik uygulamalarda olduğu gibi yaşanmadığını söyleyebiliriz. Ülkemizde oynayan yabancı futbolcu sayısı her geçen gün artmakta ve farklı ırksal ve dinsel kökene mensup futbolcular sahalarımızda boy göstermektedirler. Türkiye'de küfür ve cinselliği çağrıştıran ifadelerin tribünlerde sıkça kullanılmakta ancak futbolcunun teninin renginden ya da dinsel kimliğinden dolayı aşağılanması olayı yaşanmamaktadır.'' 
     
</TEXT>
</DOC>
