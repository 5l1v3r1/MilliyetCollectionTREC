<DOC>
<DOCNO> 384649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/guncel/gun10.html </URL>
<DATE> 2005/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
"Cumhur Ersümer 'işi bitirin' dedi" 
</HEADLINE>
<TEXT>


TÜRKER KARAPINAR Ankara 

Eski Enerji ve Tabii Kaynaklar bakanları Cumhur Ersümer ve Zeki Çakan'ın Yüce Divan'da yargılandıkları davanın tanığı eski TEAŞ Yönetim Kurulu Üyesi Muzaffer Selvi, Ersümer'in 5 adet yap - işlet santralı ihalesini kazanan firmaların ismini vermeden işin bir an önce bitirilmesi talimatını verdiğini söyledi. 
Ersümer ve Çakan'ın, "Bakanlıkları döneminde uyguladıkları yanlış enerji politikalarıyla kamuyu zarara uğrattıkları, devlet alım - satımına fesat karıştırdıkları" iddiasıyla yargılanmalarına dün devam edildi. Heyet, BOTAŞ'ın müdahillik talebini kabul ederken, "Beyaz Enerji Operasyonu" davası sanığı Selvi, operasyon sırasında Çankaya İlçe Jandarma Komutanlığı'nda Ersümer aleyhine verdiği ifadelerini kabul etmeyerek, "Bakan aleyhine verdiğim ifadelerden dolayı üzgünüm. İki çocuğum karşıma getirilmişti. Ne yapabilirdim" diye konuştu. Yüce Divan heyeti, işadamları Turgay Ciner ile Erhan Aygün'ün de aralarında bulunduğu 11 tanığın dinlenmesine karar vererek, duruşmayı 15 Kasım'a erteledi. 


</TEXT>
</DOC>
