<DOC>
<DOCNO> 372861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sontur10.html </URL>
<DATE> 2005/08/25/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Tıp fakültesini kazandığını yoğun bakımda öğrendi 
</HEADLINE>
<TEXT>

     Konya'da geçirdiği trafik kazası sonucunda ağır yaralanan 20 yaşındaki Burhan Aydın, tıp fakültesini kazandığını, tedavi gördüğü hastanenin yoğun bakım ünitesinde öğrendi. 
     Konya'nın Seydişehir İlçesi'nde, ÖSS tercih formalarının son teslim tarihine 3 gün kala geçirdiği trafik kazasında ağır yaralanan 20 yaşındaki Burhan Aydın, üniversite tercih formunu dolduramadı. 
     Selçuk Üniversitesi Meram Tıp Fakültesi Hastanesi yoğun bakım servisinde müşahede altına alınan Aydın'ın ailesi, 3 gün sonra teslim edilmesi gereken ÖSS tercih formunda hangi okulları işaretleyecekleri konusunda kararsızlığa düştü. 
     Burhan Aydın'ın babası Ahmet Aydın, geçirdiği beyin kanaması nedeniyle konuşabilecek durumda olmayan ve sayısaldan 363.7 puan alan oğlunun tercih formunu, daha önce çocuğunun yaptığı taslağa dayanarak, dershanedeki öğretmenlerin de yardımıyla doldurdu. 
     Sağlığına kavuşup kendi tercihini yapabileceği ümidiyle oğlunun tercih formunu son güne kadar teslim etmeyen baba Aydın, oğlunun bilincinin açılmaması nedeniyle formu son gün okuluna teslim etti. 
     
     KONUŞAMIYOR AMA ANLIYOR 
     Aydın, kısa süre önce açıklanan nihai ÖSS sonuçlarında dördüncü tercihi olan Ege Üniversitesi Tıp Fakültesi'ni kazandığını, yoğun bakımda ailesinden öğrendi. Konuşamayan, ancak söylenenleri anlayabilen Aydın'ın durumu, ailesi kadar hastane personelini de duygulandırdı. 
     Sağlığı her geçen gün iyiye giden Aydın, yoğun bakımdan çıkarak okuluna başlayıp, arkadaşlarıyla birlikte amfilerde derse girebileceği günlerin hayalini kuruyor. 
     
</TEXT>
</DOC>
