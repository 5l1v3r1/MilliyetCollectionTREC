<DOC>
<DOCNO> 396367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/son/sontur12.html </URL>
<DATE> 2005/11/19/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
İstanbul Valisi 'Olaylar İstanbul'a taşınmak isteniyor' 
</HEADLINE>
<TEXT>

     İstanbul Valisi Muammer Güler, Beylikdüzü'nde dün düzenlenen bombalı saldırının bölücü örgüt tarafından yapıldığını belirterek olayların İstanbul'a taşınmak istendiğini söyledi. 
     Saldırının 'masum insanların öldürülmesine yönelik insanlık dışı hunharca bir girişim' olduğunu vurgulayan Güler, "Türkiye'nin birçok yerinde sergilenmek istenen oyunun İstanbul'a da taşınmak istendiğini biliyoruz'' dedi. 
     Vali Güler, Asılsız Ermeni İddialarıyla Mücadele Federasyonu ASEF tarafından The Marmara Oteli'nde düzenlenen konferansta habercilerin sorularını yanıtladı. 
     
     'Yaralılardan birinin durumu ağır' 
     Beylikdüzü'ndeki olayla ilgili her türlü incelemenin sürdüğünü belirten Güler, bir kişinin öldüğünü, hastanedeki yaralılardan birinin durumunun ağır olduğunu ve tedavilerin devam ettiğini söyledi. 
     Saldırının parça tesirli bir bomba ile yapıldığının belirlendiğini açıklayan Güler, bombanın cep telefonu düzeneğine bağlı olarak çöp konteynerine konulduğunu kaydetti. 
     Güler, bir habercinin 'Şemdinli'deki olaylarla bağlantısı olabilir mi ' yönündeki sorusuna da ''Türkiye'nin her yerinde bu amaçlı bir girişim olabilir. Elbette bölücü örgütün kafasında bir senaryo var. Ancak bunun gerçekleşmesi mümkün değil. Herkes, kararlı, duyarlı olarak, bu tür terör hareketlerinin başarılı olamayacağı inancını göstermelidir'' yorumu yaptı. 
     Beylikdüzü’nde dün akşam çöp kutusuna bırakılan bombanın patlaması sonucu 1 kişi öldü, 11 kişi de yaralanmıştı. Patlama Beylikdüzü’nde Tatilya Eğlence Merkezi'nin önündeki üst geçidin yakınında meydana gelmişti. Olayda kullanılan bombanın tipinin A-4 olduğu ortaya çıkmıştı. 
     
</TEXT>
</DOC>
