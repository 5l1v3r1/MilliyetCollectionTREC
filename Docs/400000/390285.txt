<DOC>
<DOCNO> 390285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/dunya/axdun02.html </URL>
<DATE> 2005/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğrudan uçuş istedi 
</HEADLINE>
<TEXT>


KKTC lideri Talat, ABD'nin resmi davetiyle geldiği Washington'da, Ercan Havaalanı'ndan uluslararası direkt uçuşlara izin verilmesi talebini yineledi 

YASEMİN ÇONGAR Washington 


KKTC Cumhurbaşkanı Mehmet Ali Talat, ABD Dışişleri Bakanı Condoleezza Rice'ın davetlisi olarak geldiği Washington'da, Kuzey Kıbrıs'ın izolasyonunun kaldırılması yönünde somut adımlar atılmasını istedi. 
Brookings Enstitüsü ile Stratejik ve Uluslararası Etütler Merkezi CSIS adlı fikir kuruluşlarının düzenlediği toplantıda konuşan Talat, "Şu anda her şeyden önemlisi üzerimizdeki izolasyonun kaldırılması. Bu, bölünmenin kalıcılaşmasına hizmet etmez. Aksine birleşmeyi kolaylaştırır Rum tarafı üzerinde çözüm baskısı oluşturur" dedi. Talat, ABD yönetiminin KKTC'ye yönelik önemli jestler yaptığını belirtirken, Washington'dan şimdi daha somut adımlar beklediklerini de vurguladı. 
ABD'den diğer ülkeleri Kuzey Kıbrıs'la temasa teşvik etmesini isteyen KKTC Cumhurbaşkanı, "Asıl sihir ise doğrudan uçuşlar olur" diyerek KKTC'nin Ercan Havaalanı ile ABD arasında direkt uçak seferleri talebini yineledi. 

BM'de girişim 
Bugün Rice'la görüşmesi planlanan, hafta başında da New York'ta BM Genel Sekreteri Kofi Annan'la buluşacak olan Talat, bir soru üzerine ABD'nin BM bünyesinde Kıbrıs için yeni girişim başlatılmasına destek vermesini de istedi. Talat, "ABD'nin Güvenlik Konseyi'ndeki nüfuzu biliniyor. Rusya gibi müzakerelerin yeniden başlamasına yardımcı tavır almayan ülkeler üzerinde bu nüfuz kullanılabilir" dedi. 


</TEXT>
</DOC>
