<DOC>
<DOCNO> 392155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/son/sondun09.html </URL>
<DATE> 2005/11/04/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Çin ve Vietnam'da kuş gribi salgını... 
</HEADLINE>
<TEXT>

     Çin ve Vietnam'da yeni bir kuş gribi salgınının ortaya çıktığı bildirildi. 
     Çin Tarım Bakanlığı, son salgının 26 Ekim'de Liaoning eyaletinin Badaohao köyünde ortaya çıktığını, 9 bin tavuğun hastalıktan ölmesi üzerine bölgedeki 370 bin kanatlı hayvanın itlaf edildiğini açıkladı. 
     Liaoning'de 13 milyon 900 bin kümes hayvanına kuş gribi aşısı vurulduğunu bildiren yetkililer, kuş gribi vakalarının daha da artabileceği uyarısında bulundular. 
     Vietnam'da ise bu hafta Bac Giang eyaletinin üç köyünde 3000 kümes hayvanının öldüğü açıklandı. 
     Yetkililer, bölgede kümes hayvanı taşınmasının yasaklandığını, çevrenin ilaçlandığını ve kümes hayvanlarının aşılandığını söylediler. 
     Hayvan sağlığı sorumlularından Hoang Van Nam, yeni kuş gribi vakalarına rastlanabileceğini, soğuk havanın hastalığın kolayca yayılmasına imkan sağladığını ifade etti. 
     Vietnamlı bilimadamları, yeni bir kuş gribi aşısını hükümet izin verdiğinde gönüllü insanlar üzerinde denemeye hazır olduklarını söylediler. 
     Dünya Sağlık Örgütü, kuş gribi virüsünün öldürücü tipi H5N1'nin şimdiye kadar 41'i Vietnam'da 62 kişinin ölümüne neden olduğunu bildiriyor. 2003 yılından beri Asya ülkelerinde hastalık nedeniyle ölen ve itlaf edilen tavuk sayısının 100 milyondan fazla olduğu belirtiliyor. 
     İnsanlarda kuş gribi vakalarına en çok hastalıklı hayvanlarla doğrudan temas eden kişilerde rastlanıyor. Uzmanlar, virüsün dönüşüme uğramasından ve kolayca insandan insana geçmesinden endişe ediyor. 
     Asya Kalkınma Bankası, dün yayımladığı raporda, insanlara bulaşan bir kuş gribi salgının çıkması durumunda Asya ekonomilerinin 283 milyar dolar zarar göreceği ve dünya ekonomisinin durgunluğa girebileceği uyarısında bulunmuştu. 
     
</TEXT>
</DOC>
