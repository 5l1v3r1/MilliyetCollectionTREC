<DOC>
<DOCNO> 351684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/siyaset/siy02.html </URL>
<DATE> 2005/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP'de 265 imza bulundu 
</HEADLINE>
<TEXT>


ÖNDER YILMAZ Ankara 


MHP'de, olağanüstü kongre isteyen muhaliflerin topladığı noter tasdikli imza sayısı 265'e ulaştı. Muhalifler, kongre stratejisini belirlemek için de hafta sonu Ankara'da toplanacak. 
MHP Genel Başkanı Devlet Bahçeli'ye karşı imza hareketi başlatan eski Ankara İl Başkanı Emin Yazıcı ile eski Merkez Yürütme Kurulu Üyesi Ercan Koç, olağanüstü kongre için gerekli 238 imza sınırını aştı. 300'e ulaşmayı hedefleyen muhalifler, Samsun, Giresun, Ordu, Trabzon, Hatay ve Gaziantep'e giderek çalışmalarına son noktayı koyacak. 

Adaylar da gelecek 
Muhalifler hafta sonu yapılacak toplantıya, genel başkanlık için ismi geçen Prof. Dr. Ümit Özdağ ile Ramiz Ongun, Namık Kemal Zeybek, Hüsnü Yusuf Gökalp ve Ramazan Mirzaoğlu'nu da davet edecek. Ayrıca genel merkezden bir temsilcinin katılması istenecek. 
Yazıcı, şunları kaydetti "Hareketimizi destekleyen herkesle oturup strateji belirleyeceğiz. Tüzükteki değişikliklerin ne olacağını, taleplerimizi, nasıl hareket edeceğimizi konuşacağız. Genel merkeze, 'Şu noktaya geldik, taleplerimizi oluştururken siz de bize katkıda bulunun' diyeceğiz. Temsilci göndermelerini isteyeceğiz. Toplantıda muhalif hareketin kanaat önderleri de bulunacak." 
Zirve sonrası kamuoyuna bir açıklama yapılacağını belirten Yazıcı, "Artık top genel merkezde. Genel başkanımızın daha önce yaptığı açıklama doğrultusunda hareket etmesini bekliyoruz. Yani kongrenin biran önce toplanmasını ümit ediyoruz" diye konuştu. 



</TEXT>
</DOC>
