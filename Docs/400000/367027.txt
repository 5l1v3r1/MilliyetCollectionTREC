<DOC>
<DOCNO> 367027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/soneko38.html </URL>
<DATE> 2005/08/04/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Genel Müdür Dervişoğlu Kendi isteğimle istifa ettim, zorlama yok 
</HEADLINE>
<TEXT>

     Zonguldak'ın Ereğli İlçesi'nde kurulu Ereğli Demir ve Çelik Fabrikaları ERDEMİR T.A.Ş Genel Müdürlüğü'nden istifa eden Kerim Dervişoğlu, ''ERDEMİR'den kendi isteğimle istifa ettim, herhangi zorlama söz konusu değildir'' dedi. 
     Dervişoğlu, ERDEMİR Misafirhanesi'nde gazetecilerle yaptığı veda toplantısında, fabrikanın kendisinin dördüncü evladı olduğunu, ERDEMİR'in başarılarını da takip etmeye devam edeceğini söyledi. 
     Demir-çelik sektörünün sürekli iniş ve çıkış gösterdiğini, şirketin iyi yönetilmesi durumunda da zarar etmeyeceğini belirten Dervişoğlu, şöyle konuştu 
     ''Başbakan Recep Tayyip Erdoğan'ın bizlere verdiği desteğe teşekkür ediyorum. ERDEMİR'den kendi isteğimle istifa ettim, herhangi zorlama söz konusu değildir. Şu anda başka kuruluşta görev almak gibi düşüncem yok. ERDEMİR benim ilk ve son işyerimdir. Buraya bir misyonu üstlenerek geldik ve onu tamamladık. Ayrılmamız bir şeyi değiştirmez. ERDEMİR'in içinde yetişmiş insanları var. Türk Bayrağı nasıl yere düşmeyecekse, ERDEMİR bayrağı da yere düşmeyecektir. Ereğli'de yaşamaktan ve ülkemizin pırlanta yüzük taşı ERDEMİR'e hizmet etmekten her zaman onur duydum.'' Görevi süresince Kurumsal Sosyal Sorumluluk adı altında okullara, kamu kurum ve kuruluşlara yardımlarda bulunarak bölgenin gelişimine katkı sağladıklarını anlatan Dervişoğlu, ''Fabrikada edindiğim bilgi ve birikimimi kitap haline getireceğim. ERDEMİR'in ülkemizde kalması önemli şeylerden birisidir. Özel kanun şekli devam etse daha iyi olur diye düşünüyorum'' dedi. 
     Ereğli Gazeteciler Derneği Başkanı Necati Günay, Dervişoğlu'na bölgeye katkılarından dolayı plaket verdi. 
     
</TEXT>
</DOC>
