<DOC>
<DOCNO> 382284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sonsiy09.html </URL>
<DATE> 2005/09/28/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Güler Sabancı AB'ye karşı olanlar her zaman bir neden bulur 
</HEADLINE>
<TEXT>

     3 Ekim öncesi Türkiye’de AB konusunda pek bir 
     hevesin olmadığı öne sürüldü. Financial Times gazetesi, AB’nin Rum Kesiminin tanınması taleplerinin AB’ye karşı olanlar için bir "nimet" oluşturduğu öne sürerken, gazeteye konuşan Sabancı Holding Yönetim Kurulu Başkanı Güler Sabancı da "Bu insanlar her zaman ve her yerde bu yolculuğa karşı çıkmak için bir neden bulur ve şu anda nedenleri vardır" dedi. Ekonomi gazetesi Financial Times, 3 Ekim öncesi Türkiye’deki iklimi değerlendirirken modern Türkiye’nin özelliklerinden biri olan "ilerici ile gerici" unsurlar arasındaki mücadelenin henüz sonuçlanmadığını kaydetti. Ermeni Konferansı’na karşı yapılacak gösterileri Avrupa’nın "eşiği"ndeki Türkiye’deki havanın bir yansıması olarak nitelendiren gazete, AB’ye katılma davetinin yapılmasını çok isteyen Türkiye’nin sanki şimdi daveti kabul etme konusunda tereddütleri olduğunu yazdı. Birçok Türkün AB’nin Türkiye’den neler istediği konusunda kuşkularının bulunduğu için ülkede AB konusunda pek bir heves olmadığını öne süren gazete, "Birçok Türk için 17 Aralık’tan bu yana AB tercübesi mutlu olmadı, çok az kazanç için çok fazla taviz söz konusu oldu" yorumunu yaptı. Rum Kesimini tanıma taleplerinin Türkiye’nin AB üyeliğine karşı olanlar için bir "nimet" olduğunu savunan gazete Financial Times, "Türkiye’nin önde gelen işkadını" olarak tanıttığı Sabancı Holding Yönetim Kurulu Başkanı Güler Sabancı’nın görüşlerine de yer verdi. Güler Sabancı, Türkiye’de her zaman toplumun bir kısmının AB üyeliğine karşı çıktığını belirtirken "Bu insanlar her zaman ve her yerde bu yolculuğa karşı çıkmak için bir neden bulur ve şu anda nedenleri vardır" dedi. Sabancı, AB’ye karşı çıkanların, Türk toplumunun çoğunu temsil etmediğini de ifade etti. 
     
     SÜREÇ TÜRKİYE’Yİ DEĞİŞTİRECEK 
     Güler Sabancı, AB’ye katılma sürecinin Türkiye’yi değiştireceğini, birliğe daha uyumlu olmasını sağlayacağı inancını dile getirirken Türkiye’nin eninde sonunda AB’ye katılacağından emin olduğunu da söyledi. 
     Financial Times gazetesi, Sabancı Üniversitesi’nin Ermeni Konferansı’nı düzenleyen üniversitelerden biri olduğuna dikkat çekerken Sabancı, ifade özgürlüğüne ilişkin tartışmaların bu tür konuların öneminin artan bilincini yansıttığı inancını dile getirdi. 
     Güler Sabancı, "Bu çok uzun bir yolculuk ve bu yolculuk sırasında Türkiye değişecek. AB’ye girecek olan Türkiye, bugünkü Türkiye olmayacak" ifadesini de kullandı. 
     
     ÖYMEN ERKEN KUTLAMA ANLAMSIZ 
     Financial Times’e de konuşan GHP Genel Başkan Yardımcısı Onur Öymen de "Türkiye, tam üye olarak AB’ye katılacağı gün tarihi bir gün olacak" dedi. Buna karşın Öymen, erken bir kutlamanın anlamsız olacağını da söyledi. 
     ODTÜ Rektörü Prof. Dr. Ural Akbulut da "Katılım sürecinin başarılı olacağına inanıyorum ancak bir yıl öncesine göre daha az iyimserim" görüşünü dile getirdi. 
     
</TEXT>
</DOC>
