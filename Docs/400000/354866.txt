<DOC>
<DOCNO> 354866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sontur42.html </URL>
<DATE> 2005/06/23/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Galatasaray İlköğretim Okulu kura çekiminde 50 çocuk güldü 
</HEADLINE>
<TEXT>

     Galatasaray İlköğretim Okulu'nda eğitim görmek için ön kayıt yaptıran 1958 çocuktan 50'si, kurayla belirlendi. 
     Galatasaray Lisesi'nin bahçesinde yapılan kura çekimi, Beyoğlu İlçe Milli Eğitim Müdür Yardımcısı Yaşar Latif Akser, Beyoğlu 15. Noter Vekili Hatice Mutafoğlu, Milli Piyango İdaresi Galatasaray Şube Müdürü Hulusi Doğru, Galatasaray İlköğretim Okulu Müdürü Gülnur Görgün, Galatasaray Lisesi Müdür Başyardımcısı Ümit Karaderi ve Galatasaray Lisesi Bilgi İşlem Daire Başkanı Şükran Gerçeker'in huzurunda gerçekleştirildi. 
     Galatasaray Lisesi mezunu tiyatro sanatçısı ve müzisyen Renan Bilek'in sunduğu kura çekimi, topların konulduğu cam fanustan düşmemesi nedeniyle gecikmeli olarak başladı. 
     Çekilişe çocuklarıyla birlikte katılan aileler ise Galatasaray Lisesi'nin bahçesine girmek için dış kapıdan itibaren uzun kuyruklar oluşturdular. 
     Çekiliş sonucunda çocuğu kurayı kazanan bazı aileler sevinçten ağlarken, kazanamayan çocuklar ile velileri ise üzüntüyle okul bahçesinden ayrıldılar. 
     Her öğrencinin ön kayıt için 500 milyon lira yatırdığı çekilişte, toplam 979 milyar lira okula bağış olarak kalıyor. 
     Kesin kayıt için de bu yıl 2004'te olduğu gibi öğrenci başına 6 milyar lira alınacak. 
     Galatasaray İlköğretim Okulu'na kesin kayıtlar, 27-29 Haziran tarihleri arasında yapılacak. 
     Öte yandan bazı özel okullardan görevliler, Galatasaray Lisesi'nin önünde, çocuğu kurayı kazanamayan velilere okullarını tanıtıcı broşürler verdiler. 
     
</TEXT>
</DOC>
