<DOC>
<DOCNO> 380345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sontur11.html </URL>
<DATE> 2005/09/21/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Matematik öğretmenliği, 'Tıp'ı solladı 
</HEADLINE>
<TEXT>

     Selçuk Üniversitesi SÜ Eğitim Fakültesi Matematik Öğretmenliği Bölüm Başkanı Prof. Dr. Hasan Şenay, matematik öğretmenliği bölümünün, ÖSS’de en yüksek puanla kazanılan bölümler arasında kabul edilen Tıp Fakültesi’nin taban puanını geride bıraktığını söyledi. 
     Prof. Dr. Şenay, AA muhabirine yaptığı açıklamada, 3 yıldır matematik öğretmenliği bölümlerinin taban puanlarının, tıp fakülteleriyle yarışır duruma geldiğini, bu yıl ise matematik öğretmenliklerinin tıp fakültesini bariz şekilde geride bıraktığını söyledi. 
     Üniversite giriş sınavında, matematik öğretmenliği bölümlerine olan yoğun talebin, ülke genelinde üniversitelerin bu bölümlerinin taban puanlarını önemli ölçüde artırdığına dikkat çeken Şenay, şunları kaydetti 
     "SÜ Meram Tıp Fakültesi bu yıl ÖSS’den 359 ile 371 arası fen puanı alan öğrencileri kabul etti. SÜ Matematik Öğretmenliği Bölümü’ne ise 362 ve 372 aralığında fen puanı alan öğrenciler girebildi. Yani, matematik öğretmenliği bölümü, ÖSS’de en yüksek puanla kazanılan bölümlerden kabul edilen tıp fakültesinin taban puanını geride bıraktı. Bu durum, SÜ dışındaki üniversitelerde benzer şekillerde gerçekleşti. Matematik öğretmenliği bölümlerinin tıp fakültelerini geride bırakması bizim açımızdan sevindirici. Çünkü matematik, bilim ve teknolojinin temelidir. Matematik öğretmenliğinin yoğun şekilde talep edilmesinin nedenleri bana göre, mezuniyet sonrasında iş garantisi, özel okul ve dershanelerde çalışabilme avantajı ile verilen özel derslerin sağladığı hatırı sayılır maddi kazanç." Şenay, nedeni ne olursa olsun matematiğe gösterilen yoğun ilginin Türk toplumu adına sevindirici olduğunu, bu ilginin Türkiye’nin modern bilgi toplumu olma yolunda ilerlendiğinin göstergesi olduğunu sözlerine ekledi. 
     
     TIP MESLEĞİNDEKİ ZORLUKLAR 
     Konya-Karaman Tabip Odası Başkanı Prof. Dr. Ömer Karahan ise matematik öğretmenliğine olan yoğun talebin Tıp Fakültesi’nin öneminin azaldığı anlamına gelmeyeceğini ancak, bu somut sonucun Türk tıbbında yaşanan sorunların hatırlanmasını sağlaması gerektiğini belirtti. 
     Tıp okumanın son derece sancılı bir iş olduğunu ifade eden Karahan, şöyle konuştu 
     "Türkiye’de 4 yılda matematik öğretmeni olup bir okula atanarak kişi geleceğini garanti edebiliyor. Ancak 6 yıl tıp fakültesi okuyan kişi atama beklediği için işsiz kalabiliyor. Ya da ücra bir sağlık ocağında çok az bir ücretle geçim sıkıntısı çekiyor. Uzman doktor olmak için de son derece zor bir sınav olan TUS kazanıldıktan sonra, daha yıllarca okumak gerekiyor. Normal haftalık çalışma süresi 45 saat olan bir ülkede tıp fakültelerindeki asistanların haftalık çalışma süresi 130 saate çıkabiliyor. Gençliğini feda ederek doktor olmak istemeyen öğrenciler de, belki haklı olarak kolayca iş bulup daha yüksek ücretle çalışacağı matematik öğretmenliğini tercih edebiliyor." Karahan, matematik öğretmenliği bölümünün tıp fakültesine sağladığı üstünlüğün uzun süre devam etmeyebileceğini, şartların değişmesi durumunda tıp fakültelerinin esi popülerliğine yeniden kavuşabileceğini sözlerine ekledi. 
     
</TEXT>
</DOC>
