<DOC>
<DOCNO> 357202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/siyaset/axsiy01.html </URL>
<DATE> 2005/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan, Teziç'in susmasını istedi 
</HEADLINE>
<TEXT>


Çelik, YÖK Başkanı için, "Bilim adamları, siyaset kurumunu hedef alan beyanlarda bulunamaz" dedi 

ANKARA Milliyet 


Milli Eğitim Bakanı Hüseyin Çelik, YÖK Başkanı Prof. Dr. Erdoğan Teziç'in "muhalif parti sözcüsü" gibi tehditk r ifadeler kullandığını belirterek, "Yükseköğretim Kanunu'nun katsayıyla ilgili 45. maddesini, bugünkü gibi düzenleyen milli irade, aynı maddeyi farklı şekilde de düzenleyebilir" dedi. 
İmam hatip ve meslek lisesi öğrencilerine uygulanan farklı katsayıyı "zulüm" olarak nitelendiren Erdoğan'a, "Hepimizin çocuklarının ABD'de okuma şansı yok" diyen Teziç'e, Çelik'ten yazılı yanıt geldi. Teziç'in hükümete, Erdoğan'a ve TBMM'ye yönelik hoş olmayan ifadeler kullandığını belirten Çelik, "Teknokratlar, bürokratlar ve bilim adamları, siyaset kurumunu hedef alan beyanlarda bulunamazlar" diye konuştu. 26 Haziran'da kendisinin de katıldığı YÖK Genel Kurulu'nda uzlaşılamayan tek konunun ÖSS olduğunu belirten Çelik, şunları kaydetti 
"Teziç'in muhalif parti sözcüsü gibi hükümete, Başbakan'a, hatta TBMM'ye yönelik tehditk r olarak nitelenebilecek ifadeleri esefle karşılanmıştır. Başkan'ın katsayıyla ilgili yasal düzenleme yapılmasını, gerginlik, hatta, üniversitelerin ayaklanma sebebi olacağını ima etmesi, hukuk devleti ve demokratik anlayışla bağdaşmadığı gibi bir anayasa hukukçusu olan Teziç'e yakışmamıştır. Teziç, bazen Meclis Başkanı'nı, bazen Başbakan'ı, zaman zaman da şahsımı hedef alan 'haddi tecavüz' anlamına gelecek beyanlarda bulunmaktadır." 

İmajına zarar verir 
"Teziç, devlet adamlığı sorumluluğumuzu ve nezaketimizi zaaf gibi telakki ederek bu tür konuşmalara devam ederse, ülkeye, başında bulunduğu kuruma ve bilim adamlığı imajına zarar verir. Halkımızın ve bizim hiç istemediğimiz gerginlikler işte o zaman olur." 
AKP Genel Başkan Yardımcısı Dengir Mir Mehmet Fırat da, Teziç'in sözlerini, "Kalkıp demagoji yaparak, işte efendim, 'Herkes çocuklarını ABD'ye gönderemiyor' demek, bu basiretsizliklerini ve görevlerini yapmaktaki ihmallerini örtemez" dedi. Fırat, şu eleştiriyi yaptı "Türkiye'de YÖK Başkanı Teziç'in başında bulunduğu üniversitelerinden hangisi ilk 500 üniversite arasında, kaç üniversitesi ilk 700 üniversite arasında. Teziç'in cevaplaması gereken soru budur." 


</TEXT>
</DOC>
