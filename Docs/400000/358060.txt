<DOC>
<DOCNO> 358060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/soneko45.html </URL>
<DATE> 2005/07/04/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Dışbank, Fortis'e devredildi... 
</HEADLINE>
<TEXT>

     Dış Ticaret Bankası'nın DIŞBANK çoğunluk hisseleri, Hollanda-Belçika sermayeli Fortis Bank SA NV'ye devredildi. 
     Bankanın ana hissedarları Doğan Grubu, Doğan Ailesi, Dışbank Mensupları Emekli Sandığı ve Dışbank Mensupları Güvenlik Vakfı ile DIŞBANK'ın yüzde 89.34 oranındaki hissesinin 880 milyon 25 bin 3 avroya satışı konusunda anlaşma imzalayan Fortis Bank, hisse devir anlaşmasını imzalayarak bankanın yönetimini bugün devraldı. Anlaşmaya konu paranın transferi de gerçekleştirildi. 
     Doğan Grubu Başkanı ve bankanın büyük hissedarı Aydın Doğan, üst kademe yöneticilerine yaptığı bir konuşmayla Dışbank'a veda etti. 
     Aydın Doğan konuşmasında, bir başarı hikayesinin kutlaması için birarada olduklarını ifade ederek, ''Küçük bir banka olarak bugüne getirdiğimiz Dışbank'ı bugün uluslararası bir marka olma yolunda devrediyoruz'' dedi. 
     Bundan sadece 11 yıl önce bankayı aldıkları zaman özvarlığının 25 milyon dolardan, aktif büyüklüğünün de 500 milyon dolardan az olduğunu, sadece 20 şubesinin bulunduğunu ve 700 kişinin çalıştığını anlatan Doğan, şöyle devam etti 
     ''Şimdi aradan 11 yıl geçti. 11 yıl kurumların ömründe öyle uzun bir süre değildir. Ama bakın, 1990'ların o Dışbank'ı bugün hangi büyüklüğe geldi. Bugün bankanın özvarlığı 700 milyon dolara ulaşmaktadır. 5.5 milyar dolardan fazla aktif büyüklüğü, 170'den çok şubesi vardır. Ve ben, bugün 4500 çalışanı olan, büyük bir kurumun yöneticileri önünde konuşuyorum. 11 yıllık bu bilanço, hiç şüphesiz artılarla kapatılmış bir başarı bilançosudur. 
     İçinizden şunu söylediğinizi işitir gibi oluyorum. Öyleyse bu hüzün niye Çok basit. Bu bir veda hüznüdür... Dışbank'a benimle başlayan, birlikte bu başarılara imzasını atan, çalıştığı müesseseye inanmış, onu kendi ailesi saymış, büyük bir arkadaş gurubuna veda ediyorum.'' 
     
     DIŞBANK İLE YOLLARINI AYIRMA NEDENİ 
     Aydın Doğan, bankayı satış nedenini de şöyle açıkladı 
     ''Biliyorum yine içinizden bana şu soruyu soracaksınız. Bu kadar başarılı bir banka kurmuşken, birlikte çalıştığınız arkadaşlarınızı bu kadar seviyorken ve ayrılmaktan da hüzün duyuyorsanız, bankayı niye satıyorsunuz Buna da bütün samimiyetimle cevap vereyim. Türkiye ve dünya son 10 yılda birkaç büyük ekonomik kriz atlattı. Dışbank bütün bu ağır sınavlardan başarıyla geçti. Dimdik ayakta kaldı. Başka bazı bankalar batarken, Dışbank reytinglerini yükseltti. Ama önümde başka gerçekler vardı. Çocuklarım bankacılıktan çok medya işiyle ilgilenmeyi seviyor, Ve ne yazık ki medya ile bankacılık kolay bir yol arkadaşlığı yapamıyor. Benim açımdan sorun olmasa bile, dışardan algılamalar farklı olabiliyor. İşte bu nedenden dolayı Dışbank'la yollarımı ayırmak zorunda hissettim.'' Hislerinin karışık olduğunu, üzüntü ile mutluluk arasında gidip geldiğini ifade eden Aydın Doğan, iki bakımdan mutlu olduğunu kaydederek, şunları söyledi 
     ''Birincisi bu kadar çok severek büyüttüğümüz bankamızı Avrupa'nın en güçlü finans kuruluşlarından birine devrediyoruz. Fortis, sadece kendi ülkesinde değil, bütün Avrupa'da ve hatta dünyada başarısı, güvenilirliği ve saygınlığı ile bilinen bir müessese. Son 10 yılın en başarılı finans kuruluşlarından biri. Siz arkadaşlarımı böyle sağlam ve başarılı bir kuruma emanet ettiğim için mutluyum. Bu konuda kendime düşen sorumluluğu yerine getirdiğimi düşünüyorum. 
     İkincisi Avrupa Birliği yolunda emin adımlarla yürüyen Türkiye'ye kuvvetli bir Avrupa bankası ve sermayesi gelmesinden dolayı mutluyum.'' Aydın Doğan, 11 yıl boyunca bankayı bütün krizlerden korudukları, her geçen yıl başarısını pekiştirdikleri ve başını dik tutmasını sağladıkları için yöneticilere teşekkür etti. 
     Doğan, ''Çok iyi bir dayanışma gösterdik. Ben sizin başınızı eğdirtmedim, siz de benim başımı'' dedi. 
     Fortis'in yöneticilerine de seslenen Doğan, iyi bir banka devrettiklerini vurguladı. Aydın Doğan, ''Sizin uluslararası çaptaki yönetiminiz Dışbanklıların kanıtlanmış becerisi ile birleşince çok güzel şeylerin olacağına güveniyorum. İstikbal vadeden bir ülkeye geliyorsunuz. Batı standartlarına ve değerlerine ulaşmak isteyen bir halka hizmet sunacaksınız. Başarılı olacağınıza inanıyorum'' dedi. 
     Aydın Doğan, Türkiye'ye, Dışbank'a ve kendilerine gösterilen güven için Fortis Bank yöneticilerine teşekkür etti. 
     
</TEXT>
</DOC>
