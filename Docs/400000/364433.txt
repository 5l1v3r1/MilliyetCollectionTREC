<DOC>
<DOCNO> 364433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sonspo12.html </URL>
<DATE> 2005/07/26/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Fatih Terim yeni yıldızlar arıyor 
</HEADLINE>
<TEXT>

     Milli Takımlar Başsorumlusu Fatih Terim, futbol milli takımların yeniden yapılanması projesi kapsamında bölge sorumluları ve antrenörleriyle İstanbul’da biraraya geldi. 
     Lütfi Kırdar Uluslararası Kongre ve Sergi Sarayı’nda "Yıldızların Peşinde" olarak adlandırılan toplantı başladı. Toplantıya Terim’in yanı sıra, yardımcıları Müfit Erkasap, Oğuz Çetin ve Mehmet Özdilek, kaleci antrenörü Eser Özaltındere ile A 2, ümit ve genç milli takım sorumluları da katıldı. 
     Toplantı basına kapalı yapılırken, Fatih Terim, verilen arada basın mensuplarının sorularını yanıtladı. Terim, yetenekli gençler bulma ve yeni yıldızlar yetiştirme adına bölge sorumlularının kendileri için çok önemli olduğunu belirterek, "Nasıl bir yol haritası çizeceğiz, neleri yapacağız, bunları konuşuyoruz. Ayrıca, burada birlikte çalışacağımız bazı arkadaşlarla tanışma imkanı da bulduk. Buradan güzel şeyler ortaya çıkacağını düşünüyorum" diye konuştu. 
     Toplantı öğleden sonra da devam edecek. 
     
</TEXT>
</DOC>
