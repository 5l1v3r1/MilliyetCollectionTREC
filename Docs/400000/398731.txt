<DOC>
<DOCNO> 398731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sontur02.html </URL>
<DATE> 2005/11/28/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Davayı kazandılar, ortada para yok 
</HEADLINE>
<TEXT>

     İZMİR, DHA 

İZMİR'in Balçova İlçesi'nde 1994 yılında yaşadıkları villada başlarından kurşunlanarak öldürülen galerici 36 yaşındaki Ömer Özden Cebecioğlu ile bir süre mankenlik yapan sevgilisi 21 yaşındaki Emra Taşan cinayeti hala aydınlatılamazken, yastığa koydukları ileri sürülen paralar ilginç davalara konu oldu. 
     Balçova'da 6 Kasım 1994'te, galerici Ömer Özden Cebecioğlu ve bir süre mankenlik yapan sevgilisi Emra Taşan, oturdukları villa tipi evde başlarından kurşunlanarak öldürüldü. Cebecioğlu'nun otomobili bir süre sonra Buca İlçesi Şirinyer semtinde yakılmış halde bulundu. Evde yapılan incelemede 1 milyar 300 milyon lira 1994 yılı rakamlarına göre alındığı anlaşıldı. Polis bu cinayetin ardından yüzlerce kişiyi sorguladı. Ancak genç aşıkların neden ve kim tarafından öldürüldüğü bir türlü belirlenemedi. 
     
     YASTIKTA PARA İDDİASI 
     Oğlunun ölümünün adından evindeki eşyayı ihtiyacı olanlara dağıtan anne Mübeccel Cebecioğlu, bir yastığı da evlerinin altındaki kahvede çalışan garson Murat Çelik ve kardeşi Nuriye Çelik'e verdi. Yastığı aldıktan sonra bol para harcayıp lüks yaşamaya başladığı öne sürülen Çelik kardeşler, çevresindekilerin dikkatini çekti. Yastıkta altın ve para buldukları söylentisi anne Cebecioğlu'nun da kulağına gitti. Bunun üzerine yaşlı kadın polise başvurup, oğlunun yastığının içinde para ve ziynet eşyası sakladığını ve bunların alınmış olduğunu iddia etti. 
     
     PARA VE ALTINLARA EL KONULDU 
     Şikayet üzerine iki kardeş 1998 yılında gözaltına alınıp sorgulandı. İki kardeş, Özden Cebecioğlu'nun yastığını aldıklarını, ancak bunu daha sonra yaktıklarını söyledi, Çelik kardeşler tutuksuz yargılanmak üzere serbest bırakıldı. Haklarında İzmir 5'inci Sulh Ceza Mahkemesi'nde Buluntu eşyayı almak’ suçundan 1'er yıl hapis cezası istemiyle dava açıldı. 
     Soruşturmayı yürüten savcı, poliste verilen ifade ve anne Mübeccel Cebecioğlu'nun iddiasını dikkate alarak Çelik kardeşlere ait banka hesaplarında bulunan 10 bin dolar, 8 bin mark, 2 altın kolye, 4 altın yüzük, 2 altın bilezik ve 4 parça halinde altın setine de el koydu. 
     Duruşmalarda, polisteki sorgusunda işkence gördüğünü öne süren Nuriye Çelik yedi günlük doktor raporunu da delil olarak sundu. İfadesinin polisler tarafından yazıldığını belirten Çelik, suçlamaları kabul etmedi. Baskı altında tutulduğu için ifadeyi imzalamak zorunda kaldığını kaydeden Murat Çelik de elindeki paranın kendisinin değil Japonya'daki eniştesine ait olduğunu söyleyerek suçsuz olduğunu öne sürdü. Çelik'in eniştesi Yılmaz Bingöl de mahkemeye gelerek, gönderdiği paralarla ilgili dekontları delil olarak gösterdi. Dava sürerken soruşturmayı yürüten savcı, el konulan para ve altınları, talimat vererek Tereke Hakimliği'ne gönderdi. Mahkeme, Çelik kardeşlerden alınanları Ömer Özden Cebecioğlu'nun mirasına dahil etti. Bir yıl sonra suçsuz bulunan iki kardeş beraat etti. 
     
     BAKANLIĞA TAZMİNAT DAVASI 
     Çelik kardeşler, kendilerini aklayan beraat kararının ardından para ve altınlarını geri almak için İzmir Cumhuriyet Başsavcılığı'na başvurdu. Elkonulan para ve altınların Cebecioğlu'nun mirası olarak verildiğini öğrenince şoke oldu. Çelik kardeşler, Ömer Özden Cebecioğlu'nun mirascısı olan annesi Mübeccel Cebecioğlu'nu ararken başka bir gerçekle karşılaştı. Anne Cebecioğlu'nun 2000 yılında trafik kazasında öldüğü ve ardında hiç bir miras bırakmadığı anlaşıldı. 
     Çelik kardeşlerin avukatı müvekkilerinden zaptedilenlerin dava bitene kadar adli emanette tutulması gerektiğini belirterek, Ankara İdare Mahkemesi'ne başvurup, savcılık hakkında şikayetçi oldu. Mahkeme davanın Ankara'da değil İzmir İdare Mahkemesi'nde açılması gerektiğini belirtip dosyayı İzmir'e gönderdi. Dosya İzmir İdare Mahkemesi'nde 1.5 yıl bekledikten sonra davanın savcılığa değil Tereke Hakimliği'ne karşı açılması gerektiğini belirterek dava için takipsizlik’ kararı verdi. Çelik, kardeşler bunun üzerine de Adalet Bakanlığı aleyhine 300 bin YTL tazminat davası açtı. 
     
</TEXT>
</DOC>
