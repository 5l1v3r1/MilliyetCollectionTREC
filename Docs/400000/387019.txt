<DOC>
<DOCNO> 387019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/16/guncel/axgun01.html </URL>
<DATE> 2005/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızıksa'da karantina süresi uzatılmayacak 
</HEADLINE>
<TEXT>


Kızıksa beldesi merkezi ve Manyas Gölü'nü çevreleyen 28 köyü kapsayan 10 kilometrelik alanda kuş gribine karşı konulan karantina 29 Ekim'de kalkacak 

IŞIL ARSLAN n NAİL KAHRAMAN - SÜLEYMAN ÖZDEMİR Balıkesir DHA 

Balıkesir Vali Vekili Halil Yavuz Kaya, Kızıksa beldesi merkezi ve Manyas Gölü'nü çevreleyen 28 köyü kapsayan 10 kilometrelik alanda kuş gribine karşı geçen hafta cumartesi günü konulan karantinanın 29 Ekim'de kalkacağını ve sürenin uzatılmayacağını açıkladı. Bölgedeki evlerin kümeslerinde bulunan 300 kanatlı hayvan önceki gece itlaf edildi. İtlaf edilen tavuk, hindi, kaz, ördek, güvercin ve civciv sayısı 9000'e ulaştı. 
Kuş gribinin son derece tehlikeli olduğuna dikkat çeken Kaya, 21 gün olan karantina süresinin 29 Ekim'de sona ereceğini açıkladı. Acil eylem planıyla salgının yaygınlaşmasını önlediklerini kaydeden Kaya, "Ancak olumsuz koşullarda karantina uzatılır. Aksi halde uzatmayacağız" dedi. 

'Sektöre sahip çıkın' 
Salgının tavukçuluk sektörünü olumsuz etkilediğini söyleyen Kaya, "Sektör çok zor günler geçiriyor. Kapasite düştü. Kuş gribi bu sektöre girmedi. Gerekli önlemler alındı. Panik havasından kurtulup sektöre sahip çıkmak gerekiyor" diye konuştu. 
Bandırma Tarım İlçe Müdürü Osman Nuri Kale, AB standartlarında olan Bandırma'daki tavukçuluk sektörünün, kuş gribinden etkilenmediğini belirterek, şunları söyledi 
"Günde 400 bine yakın tavuk kesilip piyasaya sürülüyordu. Şimdi kesilen tavuklar maalesef satılmıyor ve soğuk havada depolanıyor. Banvit, Şeker Piliç, Bu Piliç ve Bozlar Piliç gerekli önlemleri fazlasıyla aldı. Endişe ve panik yersiz." 

Yasağa rağmen canlı tavuklar pazarda 

DAVUT AKTAŞ Samsun DHA 
Tarım ve Köyişleri Bakanlığı'nın yasağına rağmen, Samsun'daki semt pazarlarında canlı tavuk satışı sürüyor. Uyarılara rağmen pazarlara gelen köylüler, daha önce 10 YTL'ye sattıkları tavuklarını 3-5 YTL'den satmaya başladı. Köylüler, halkın tavuklara ilgi göstermemesinden yakındı. 

'Turizm etkilenmedi' 

SİNAN TOROS İstanbul 
Kültür ve Turizm Bakanı Atilla Koç, kuş gribinden dolayı turizmde şu ana kadar rezervasyon iptali olmadığını söyledi. Müze açılışına katılmak üzere dün Almanya'ya giden Koç, hareketinden önce Atatürk Havalimanı'nda yaptığı açıklamada, kuş gribinin turizmi etkilemediğini belirterek, son 10 aylık dönemde turizmde yüzde 22'lik bir artış yaşandığını söyledi. Koç şöyle devam etti "Şimdiye kadar da rezervazyon iptali söz konusu değil. Ama hepimiz çok titiziz." 

'Bulaşma riski yok' 

Sağlık Bakanlığı Temel Sağlık Hizmetleri Genel Müdürlüğü Zoonoz ve Paraziter Hastalıklar Şube Müdürü Ramazan Uzun, kuş gribi için kuluçka süresinin 2 ya da 4 gün olduğunu belirterek, "Hastalık geçen hafta ortaya çıktığına göre kuluçka süresi tamamlanmıştır. Bundan sonra ne hayvanlar ne de insanlar için bir tehlike söz konusudur" dedi. Uzun, "Eğer herhangi bir bulaşma olsaydı şimdiye kadar çoktan ortaya çıkardı" diye konuştu. 


</TEXT>
</DOC>
