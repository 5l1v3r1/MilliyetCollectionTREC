<DOC>
<DOCNO> 379894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/sondun25.html </URL>
<DATE> 2005/09/20/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Bild Almanya'ya Jamaika koalisyonu mu geliyor 
</HEADLINE>
<TEXT>

     Almanya'da önceki gün yapılan 16. genel seçimlerden sonra koalisyon oluşturma çabaları gazetelerde geniş şekilde yer almaya devam ediyor. 
     Bild gazetesi, ''Jamaika koalisyonu mu geliyor '' başlığıyla birinci sayfadan yayımladığı haberde, Birlik partileri CDU CSU , Yeşiller ve Hür Demokrat Parti'nin FDP koalisyon hükümeti oluşturabileceklerine işaret edilerek, Dışişleri Bakanı Joschka Fischer, Hıristiyan Demokrat Birlik Partisi CDU Genel Başkanı Angela Merkel ve FDP Genel Başkanı Guido Westerwelle'yi Jamaikalılar gibi örgülü saçlarla gösteren bir fotomontaja yer verdi. 
     Gazete, Jamaika'nın ulusal bayrağında Yeşiller'i simgeleyen yeşil, Birlik partilerini simgeleyen siyah ve FDP'yi simgeleyen sarı renklerin bulunduğu için bu 3 partinin oluşturabileceği koalisyona ''Jamaika koalisyonu'' adını verdi. 
     Merkel'in siyasi kaderinin gelecek günlerde belirleneceği görüşüne de yer verilen haberde, Başbakan Gerhard Schröder'in ne düşündüğünü ise henüz en yakın arkadaşlarının bile bilmediği, görevde kalmak istediğini söylediği, ancak bunu nasıl başaracağının hala merak konusu olduğu belirtildi. 
     Berliner Kurier gazetesi de benzer bir fotomontaja yer vererek, Merkel, Westerwelle ile Tarım ve Tüketicileri Koruma Bakanı Renate Künast'ı Jamaikalılar gibi gösterdi. 
     ''Gizli bir plandan'' söz edilen haberde, Schröder'in diğer partilerle anlaşmaya vararak 2 yıl süreyle Başbakan olarak kalabileceği, daha sonra da görevi CDU'ya devredebileceği savunuldu. 
     Berlin'de yayımlanan B.Z gazetesi ise Schröder'in tutumunu siyasi bir taktik olarak nitelendirerek, Schröder'in, CDU ile Bavyera eyaletindeki kardeş parti konumundaki CSU'yu birbirine düşürerek, her ikisini de ayrı partiler olarak göstermek ve böylece SPD'yi ülkedeki en güçlü parti şeklinde göstererek Cumhurbaşkanı Horst Köhler'den hükümeti kurma görevini almak istediği görüşüne yer verdi. 
     Merkel'in ise bugün Birlik partilerinin Federal Meclis grubunda yapılacak oylamada yeniden meclis grup başkanlığına seçilerek konumunu güçlendirmek ve böylece yeni hükümeti kurma görevinin kendisine verilmesini sağlamak istediği savunuldu. 
     Diğer büyük Alman gazeteleri de Başbakanlık mücadelesinin sürdüğünü, koalisyon oluşturulması konusunda SPD ile CDU'nun birbirlerini karşılıklı olarak engellediklerini yazdılar. 
     
</TEXT>
</DOC>
