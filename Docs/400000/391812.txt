<DOC>
<DOCNO> 391812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/sonyas01.html </URL>
<DATE> 2005/11/02/ </DATE>
<TIME> 04.25 </TIME>
<AUTHOR>  </AUTHOR>
<HEADLINE>
Anadolu Ateşi, New York'u yakacak .. 
</HEADLINE>
<TEXT>

     Sibirya'dan Katar'a, Japonya'dan ABD'ye kadar 32 ülkede 850 gösteri ile 6 milyon seyirciye ulaşan dans topluluğu ''Anadolu Ateşi''nin, New York gösterisinin kapalı gişe olacağı bildirildi. 
     Dans topluluğunun Basın ve Halkla İlişkiler Sorumlusu Özlem İşler'in verdiği bilgiye göre, ''Anadolu Ateşi''nin 6 Kasım'da New York'taki Madison Square Garden'da yapacağı gösterinin tüm biletleri günler öncesinden tükendi. 
     Amerika turnesini tamamen kendi olanaklarıyla gerçekleştiren Anadolu Ateşi'nin tüm biletlerinin gösteri tarihinden bir hafta önce tükendiğini ifade eden İşler, ''Biletlerimizin bir hafta öncesinden bitmesi bizim için olduğu kadar Türkiye için de büyük bir başarıdır'' dedi. 
     ABD turnesinin prodüksiyon ve promosyonunu ''Jack Utsick Presents Worldwide Entertainment'' firmasının üstlendiğini kaydeden İşler, bu firmanın dünyanın en büyük 3. prodüksiyon ve promosyon şirketi olduğunu kaydetti. 
     Anadolu Ateşi, ABD turnesi kapsamında ilk olarak yarın akşam Chicago'da, Chicago Theater'da sahne alacak. 3-4 Kasım'da ABD Dışişleri Bakanlığı Ekonomik İlişkiler Kurulu'nun düzenlediği Şarap ve Yemek Festivali'nin Özel Konuğu olarak Orlando'da gösteriler sunacak olan Anadolu Ateşi, 6 Kasım'da da New York'ta seyircilerle buluşacak. 
     
</TEXT>
</DOC>
