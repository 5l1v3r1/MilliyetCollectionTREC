<DOC>
<DOCNO> 376916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/guncel/axgun02.html </URL>
<DATE> 2005/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
0-3 kilometre 86 YTL oldu 
</HEADLINE>
<TEXT>


İstanbul'da yüzde 17 zam oranında anlaşıldı. Ankara'da ise zammın yüzde 13 olduğu açıklandı. Ancak Gökçek, "Zam geçersiz" dedi 

İSTANBUL, ANKARA Milliyet 

Ulaşım Koordinasyon Merkezi UKOME , İstanbul'daki okul servis ücretlerine bu yıl yapılacak zam oranını yüzde 17 olarak belirledi. İstanbul Büyükşehir Belediyesi Genel Sekreteri Ramazan Evren, gerekçesini akaryakıt ve işçilik ücretlerindeki artışa bağladığı zam kararının İstanbul Belediye Başkanı Kadir Topbaş'ın onayından sonra yürürlüğe gireceğini vurguladı. 

Başkent'te zam kavgası 
Ankara'da ise servis ücretlerine yüzde 13 zam yapıldı. Zam oranını Umum Servis Aracı İşletmecileri Odası Başkanı Cengiz Nergiz açıklarken, Ankara Belediye Başkanı Melih Gökçek, zammın geçersiz olduğunu bildirdi. Gökçek, "Ücretleri belirleme yetkisi Ulaşım Koordinasyon Merkezi'ndedir. Bu kuruldan zam tarifesi geçmedi" dedi. 

İşte zamlı fiyatlar 

İstanbul'da yüzde 17 artışlı KDV dahil servis ücretleri şöyle oldu 0-3 kilometre 86 YTL, 3-5 kilometre 92 YTL, 5-7 kilometre 100 YTL, 7-9 kilometre 105 YTL, 9-11 kilometre 130 YTL, 11-13 kilometre 148 YTL, 13-15 kilometre 156 YTL, 15-17 kilometre 168 YTL, 17-19 kilometre 183 YTL, 19-21 kilometre 195 YTL, 21-23 kilometre 197 YTL, 23-25 kilometre 200 YTL. 


</TEXT>
</DOC>
