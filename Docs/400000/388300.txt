<DOC>
<DOCNO> 388300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sonsiy16.html </URL>
<DATE> 2005/10/20/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Türkiye'den Rumlar'a F-16'lı yanıt 
</HEADLINE>
<TEXT>

     UTKU ÇAKIRÖZER Ankara 

      Türkiye, Güney Kıbrıs Rum Kesimi'nin 3 yıl aradan sonra yeniden gerçekleştirme kararı aldığı Nikiforos Askeri tatbikatına karşılık Hava Kuvvetleri'ne bağlı F - 16'ları ada üzerinde uçurarak karşılık verecek. 
     Dışişleri Bakanlığı Sözcüsü Namık Tan, dün düzenlediği basın toplantısında Nikiforos'un yeniden yapılmasının Türkiye tarafından "endişeyle izlendiğini belirtmiş" ve Rum tatbikatının bölgede işbirliği çabalarına katkıda bulunmadığının altını çizmişti. Tan, Nikiforos'a karşı atılacak adımların da öncelikle askeri makamlar tarafından belirleneceğini açıklamıştı. 
     Hava Kuvvetleri filolarına bağlı F-16 uçaklarının birkaç gün içinde Kıbrıs üzerinde alçak uçuşlarla "gövde gösterisi" yapması bekleniyor. 3 yıl öncesine kadar Yunanistan ve Güney Kıbrıs Rum Kesimi'nin ortaklaşa yaptığı Nikiforos tatbikatlarına, TSK da Toros tatbikatıyla yanıt veriyordu. Ankara ile Atina arasındaki diyalog çerçevesinde Ege'deki manevraların azaltılması kararı alınmış, bu kapsamda Nikiforos ve Toros tatbikatları da karşılıklı iptal edilmişti. Rum tarafının bu yıl Nikiforos'u icra etme kararı üzerine gözler Ankara'nın vereceği yanıta çevrilmişti. 
     İngiltere'den Rumlara mermi taşıyan TIR, durduruldu 
     Öte yandan, İngiltere'den Kıbrıs Rum kesimine mermi taşıyan bir TIR, evrakları eksik olduğu için Bulgaristan'da durduruldu. 
     İçişleri Bakanlığı'ndan edinilen bilgiye göre, 23 ton mermi yüklü İngiliz plakalı TIR, Burgaz şehri girişinde arızalandı. TIR'ın 2 İngiliz şoförü, polisten yardım talebinde bulundu. Durumdan şüphelenen polisler, TIR'ın evraklarını inceledi. 
     Kontrol sonunda TIR'da yüklü mermiler için Ekonomi Bakanlığı'ndan alınması gereken özel izin belgesinin bulunmadığı belirlendi. 
     Burgaz gümrük alanına çekilen TIR'ın ülkeye eksik evrakla nasıl giriş yaptığı araştırılıyor. 
     
</TEXT>
</DOC>
