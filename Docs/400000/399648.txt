<DOC>
<DOCNO> 399648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/soneko46.html </URL>
<DATE> 2005/12/01/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
TİM Başkanı Satıcı Vergilerin indirilmesi atılan iyi niyetli bir adım 
</HEADLINE>
<TEXT>

     Leyla Ataman AA 

Türkiye İhracatçılar Meclisi TİM Başkanı Oğuz Satıcı, kurumlar vergisinin indirilmesinin, hükümetin attığı iyi niyetli bir adım olduğunu belirtirken, ''Fakat vergi reformunun sosyal güvenlik reformlarıyla paralel yapılması gerekmektedir'' dedi. 
     Satıcı, Bolu Thermal Oteli'nde düzenlediği basın toplantısında 2005 yılı Kasım ayı ihracat rakamlarını açıkladıktan sonra gazetecilerin sorularını yanıtladı. 
     Kurumlar vergisindeki düzenlemeye ilişkin bir soru üzerine, kurumlar vergisinin yüzde 20'ye çekilmesini hükümetin attığı iyi niyetli bir adım olduğunu ve bu iyi niyetli adımın arkasının geleceğini düşündüğünü belirten Satıcı, ''Toplanan vergilerin sosyal güvenlik açıklarına gittiğini fevkalade iyi biliyoruz. Sosyal güvenlik sistemindeki bu kara deliğin kapatılması için mutlaka kalıcı bir çözümün bulunması gerekiyor. Yoksa hiçbir zaman Türkiye geleceğini yakalayamaz'' diye konuştu. 
     TİM olarak elektronik imzaya büyük önem verdiklerini ifade eden Satıcı, ihracatçıların elektronik imzayı etkin olarak kullanabilmeleri için gerekli altyapıyı hazırladıklarını bildirdi. 
     Bir soru üzerine, Avrupa Birliği sürecinde Avrupa'nın kullanmadığı ikinci el eşyalarını Türkiye'ye nakletmek istediğini anlatan Satıcı, ''İkinci el eşyaların Türkiye'de bir pazarının olamayacağını Avrupa'nın bilmesini istiyorum. Bu konuda basın ve tüm sivil toplum örgütlerinden de gerekli desteği vermelerini istiyoruz'' değerlendirmesinde bulundu. 
     
     2006 İHRACAT RAKAMLARI NE OLACAK 
     Satıcı, başka bir soru üzerine de TİM'in 2006 hedefleriyle ilgili çalışmalarının sonuçlanmadığını, fakat çeşitli senaryolar hazırladıklarını ve buna göre tavır alacaklarını belirtti. 
     Bu yıl sonunda ortalama olarak ihracatı 72 milyar dolar, ithalatı 120 milyar dolar olarak tahmin ettiklerini anlatan Satıcı, bu rakamların da büyük bir olasılıkla böyle çıkacağını söyledi. 
     Satıcı, ''Tavır üretimden yana alınırsa, kar eden sektörel bir yapı oluşturulursa, hem istihdam hem de yatırım artır. Bunun sonucunda da ihracat yüzde 15-20 artarak, ithalat da yüzde 10-15 azalır'' diye konuştu. 
     
     DIŞ TİCARET AÇIĞI 
     Dış ticaret açığının bu kadar büyük olmasının iyi olmadığını belirten Satıcı, ''Ama daha da kötüsü yapılan ithalatın önemli bir bölümünün ara malı ve hammadde ithalatı olmasıdır'' dedi. 
     Bu konuda ekonomi yönetiminin pek fazla bir şey yapmadığını savunan Satıcı, ''Ekonomi yöneticileri, hatta basın ciddi bir iletişim problemimiz var, iyi algılanamıyoruz. Fakat daha iyi iletişim kurmak, iletişimimiz geliştirmek için üzerimize düşeni yapmaya çalışıyoruz'' görüşünü dile getirdi. 
     Bir basın mensubunun, ''Türkiye ithal ürünlere karşı çeşitli tedbirler alıyor, aynı tedbirleri başka ülkeler de Türkiye'ye karşı alıyorlar mı '' şeklindeki sorusu üzerine Satıcı, ''Büyük devletler Merkez Bankası politikalarını zaten yönlendirebiliyorlar. Onlar öyle bir politikayla yönlendiriyorlar ki Türkiye için başka bir önlem almaya gerek yok'' yanıtını verdi. 
     Satıcı, Türk Eximbank'ın sadece kısa vadeli kredi veren bir yapıda değil, orta-uzun vadede sektörel bazda paketler üreten, ülke risklerini belli şartlar dahilinde alabilen bir yapıya kavuşmasını istediklerini bildirdi. 
     
     DİĞER KONUŞMACILAR 
     Toplantı öncesinde konuşan Bolu Valisi Ali Serindağ da kentin kişi başına 4 bin 200 dolar ile Kocaeli'nden sonra kişi başına düşen gelirde ikinci sırada yer alan bir il olduğunu söyledi. 
     Bolu Ticaret ve Sanayi Odası Meclis Başkanı Umut Oran ise Bolu'nun Ankara ve İstanbul gibi iki önemli metropolün arasında yer alan önemli bir şehir olduğunu kaydetti. 
     Oran, Bolu'nun Türkiye beyaz et sektörünün yüzde 35'lik bölümüne sahip olduğuna işaret ederek, beyaz et sektörünün AB ve Rusya'ya ihracat yapabilmesi için TİM'in gerekli çalışmaları yapmasını istedi. 
     Toplantının ardından, Bolu'dan yapılan ihracatta ilk 10 içerisinde yer alan firma temsilcilerine birer teşekkür plaketi verildi. 
     
</TEXT>
</DOC>
