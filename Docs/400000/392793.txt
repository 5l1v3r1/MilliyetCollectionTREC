<DOC>
<DOCNO> 392793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/soneko46.html </URL>
<DATE> 2005/11/07/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Kelkit Havzası'nda Ceviz yetişecek 
</HEADLINE>
<TEXT>

     Tokat Valisi Ayhan Nasuhbeyoğlu, hayata geçirecekleri Kelkit Havzası Ceviz Yetiştiriciliği Projesi'nin, Kelkit Havzası'nı ülkenin ceviz üretim ve ticaret kuşağı haline getirmeyi amaçladığını bildirdi. 
     Projeyle ilgili Valilik'te düzenlenen bilgilendirme toplantısında konuşan Nasuhbeyoğlu, Niksar İlçesi'nde başlatılacak çalışmanın bilimsel esaslara dayalı olarak sürdürülmesinin iyi bir izleme ve denetim mekanizmasının kurulmasıyla birlikte, ülke ekonomisine sağlayacağı faydalarının yüksek seviyede olacağını belirtti. 
     Gaziosmanpaşa GOP Üniversitesi'nce Niksar İlçesi'nde kurulan Kelkit Havzası Araştırma Merkezi'nin de bu çalışmayı sahiplendiğine dikkat çeken Nasuhbeyoğlu, şunları kaydetti 
     ''Bu projenin amacı Kelkit Havzası'nı ülkemizin ceviz üretim ve ticaret kuşağı haline getirmek. Kırsal kalkınma projeleri içinde en önemli açılımın yöre hayvancılığını geliştirme olmasının yanında ceviz üreticiliğinin de önemli bir yerinin ve etkinliğinin olduğunu kanıtlamaktır. Bu çalışmayı başarılı kılacak en önemli husus üniversitemizin bu alanda faaliyet gösteren bilim adamlarının ulusal ve uluslararası alanda yürütülen bilimsel çalışmalardan, ülke ve dünya ölçeğinde ve havza boyutundaki bu çalışmalardan haberdar olmalarıdır. Bu başarı şansımızı bir kat daha artıran önemli bir etkendir.'' Nasuhbeyoğlu, Kelkit Havzası Kalkınma Birliği olarak bu tarz projeleri hazırlama ve uygulama konusunda imkanları seferber etmeyi düşündüklerini de sözlerine ekledi. 
     
     PROF. DR. AKÇA ''TÜRKİYE'DE CEVİZ AÇIĞI VAR'' 
     Gaziosmanpaşa Üniversitesi Ziraat Fakültesi Öğretim Üyesi Prof. Dr. Zafer Akça ise, Türkiye'de 1990 yılından itibaren cevizin ekonomiye olan katkısının önemli olduğunu belirterek, şu anda ciddi bir ceviz açığının olduğunu söyledi. 
     Akça, şöyle devam etti 
     ''Biz cevizin gündemini değiştiriyoruz. Standart üretim getiriyoruz, dış satıma ihracata yönelik bir üretim modeli oluşturuyoruz. Adaptasyon yeteneği belli olan, bilimsel verilere sahip çalışmalarla bu işe başlıyoruz. Bu anlamda Niksar İlçesi ceviz kırma ve işleme bakımından Türkiye'nin merkezi haline gelecek. Hedef 10 yıl içinde Türkiye'de ceviz üretime eşdeğer bir üretim planlaması ve organik ceviz yetiştirmek. Kelkit'te her ağacın kimliği oluşacak. Her ilçeye en az 50 dekarlık kapama ceviz bahçeleri kuruyoruz.'' Toplantıya Gaziosmanpaşa Üniversitesi Rektörü Prof. Dr. Zehra Seyfikli, Tarım İl Müdürü Yaşar Kavak ile öğretim üyeleri ve bazı odaların başkanları katıldı. 
     
</TEXT>
</DOC>
