<DOC>
<DOCNO> 357948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/spor/axspo07.html </URL>
<DATE> 2005/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Ata'nın kızları 
</HEADLINE>
<TEXT>


Almeria'da bayan sporcularımız özellikle takım sporlarındaki başarılarıyla tarihi bir zafer kazandılar. 7 altın, 5 gümüş ve 9 bronz kazanan milliler, Türkiye'nin toplam madalya sayısının yüzde 35'ine imza attı 


İspanya'nın Almeria kentinde gerçekleştirilen Akdeniz Oyunları'na bayan sporcularımız damgasını vurdu. 
Oyunlar tarihinde bayan basketbol ve voleybol takımlarımız ilk kez altın madalyaya ulaşarak göğsümüzü kabartırken, ferdi branşlarda da birçok zafer yaşadık. Halterde Nurcan Taylan, Emine Bilgin, karatede Yıldız Aras, judoda Belkıs Kaya ülkemize altın madalya kazandırdılar. Okçulukta bayan takımı, judoda Aynur Samat, Belkıs Zehra Kaya, halterde Sibel Özkan, güreşte Zeynep Yıldırım gümüş kızlarımız oldular. Okçulukta Derya Sarıaltın Bard, atletizmde Binnaz Uslu, Anzhela Atroshchenko, 4x400 bayrak takımı, judoda Neşe Şensoy, Seda Karadağ, karatede Vildan Doğan, Gülcihan Ustaoğlu ve halterde Emine Bilgin ülkemize bronz madalya getirdiler. 
Bayanlarımız 100 kişilik rekor bir katılımla gittiği Almeria 2005'te, 72 olan Türkiye'nin toplam madalya sayısının yaklaşık yüzde 35'ini kazandı. Ay - Yıldızlı kızlarımız, 7 altın, 5 gümüş ve 9 bronz olmak üzere toplam 21 madalyanın sahibi oldu. 
Oyunlarda bayanlarda en fazla madalyayı ise İspanya 78 , İtalya 71 , Fransa 68 elde etti. 

Final sendromu bitti 

Akdeniz Oyunları'nda namağlup şampiyonluğa ulaşan Filenin Sultanları, bir türlü aşamadıkları final sendromunu atlattı. 3 gün sonra kampa girecek olan millilerimiz, gözünü Dünya Şampiyonası'na dikti 

Akdeniz Oyunları'nda şampiyonluğu kucaklayan Bayan Voleybol Milli Takımımız, böylece son dönemde sıkça yaşadığı final sendromunu da atlattı. 
Avrupa Şampiyonası finali, Olimpiyat Oyunları eleme grubu finali gibi çok kritik maçlarda stres ve heyecanının kurbanı olan Sultanlar, bu kez şeytanın bacağını kırdı. Almeria'da grupta çok rahat yendikleri Yunanistan karşısında finalde yine zorlandıklarını söyleyen Milli Takım Antrenörü Reşat Yazıcıoğlu, "Akdeniz Oyunları'ndaki takımların hiçbiri aslında bizim ayarımızda değildi. Yunanistan finalinde özellikle ilk sette yine o sendromun izleri vardı. Ancak ikinci setin ortasından sonra bu maçı alacağımızdan hiçbir şüphem kalmamıştı. Bu şampiyonluk bize büyük moral oldu" dedi. Takımda eksikler bulunduğunu da belirten Yazıcıoğlu, "Burada sadece İspanya'ya iki set verdik ve namağlup şampiyon olduk. Ancak yine de eksiklerimiz var. Dünya Şampiyonası elemelerine kadar bu eksikleri tamamlayacağız" dedi. Çalışmalara aralıksız devam edeceklerini söyleyen Yazıcıoğlu sözlerini şöyle sürdürdü 
"Üç günlük bir dinlenme sonrası Bakü'deki Grand Prix için hazırlanmaya başlayacağız. Ayrıca önümüzde çok önemli bir Dünya Şampiyonası elemesi var. Durmak yok" ifadesini kullandı. 

Bütün karneler hazır 

Gençlik ve Spor Genel Müdürü Mehmet Atalay, Akdeniz Oyunları'nda mücadele eden milli takımlarımızın notlarını verdi. Yüzme branşı en zayıf notu alırken, 8 federasyon sınıfta kaldı 

Gençlik ve Spor Genel Müdür Vekili Mehmet Atalay, dün sona eren Akdeniz Oyunları'nın ardından federasyonlara not verdi. 8 federasyon sınıfta kalırken, yüzme bir alarak en zayıf branş oldu. 
Almeria'da altın sayısının düşük olduğunu belirten Atalay, "Bazı branşlarda sıkletler azaldı. Halterde ise 3 olan madalya sayısı ise 2'ye düştü. Bu nedenle kaybımız var. Ama bizi sevindiren daha önce 8 branşta aldığımız madalyalar bu kez 13 branşa çıktı. Ancak iki önemli branş atletizm ve yüzmede rakiplerimiz bizi geride bıraktı. Bir an önce bu branşlar için tedbir almamız gerekir" dedi. 

İşte karne notları 
Mehmet Atalay'ın branşlara verdiği karne notları şöyle Atıcılık 5, Atletizm 4.5, Basketbol bayan 10, Erkek 7, Boks 8, Kano 4, Binicilik 3.5, Futbol 10, Eskrim 4.5, Cimnastik 3, Golf 10, Hentbol erkek 4, Bayan 5, Judo 8, Karate 8, Kürek 7, Yelken 4, Yüzme 1, Voleybol bayan 10, Erkek 6, Halter 9, Plaj Voleybolu 2, Sutopu 3, Güreş 9, Bisiklet 3. 

Yelkende hüsran 

Yelken müsabakalarının son gününde milli takım sporcuları kürsünün uzağında kaldı. Erkekler mistralde mücadele eden Koray Ezer, 77 puanla 7. ve son sırada yer aldı. 470 sınıfında Levent Peynirci - Okan Akdağ çifti, 118 puanla 12.'likte kalırken, Hakan - Efe Karakaplan ikilisi de 135 puanla 13. oldu. Laser standartta madalya mücadelesi veren Kemal Muslubaş, 96 puanla 11., Güray Zümbül 125 puanla 13. sırayı elde etti. 10 sporcunun yer aldığı bayanlar laser radyalde ise Ayda Ünver ilk gün önde götürdüğü yarışı, 88 puanla 9. sırada bitirdi. 

Gizem Berfin kürsüye uzak 

Türk sporcularının madalyadan uzak kaldığı diğer bir branş da cimnastik oldu. Ritmik cimnastikte mücadele eden 2 sporcumuz 9 ve 10. sırada yer aldı. Top, lobut, ip ve kurdele dallarında gerçekleştirilen final yarışlarında, Berfin Serdil Sütçü 49.425 toplam puanla 9., Gizem Oylumlu da 48.275 puanla 10. oldu. 


</TEXT>
</DOC>
