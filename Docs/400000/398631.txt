<DOC>
<DOCNO> 398631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/soneko14.html </URL>
<DATE> 2005/11/28/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Borsa bu hafta Hazine ihalelerini izleyecek... 
</HEADLINE>
<TEXT>

     Piyasalar bu hafta AB Merkez Bankası'nın faiz kararı, Hazine'nin açıklayacağı Aralık ayı borçlanma programı, ABD 3. çeyrek büyüme ve tarım dışı istihdam rakamları, dış ticaret verileri ve enflasyon beklentilerini yakından takip edecek. 
     Gedik Yatırım'ın haftalık değerlendirmesinde, geçen hafta bir süredir kendi iç dinamikleri ile hareket etmeye çalışan İMKB'de önemli bir gündem yaratılamazken, dış gelişmelere olan hassasiyetin devam ettiği belirtildi. 
     Değerlendirmede, piyasadaki olumlu havanın sebeplerinin, not artırım beklentileri, şirketlere olan yabancı ilgisi ile piyasaya para girişinin devam etmesi ve FED toplantı tutanaklarının açıklanması ile dış piyasalarda yaşanan yükselişler olduğu kaydedildi. 
     Bir süredir düşüş eğiliminde olan ve dönemsel olarak yükselme beklentisine rağmen yatay seyreden petrol fiyatlarının etkisine işaret edilen değerlendirmede, AB Merkez Bankası'nın faiz artırım beklentileri, Çin'in parasını değerlendirme yönünde bir adım daha atması, petrol fiyatlarındaki hafif dalgalanma, IMF'nin cari açık uyarıları, Rekabet Kurulu'nun Erdemir'in satışına onay vermesi, Telsim'in ihale tarihinin belirlenmesi, faizlerdeki gevşeme, dövizdeki dalgalı seyir, siyasi gelişmeler ve terör olayları gündem maddeleri olarak sıralandı. 
     Değerlendirmede, bu hafta AB Merkez Bankası'nın faiz kararı, Hazine'nin açıklayacağı Aralık ayı borçlanma programı, ABD 3. çeyrek büyüme ve tarım dışı istihdam rakamları, dış ticaret verileri, enflasyon beklentilerinin önemli gündem maddeleri olduğu belirtilerek, ''Ayrıca Aralık ayının yaklaşıyor olması nedeniyle gözden geçirmelerin akıbeti nedeniyle IMF ile ilişkiler yeniden gündeme gelebilir'' denildi. 
     
</TEXT>
</DOC>
