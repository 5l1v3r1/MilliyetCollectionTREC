<DOC>
<DOCNO> 388240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/soneko12.html </URL>
<DATE> 2005/10/20/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Devlete ait yerlerin kirası, enflasyon oranında artırılacak 
</HEADLINE>
<TEXT>

     Devlete ait yerlerin kira bedelleri, her yıl, Devlet İstatistik Enstitüsü'nün DİE üretici fiyat endeksi ÜFE oranında artırılacak. 
     Maliye Bakanlığı'nın Resmi Gazete'nin bugünkü sayısında yayımlanan Milli Emlak Genel Tebliği ile Hazine'nin özel mülkiyeti ile devletin hüküm ve tasarrufu altında bulunan taşınmazların kiraya verilmesi işlemlerine ilişkin usul ve esaslar yeniden belirlendi. 
     Tebliğe göre, Kıyı, Orman, Kültür ve Tabiat Varlıkları Kanunlarına tabi alanlar ile askeri yasak bölgeler ve yeraltı suları gibi alanlar kiraya verilemeyecek. 
     Tahmin edilen kira bedeline bakılmaksızın kiralanmış taşınmazlarda bulunan ve işletme hakkı verilecek büfe, kantin, çay ocağı gibi yerler ile baz istasyonu olarak kullanılacak yerlerin, ATM makinesi konulacak alanların ve reklam levhası için kiralanması talep edilen yerlerin 5 yılı geçmemek üzere kiraya verilmesi işlemleri Defterdarlıklarca yapılacak. 
     Kira süresi ve kira bedeline ilişkin yetki sınırlarının üstünde kalan kiralama işlemlerinden önce, Maliye Bakanlığı'ndan izin alınacak. 
     
     KİRA SÜRELERİ 
     Taşınmazların kiralama süresi 10 yılı aşmayacak. Ancak, turistik tesis kurulacak yerler ile turistik tesislerin, enerji ve doğalgaz üretim, iletim ve dağıtım tesis ve şebekeleri için ihtiyaç duyulan alanların kiralanmasında bu süre aşılabilecek. 
     İdare tarafından tespit edilecek tahmini kirada, rayiç bedeller esas alınacak. 
     Tespit, genel beyan yılında yapılacaksa bu yılda, genel beyan yılından sonraki bir yılda yapılacaksa, aynı ya da benzer vasıfta emsal taşınmaz için emlak vergisi beyannamesinde gösterilen değerin yüzde 5'inden az olmamak üzere doğrudan idarece gerçekleştirilecek. 
     Beyan yılından sonraki bir yılda yapılacak tespitte ise belediye, ticaret odası, sanayi odası gibi kuruluşlar veya bilirkişilerin görüşü alınacak. 
     Tebliğ uyarınca kiralama ihalelerinde, yüzde 3'ünden az olmamak üzere kira bedelinin yüzde 30'una kadar geçici teminat alınabilecek. 
     
     KİRA ARTIŞ ORANLARI 
     Devlete ait yerlerin ikinci ve takip eden yıllardaki kira bedelleri, cari yıl kira tutarının üretici fiyat endeksi bir önceki yılın aynı ayına göre değişim oranında artırılması suretiyle hesaplanacak. 
     Sözleşmelerinde kira artışlarına ilişkin yeniden değerleme oranı ya da devlet ihalelerinde belirtilen kira artış oranı bulunan kiracılar da, talep etmeleri halinde, kira artışlarının ÜFE oranında artırılması yönünde sözleşme tadilatı yapabilecek. Bu suretle yapılacak tadilatlar, yeni kira döneminden itibaren geçerli olacak. 
     Tebliğe göre, taşınmazların kiraya verilmesi, kapalı teklif usulü ile yapılacak. 
     Milli Emlak Genel Tebliği, ağaçlandırma alanları, tarım arazileri, yükseköğretim kurumlarına tahsisli taşınmazlar, balıkçı barınakları ve dolgu sahalarının kiraya verilmesine ilişkin esasları da yeniden düzenliyor. 
     
</TEXT>
</DOC>
