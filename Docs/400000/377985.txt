<DOC>
<DOCNO> 377985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/yazar/oztrak.html </URL>
<DATE> 2005/09/13/ </DATE>
<TIME>  </TIME>
<AUTHOR> Faik ÖZTRAK  </AUTHOR>
<HEADLINE>
IMF ile müzakereler ve büyüme rakamları 
</HEADLINE>
<TEXT>


Bu yılın ikinci üç aylık döneminde gayri safi milli hasıla GSMH geçen yılın aynı dönemine göre yüzde 3,4 artarken, gayri safi yurtiçi hasıla da GSYİH yüzde 4,2 oranında artmış. Birinci üç aylık dönemdeki artışlar ise sırasıyla yüzde 5,3 ve 4,8 idi. İlk altı aydaki artışlar da yine sırasıyla yüzde 4,3 ve yüzde 4,5 olmuş. 
Rakamlar ekonomideki yavaşlamanın sürdüğünü gösteriyor. Bu yıl GSYİH'nin yüzde 4,8 oranında büyümesi bekleniyordu. Bunun gerçekleşmesi için ikinci altı aylık dönemde GSYİH artışının yüzde 5,1'e yükselmesi gerekiyor. Sanayi üretim rakamlarında temmuz ayında görülen gerileme, GSYİH'de böyle bir artışın, tarım ve hizmetler kesiminde oldukça yüksek bir performansın gösterilmesine bağlı olduğunu ortaya koyuyor. 

Tarım fiyatları ucuzluyor 
İlan edilen rakamlar arasında tarım kesiminde yılın ikinci üç ayında cari fiyatlarla yüzde 8,2 seviyesinde bir gerileme kaydedilirken, sabit fiyatlarla yüzde 0,1 artış olduğu dikkati çekiyor. Bu, tarımda önemli bir fiyat düşüşü olduğunu gösteriyor. Tarım fiyatlarındaki düşüş üretimdeki sınırlı artışla değerlendirildiğinde, bu sektörde önümüzdeki yıl bir sıkıntının habercisi olmakla birlikte bu yılın üretiminin de beklenenden iyi olabileceğini gösteriyor. Başta inşaat olmak üzere hizmetler sektöründeki gelişmeler de dikkate alındığında, bu yıl büyümenin öngörülerin altında kalacağını ancak yüzde 4'ün de altına gerilemeyeceğini ortaya koyuyor. 
Yıllık veriler kullanılarak talep bileşenlerinin büyümeye katkısına baktığımızda GSYİH büyümesinin iç talep artışından kaynaklanmaya devam ettiğini görüyoruz. 
Sabit fiyatlarla dış açığın GSYİH'ye oranı ise birinci üç ayda yüzde 3,2 iken bu dönemde yüzde 3,9'a yükselmiş. 
Özel tüketimin büyümeye katkısı gerilerken kamu tüketiminin büyümeye katkısındaki yükselme dikkati çekiyor. 

Özel kesim katkısı azalıyor 
Yatırımların katkısında da benzer bir eğilim dikkati çekiyor. 
Bu rakamlar ilk altı ayın sonunda özel kesimin büyümeye katkısı düşerken, kamunun katkısının artış eğilimi içinde olduğunu gösteriyor. Önceki dönemlerde oldukça yüksek seviyelerde olan stokların büyümeye olan pozitif katkısı ise bu dönemde sıfır olmuş. 
Özetlersek hem GSMH hem de GSYİH artışlarında 2004'ün son üç ayında başlayan yavaşlama bu yılın ikinci üç ayında da sürmüş. 
Üretim açısından bakıldığında yavaşlama önemli ölçüde sanayi katma değer artışındaki gerilemeden kaynaklanmış. 

Dış açık oranı yükseliyor 
Talep açısından bakıldığında ise özel kesimin ve özellikle tüketim talebinin yavaşlamada etkili olduğu, buna karşılık sınırlı da olsa kamunun bunu telafi edici yönde hareket ettiği dikkat çekiyor. Ancak ilk altı ayda kamunun faiz dışı denge performansındaki düşüklük dikkate alındığında ikinci yarıda bu katkıların artarak sürmesini beklemek zor. 
Buna karşılık birinci çeyrekte 2004 sonuna göre sınırlı olsa da gerileyen dış açığın GSYİH'ye oranında, ikinci üç ayda büyümedeki yavaşlamaya rağmen hızlı bir artış olduğu dikkati çekiyor. 
Büyümedeki yavaşlama, piyasalarda TCMB'nin faiz indirimine yeniden başlayacağı beklentisiyle iyimserliği artırdı. Bu yavaşlamanın dış açıktaki artışla birlikte gerçekleşmesinin yarattığı kalıcı kırılganlığın, kısa vadede bir önemi olmadığı düşünülüyor. 
Bunun uzun vadede kamu borç dinamiklerine yapacağı olumsuz etki de görülmüyor. Çünkü uluslararası piyasaların bizim gibi ekonomilere olan iştahı arttıkça artıyor. Uluslararası likidite akışında kısa vadede bir sorun beklenmiyor. Ama bu coşku ne üretime ne de istihdama yansıyor. 

Kırılganlıklar görülmeli 
Ekonomiyi yönetmek, piyasaların kısa vadeli beklentilerle coştuğu dönemlerde ortaya çıkan kırılganlıkları görmekten ve önlem almaktan geçiyor. 
IMF ile müzakerelere başlarken piyasaların gerçekleşmeyen yapısal reformlara odaklandığı dikkati çekiyor. Oysa büyümenin beklenenin altına gitmesi, buna karşılık cari açığın öngörüleri çok aşması makroekonomik politikaların yeniden değerlendirilmesini de gerektiriyor. Umarım görüşmeler sonrasında ortaya çıkacak programda yapısal reform takvimi kadar uluslararası sermaye hareketlerindeki coşkunun ekonomi üzerinde giderek belirginleşen etkilerinin nasıl dengelenebileceği de dikkate alınmış olur. 





</TEXT>
</DOC>
