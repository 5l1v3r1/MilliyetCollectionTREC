<DOC>
<DOCNO> 372501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sonsiy13.html </URL>
<DATE> 2005/08/24/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Erdoğan, Şaron'u telefonla kutladı 
</HEADLINE>
<TEXT>

     Başbakan Recep Tayyip Erdoğan, İsrail Başbakanı Ariel Şaron'u, Gazze Şeridi'nin tamamı ve Batı Şeria'nın bir bölümünden çekilme operasyonunun başarıyla tamamlanmasından dolayı kutladı. 
     Başbakanlık Basın Sözcüsü Akif Beki, yaptığı yazılı açıklamada, Başbakan Erdoğan'ın dün akşam Şaron ile bir telefon görüşmesi yaptığını bildirdi. Açıklamada şöyle denildi 
     ''Sayın Başbakan, Gazze Şeridi'nin tamamı ve Batı Şeria'nın bir bölümünden çekilme operasyonunun başarıyla tamamlanmasından dolayı Sayın Şaron'u kutlamıştır. Barış sürecinin devamı konusundaki destek ve temennilerini bir kez daha dile getirmiş, bu konuda attıkları kararlı adımlardan dolayı teşekkür etmişlerdir. 
     Sayın Şaron da çekilme işlemi sürerken Sayın Başbakan'ın bu çerçevede göndermiş olduğu destek mektubunu destekleyici bulduklarını söyleyerek teşekkür etmiştir. 
     Her iki Başbakan, New York'taki Birleşmiş Milletler Zirvesi'nde buluşma konusunda mutabık kalmışlardır. 
     Sayın Başbakan, barış sürecini desteklemek amacıyla Filistin Devlet Başkanı Sayın Mahmud Abbas'a da aynı süreçte bir mektup göndererek cesur ve kararlı adımlarından dolayı kutlamıştı.'' 
     
</TEXT>
</DOC>
