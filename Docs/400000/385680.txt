<DOC>
<DOCNO> 385680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/spor/spo13.html </URL>
<DATE> 2005/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Göz yaşlarımızı bitti mi sandın 
</HEADLINE>
<TEXT>


Özleye özleye kavuştular birbirlerine.... Allah'tan Angola'da 30 yılı aşan bir süredir devam eden iç savaş zamanında bitmiş de, Cumartesi günü Ruanda'yı yendiklerinde akıtacak bir miktar sevinç göz yaşları kalmış 

Uğur MELEKE 


Belçika ve Fransa liglerinin Afrika futbolu için bir basamak oluşturduğunu hepimiz biliyorduk. Ama dünyanın belki de en zor şampiyonası olan Serie A'da bu yıl tam 19 Afrikalının mücadele ediyor olması, bir şeylerin değişeceğinin sinyalleriydi. Inter'in eski genç takım hocası Corrado Verdelli, İtalya'ya gelen Afrikalı oyunculara yalnızca bir teknik direktör değil, aynı zamanda baba olunması gerektiğini söylüyor. Belki de bu futbolcuların çoğu, babalarını iç savaşa kurban verdikleri içindir. "Obafemi Martins, Lagos'tan İtalya'ya ilk geldiğinde ona pek kimse güvenmemişti" diyor Verdelli. "O da pek kimseye güvenmiyor olacak ki, topu aldığında arkadaşlarına vermezdi. Ama zamanla ona, arkadaşlarına güvenmeyi öğrettik" 
Nasıl mı, ona güvenerek... Kulübün sahibi Massimo Moratti, Oba'ya o kadar güvenmiş ki, her hafta sonu genç takım maçlarını kaçırmamış. Şimdi Serie A'da hocalarının onlara, onların da arkadaşlarına güvendiği 4 Nijeryalı, 3 Ganalı, 2'şer Mali, Libya ve Fildişili, birer de Senegal, Fas, Gine, Kamerun, Kongo ve Sierra Leoneli var. 

Hayal kırıklığının başkenti 
Luanda, Angola'nın ve hayal kırıklığının başkenti. 30 yılı aşan bir süredir, belki de Obafemi Martins gibi insanlara güvensizlikten, ordu ile sivil halk savaştı, o coğrafyayı birkaç kez dolduracak gözyaşları akıtıldı. Ama Cumartesi günü Dünya Kupası finallerine ilk kez katılarak belki de bir ülkenin makus talihini değiştiren olgu, yine "insana duyulan güven"di. Sezon başında Angola genç milli futbol takımını 2001 yılında Afrika şampiyonluğuna taşıyarak büyük bir başarıya imza atan Goncalves'e güvenilmemiş, A milli takım Brezilyalı Ismael Kurtz'a emanet edilmişti. Ama Kurtz'un aldığı başarısız sonuçların ardından takımın başına getirilen Goncalves, milletinin kendisine duyduğu güveni boşa çıkarmadı. 
Afrikalılar için herhangi bir alanda dünya ile yarışabilmenin değerini anlamak için, Liberya'da bu ay içinde yapılacak cumhurbaşkanlığı seçiminin sonuçlarını beklemek gerek belki de... Öyle ya, devlet başkanlığının en güçlü adayı, tanıdık bir isim George Weah... 

Andres Escobar 

Onu hatırlıyor musunuz Amerika'94 Dünya Kupası'nın favorileri arasında gösterilen Kolombiya Milli Takımı'nın dikkat çekici beyazlıktaki defans oyuncusu... Turnuvanın ikinci maçında kendi kalesine talihsiz bir gol atan ve maç sonrasında uzatılan mikrofona "Yapacak bir şey yok, hayat devam ediyor" açıklamasını yapan adam. Evet, hayat devam etti, ama sadece 10 gün daha... Turnuvanın bitiminden birkaç gün sonra, 2 Temmuz'da, Medellin'de bir mafya kurşununa kurban gittiğinde 27 yaşındaydı. 
Escobar hayatını kaybedeli 11 yıl oldu, 1998 Dünya Kupası'nda açılan bir bez afiş hariç çok fazla gündeme gelmedi genç adam. Ta ki birkaç gün önce Escobar'ın katilinin iyi halden serbest bırakıldığı haberi Bogota'dan ajanslara düşene kadar. İşlediği cinayet nedeniyle 43 yıl hapis cezası alan Humberto Munoz, cezasının 11 yılını doldurduktan sonra iyi halden serbest kaldı. 

'Kandırıldık' 
Andres Escobar'ın babası Dario, karara değil kandırıldığına üzülüyor "Bu ülkede adalet bir yalandan ibaret. Munoz'un demir parmaklıklar arkasında 43 yıl kalacağını söyleyerek beni ve ailemi kandırdılar" 
Ajanslara düşen haberin sonuna bir de küçük cümlecik eklenmişti "Kolombiya'da son 3 yılda en az 2 profesyonel futbolcu daha öldürüldü" 

Marsilya, mesul işveren 

Hafta sonunda NTV'de Taktik'te konuştuk... Okay Karacan dün gibi hatırlıyordu özetlerini seslendirdiği maçı... 1999'de Marsilyalı Patrick Blondeau sert bir müdahale ile Nantes'lı defans oyuncusu Yves Deroff'un ayağının kırılmasına neden olmuştu. Olayın üstünden 6 yıl geçmiş, ama bu kasıtlı tekme maçın spikeri tarafından unutulmamıştı. 
Fransız adaleti de unutmamış... Angers Temyiz Mahkemesi'nin kararı aynen şöyle "Mr. Blondeau işvereninin mesul olduğu profesyonel bir faul yapmıştır. Marsilya Kulübü, Nantes'lı Deroff'un 29 bin 123 Avro tutan hastane masraflarını ödemeye mahkum edilmiştir" 

Taktik masası 

Cuma gece 01 05 ve Cumartesi gündüz 12 05'te NTV'de Taktik Masası'nda Okay Karacan ve Rıdvan Dilmen'le birlikte bir futbol izleme rehberi oluşturuyoruz. Bu hafta da masada hem dünya kupası elemelerine bir geri-izleme, hem de hafta sonu tekrar start alacak Süper Lig ve Avrupa liglerine bir ön-izleme olacak. 


</TEXT>
</DOC>
