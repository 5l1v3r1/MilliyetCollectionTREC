<DOC>
<DOCNO> 356557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sondun34.html </URL>
<DATE> 2005/06/29/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
'Gaz odaları'nı inkar etti, dokunulmazlığı kaldırıldı 
</HEADLINE>
<TEXT>

     Avusturya'da, Nazi döneminde Yahudileri öldürmek üzere kullanılan ''gaz odalarının'' varlığını inkar eden Federal Konsey Bundesrat üyesi John Gudenus'un yargılanabilmesi için dokunulmazlığı kaldırıldı. 
     Viyana Eyalet Meclisi, bugün yaptığı toplantıda, Gudenus'un ''dokunulmazlığının kaldırılarak kendisinin savcılığa teslim edilmesini'' kararlaştırdı. 
     Eyalet Meclisi'ndeki Dokunulmazlık Konseyi'nin oylamada hazır bulunan 15 üyesinin tümünün, Gudenus'un dokunulmazlığının kaldırılması yönünde oy kullandığı bildirildi. 
     Aşırı sağcı Özgürlükçüler Partisi FPÖ üyesi Gudenus, günlük Der Standard gazetesine bir süre önce verdiği demeçte, ''Nazi döneminde gaz odaları bulunmadığını'' söylediği için, ''Nazi dönemindeki soykırımı inkar etmeyi suç sayan yasanın 3. maddesini ihlal etmekle'' suçlanıyor. 
     Federal savcılığın soruşturma başlatmasından sonra Der Standard gazetesindeki sözlerini düzeltmeye çalışan Gudenus, ''Nazi döneminde gaz odaları vardı, ancak Nazi İmparatorluğu'na 3. Reich dahil Avusturya topraklarında değil, Polonya'da bulunuyordu. Okullardaki ders kitaplarında da bu şekilde yer alıyor'' demişti. 
     Nazi dönemindeki gaz odalarının varlığı tartışması, parlamentonun üstünde bir kurum olarak görev yapan 62 üyeli Federal Konsey'in lağvedilmesini de gündeme getirdi. 
     Günlük Kronen gazetesinde yayımlanan bir haberde, ''Parlamentoda kabul edilen yasaları incelemek ve gerektiğinde oy çoğunluğuyla geri çevirmek gibi bir görevi olan, ancak yaptırım gücü olmayan Federal Konsey'in lağvedilebileceği'' bildirildi. 
     Anayasa hukukçusu Heinz Mayer, ''Federal Konsey'in siyasi olarak gereksiz olduğunu, 62 üyeye yılda 4 milyon avro kadar maaş ve harcırah ödenmesinin de büyük bir israf olduğunu'' söyledi. 
     Mevcut uygulamaya göre, parlamentonun aldığı kararlara itiraz hakkı olan Federal Konsey, parlamentoya iade ettiği kararların tekrar onaylanması halinde, herhangi bir yaptırım gücüne sahip değil. 
     
</TEXT>
</DOC>
