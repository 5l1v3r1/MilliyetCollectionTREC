<DOC>
<DOCNO> 358196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/guncel/gun02.html </URL>
<DATE> 2005/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Caz festivali 12 yaşında 
</HEADLINE>
<TEXT>


6-17 Temmuz tarihleri arasında gerçekleşecek Uluslararası İstanbul Caz Festivali'nin programı, farklı ve modern konseptlerden seçilen sanatçı ve topluluklardan oluşuyor 

Murat Beşer 

İstanbul Kültür Sanat Vakfı İKSV tarafından düzenlenen Uluslararası İstanbul Caz Festivali'nin 12'ncisi, 6-17 Temmuz tarihleri arasında gerçekleşecek. Ekonomik zorluktu, sponsor sıkıntısıydı derken, bin bir güçlüğe karşın gelenekselleşen festival, 12 yaşına basacak. Yine sokak gösterileri ile düğmesine basılacak festivalin birbirinden önemli konukları olacak. New Wave Brass Band'in 6 Temmuz akşamı 18.00'de İstiklal Caddesi'ni arşınlaması ile şehre ilk tınılar yayılacak ve New Orleans'lı topluluğun Amerikan işi caz serenadını müteakip 4 gün İstanbul'un caddelerinde yankılanacak. 

Farklılaşmanın yolları 
İstanbul Caz Festivali'ni benzerlerinden ayıran en büyük farkın şehrin dokusundan kaynaklandığını söylemek gerek. Bu örnekler küçük şehirlerde yapılıyor fazla mek na yayılma, tarihi ve kültürel doku ile iç içe geçme şansı bulamıyor. Eğlence ve müzikal etkinlik yaşamında dünyanın önemli merkezlerinden biri haline gelmeye başlayan İstanbul'un avantajlarını da kullanmayı planlayan İstanbul Caz Festivali, farklı ve modern konseptlerden seçilen sanatçı ve topluluklardan oluşturulmuş programı ile de bir farklılaşma yaratmanın yollarını aramaya başlıyor. 
Festival olsun, eğlence ve ortam her şeyden önemli diyenlere Sepetçiler Kasrı etkinlikleri dışında Paris Salsa All Star, Jamie Cullum ve Lhasa önerecek bir şey yok ancak caz festivalinin özellikle ilk kelimesiyle yani caz ile ilgilenenlerin, bu kategoride yer alan biri olarak festivalin programından memnun kalacaklarından eminim. 
Barış Manço Gemisi'ni, Fransız Sokağı'nı ve caddeleri de sayacak olursak, 10 ayrı mek nda gerçekleştirilecek festival, yine de hem mek nları hem içerik alt başlıkları açısından, daha derli toplu ve belli bir mantık altında toparlanmış. 
Bu festivalde kategori dışı her zaman olmalı ancak yüzü cazın gelişen sınırlarına, entelektüel ve ilerici yanına dönük olmak kaydıyla. Bu yüzden Tori Amos, Elvis Costello gibi "headliner" denen ve adı en tepeye yazılan pop, rock sanatçılarını önermeyeceğim. 
Çünkü onları size medyada önerecek bolca yazar, gazeteci, müzik adamı ya da müzisyen var. Çok önemsediğim halde kategori dışı olduklarından Kings Of Convenience'ı da bu kapsamda tutacağım. 
Gelelim festivalin heyecan verici, ortalamasını ve seviyesini yükselten iki eliniz kanda olsa kaçırmayın diyeceğimiz isimlerine. Babylon'da sahne alacak Soulive 12-13 Temmuz ve The Bad Plus 14 Temmuz öncelikli önerilerim. Kirli gitarları, puslu orgları ile 70'lerin caz-funk'ından geleceğe uzanan köprü kuran Soulive, rock'tan caza, hip-hop'tan diğer modern konseptlere değin pek çok şeyi seven herkesi memnun edebilecek kapasitede. 
The Bad Plus, sıradan konser ve albümlerden sıkılanlar için, çölde bir vaha gibi. Bu konsere şaşırmaya, eğlenmeye, düşünmeye ve küçük dilinizi yutmaya hazırlıklı olarak gelin. 
Saksofonun dünya markası David Sanborn, 7 Temmuz akşamı mükemmel bir kadro ile Cemil Topuzlu Açıkhava Sahnesi'ne konuk olacak. Her şeyden evvel 9. Uluslararası İstanbul Caz Festivali'nde, "Charlie Parker Anma Gecesi" kapsamında Roy Haynes'in kadrosunda olduğu açıklanan, ancak sonra Ray Brown'ın cenazesine katılacağı için konsere gelemeyen ki yerine apar topar monte edilen Volkan Hürsever'in, çok iyi bir performans çıkardığını anımsatalım basçı Christian McBride'ı da izleme şansı bulacağız. 

Çetin cevizler 
Vurmalılardaki Don Alias, yıldızı parlayan genç kadın davulcu Terri-Lyne Carrington ve tuşlulardaki Gil Goldstein, ekibin diğer çetin cevizleri. 
Festivalin sonlarında üç ustayı yan yana getiren özel bir proje var. Gitarda iki büyük ekol sahibi Amerikalı Larry Coryell ve John Abercrombie ile Brezilyalı kadın gitarcı Badi Assad, Boğaziçi Üniversitesi Ayhan Şahenk Salonu'nda aynı sahneyi paylaşacak. 
Son birkaç yılın cılız programını unutturma konusunda iyi sinyaller var özellikle bir kısmı yukarıda değinilen bazı konserleri açısından İstanbul Caz Festivali'nin 12'ncisi, temmuzu 11 ayın sultanına çevirecek gibi görünüyor. 
Herkese iyi seyirler... 

İki dev yan yana 

Ayın 11'inde Cemil Topuzlu Açıkhava Sahnesi'nde enstrümanları konusunda dünyanın zirvesinde oturan iki devi yan yana izlemek büyük keyif olacak Charlie Haden ve Gonzalo Rubalcaba. Yanlarında birbirinden yetenekli 3 Meksikalı müzisyenin varlığı da cabası. Aynı mek nda bir akşam sonra emektar vibrofoncu Mike Manieri'nin topluluğu Steps Ahead, tam da şu döneminde mutlaka izlenmeli. Çünkü içinden geçen iyi müzisyenlerle bilinen Steps Ahead, belki hiç bu kadar güçlü bir kadroya sahip olmamıştı. Özellikle geçen sezon Babylon'da Richard Bona'lı kadrosuyla Mike Stern'e hayran kalanların kaçırmaması gerek. Yine aynı akşam aşağı yukarı aynı saatlerde Jamie Cullum konserinin olması ise üzücü. Geçen yıl 24 yaşındayken "Twentysomething" albümünü yayımlamasının ardından hakkında "Cazın David Beckham'ı" türünden yorumlar yapılan genç yetenek, caz tarihinin devleri ile günümüzün delişmen rockçıları arasındaki halatlardan biri. Tek avuntumuz gençliği yani önümüzdeki yıllarda yeniden konserlere konuk olma olasılığı yüksek. 


</TEXT>
</DOC>
