<DOC>
<DOCNO> 380453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/spor/spo01.html </URL>
<DATE> 2005/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kimseden çekmedi 
</HEADLINE>
<TEXT>


Beşiktaşlı futbolcular bu sezon hep birbirini sakatladı. Gökhan Adem ve Koray'ın, Youla Pancu'nun darbeleriyle sahalardan uzak kaldı 


Beşiktaş'ta futbolcular bu sezon hep kendi arkadaşları tarafından sakatlandı. Birbirlerine karşı sert ve kontrolsüz giren Siyah - Beyazlılar, sürekli arkadaşlarını sakatlayarak oynamalarına engel oldu. 
Sezon başındaki Kayseri Erciyes maçı öncesi, Adem Dursun'un sert müdahalesiyle bileğinden sakatlanan Gökhan Zan bir hafta takımdan ayrı kaldı. Daha sonra Diyarbakırspor maçında Koray ile çarpışan ve burnu kırılan aynı futbolcu, Rizespor, Malmö ve Fenerbahçe maçlarında sahada yerini alamadı. 
Fenerbahçe maçında Pancu'nu dirseğiyle burnu kırılan Yuola ise Ankaraspor maçında formasını bıraktı. 
İdmanlarda da durum değişmedi. Bu sezon İstanbulspor'dan transfer edilen Güven, antrenmanda sakatlanıp, bel spazmı geçirdi, bu nedenle 2 hafta tedavi gördü. İyileşmesinden sonra bu kez Pancu'nun kaşını patlatmasıyla tekrar takımdan uzak kaldı. 
Son olarak da dünkü idmanda Adem Dursun'un dizinden sakatladığı Tümer'in durumu belirsizliğini koruyor. 
Oyuncuları uyaran teknik heyet, dikkatli olmalarını ve kontrolsüz bir şekilde birbirlerine sert girmemelerini istedi. 

Kart görmeye tövbe etti 

Diyarbakırspor maçı sonrasında yaşanan olaylar nedeniyle iki maç ceza alan Okan Buruk, Rize ve Fenerbahçe karşılaşmalarında takımdan ayrı kalıp, bedelini ödedi. Ankaraspor maçını iple çektiğini ifade eden tecrübeli futbolcu, "Galatasaray'da oynarken Trabzon maçında bacağım kırılmış ve takımdan ayrı kalmıştım. Diyarbakır maçında yaptığım hareket sonrası aldığım ceza, en az bu kadar büyük üzüntü yaşamama neden oldu. Artık kart görmeye tövbe ettim" dedi. 


</TEXT>
</DOC>
