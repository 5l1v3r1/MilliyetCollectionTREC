<DOC>
<DOCNO> 388641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/sontur27.html </URL>
<DATE> 2005/10/21/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Genelevcilerin çatışmasını polis önledi 
</HEADLINE>
<TEXT>

     Fatih KARAÇALI ADANA, DHA 

ADANA ve İzmir genelevlerinde etkili olmaya çalışan iki grubun üyeleri arasında çıkması muhtemel silahlı çatışmayı polis önledi, 10 kişi gözaltına alındı. 
     Kaçakçılık ve Organize Suçlar Şube Müdürlüğü ekipleri, Adana Genelevi’nde 3 ev çalıştıran ve bir süre önce İzmir'de silahlı saldırıda yaralanan Ziver Aksoy’un, saldırıdan sorumlu tuttuğu genelev sahibi Mahmut Şen'e misilleme hazırlığı yaptığını öğrendi. Bu arada İzmir ve Adana'da genelev çalıştıran Mahmut Şen'in de adamlarıyla birlikte Adana’ya geldiği belirlendi. 
     Eş zamanlı olarak 5 ayrı yerde yapılan operasyonda, Ziver Aksoy ile adamları Tahsin Ballı, Sedat Yılmaz, Adnan Yılmaz ve Ömer Karabulut ile İzmir'den gelen Mahmut Şen, adamları Sabri Uzun, Murat Bayram, Suat Aslanoğlu ve Sabri Şahin yakalandı. 
     Bu kişilerin evlerinde ve üzerlerinde yapılan aramada, 1'i Avusturya yapımı suikast silahı Glock olmak üzere 8 tabanca, 2 Kalaşnikof, bu silahlara ait çok sayıda mermi ve şarjörler, 15 bin YTL 15 milyar lira ele geçti. Glook marka tabancanın, plastik alaşımı nedeniyle x- ray cihazı ile kontrol sırasında belirlenemediği, elektronik cihaza sinyal vermediği belirtildi. 
     Ziver Aksoy ile adamlarının yapılan sorgulamalarında, saldırı hazırlığında olduklarını itiraf ettikleri öğrenildi. Bu amaçla, Ömer Karabulut’un da 15 bin YTL karşılığında kiralık katil olarak tutulduğu, saldırıda kullanılmak için İstanbul’dan Fiat Doblo marka bir otonun çalınıp Adana’ya getirildiği iddia edildi. Sorgusu tamamlanan zanlılar adliyeye sevkedildi. 
     
</TEXT>
</DOC>
