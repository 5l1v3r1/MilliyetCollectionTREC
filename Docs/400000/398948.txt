<DOC>
<DOCNO> 398948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/soneko14.html </URL>
<DATE> 2005/11/29/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
TEB Genel Müdürü Konut kredisi faizleri hızlı düştü, daha da düşecek 
</HEADLINE>
<TEXT>

     Durmuş Ali Başkan AA 

Türk Ekonomi Bankası TEB Genel Müdürü Varol Civil, konut kredilerinde faizlerin beklenenden hızlı düştüğünü ve önümüzdeki günlerde daha da düşmesinin beklendiğini söyledi. 
     Civil, dış ticaret konusunda danışmanlık hizmeti verecek olan Trade Center'ların üçüncü ofisini açmak üzere geldiği Adana'da, AA muhabirinin sorularını yanıtlarken, önümüzdeki dönemde kamuoyunda ''Mortgage'' olarak bilinen Uzun Dönemli Konut Edindirme Kanun Tasarısı''nın yasalaşmasıyla birlikte konut kredisi finansmanının önemli bir pazar olacağını söyledi. 
     TBMM'ye sevk edilen tasarının henüz çıkmamasına karşın bankacılık sektörünün, konut kredisi finansmanında bir hayli yol aldığını belirten Civil, ''Ancak, daha işin çok başındayız'' diye konuştu. 
     Civil, şu andaki rakamlara bakıldığında toplam konut kredilerinin milli gelir içindeki payının yüzde 1.5 civarında olduğunu ifade ederek, şunları kaydetti 
     ''Bu rakam gelişmiş Avrupa ülkelerinde yüzde 20-30 civarında. Bu nedenle işin daha çok başındayız. Mortgage yasasının çıkmasıyla birlikte ilginin daha da artacağını düşünüyoruz. Herkes bu pazarda var olmak için rekabette öne geçmeye çalışıyor. Dolayısıyla faizler beklenenden daha hızlı düştü. Önümüzdeki günlerde daha da düşmesi bekleniyor. 
     Banka olarak konut kredilerinde piyasanın üzerinde büyüyoruz. Tüketici kredilerimizin toplam krediler içindeki payı yüzde 11 civarında, gelecek yıl bunu yüzde 20-25'e çıkarmak istiyoruz. Konut kredilerine önem veriyoruz ve en düşük faiz uygulayan bankalardan biriyiz. Bu nedenle iddiamızı ortaya koyuyor ve rekabette var olmak istiyoruz.'' 
     
     KREDİ KARTI PAZARI 

     Civil, kredi kartı faizlerinin düşmesinin de normal olduğunu belirterek, ''Enflasyon düştükçe ve istikrar arttıkça faizlerde düşüş olması gerekir'' dedi. 
     Kredi kartı pazarının da Türkiye'de son derece gelişmiş bir pazar olduğunu anımsatan Civil, şöyle devam etti ''Bu pazar pek çok Avrupa ülkesinden daha fazla gelişmiş durumda. Diğer ülkelerin finansçıları Türkiye'nin pazarını görünce şaşırıyorlar. Kredi kartı pazarı, yabancı finansçıları hem ürün çeşitliği, hem de sunulan hizmetler bakımından şaşırtıyor. Bireysel bankacılıkla ilgili son dönemdeki gelişmeler Türk tüketicileri açısından sevindirici.'' Civil, banka olarak dış ticaretteki paylarının yüzde 5-6 civarında olduğunu, Avrupa'nın en büyük bankalarından BNP Paribas ile bu yılın Şubat ayında yaptıkları ortaklık anlaşması ile dış ticaret finansmanı konusunda şirketlere özel çözümler sunmak amacıyla dünyada 48 ülkede 80 noktada, Türkiye'de de İstanbul, İzmir ve Adana'da açtıkları ''Trade Center''lar ile hizmet verdiklerini hatırlattı. 
     Türkiye genelinde yıl sonuna kadar 114-115 şubeye ulaşmak istediklerini ifade eden Civil, hedeflerinin önümüzdeki yıl 135, 2007 sonunda ise minimum 150 şubeye ulaşmak olduğunu sözlerine ekledi. 
     
</TEXT>
</DOC>
