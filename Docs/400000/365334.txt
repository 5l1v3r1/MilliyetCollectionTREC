<DOC>
<DOCNO> 365334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sondun33.html </URL>
<DATE> 2005/07/29/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
AB Komisyonu Türkiye'nin imzası Rumları tanıma anlamına gelmiyor 
</HEADLINE>
<TEXT>

     AB Komisyonu, Türkiye'nin, Ankara Antlaşması'nın ek protokolünü imzalamasının Kıbrıs Rum kesiminin bu ülke tarafından tanınması anlamına gelmeyeceğini teyit etti. 
     AB Komisyonu sözcülerinden Amadeu Altafaj Tardio, günlük olağan basın toplantısında bir soruyu yanıtlarken, Türkiye'nin ek protokolü imzalamasıyla birlikte sunacağı deklarasyonun analizini yapmak için erken olduğunu, söz konusu deklarasyonun içeriğinin henüz bilinmediğini söyledi. 
     ''Deklarasyon elimize geldiği zaman inceleyeceğiz. Kıbrıs dahil tüm üye ülkeler de inceleyecek'' diyen sözcü, AB'nin 25 üyeden oluştuğunu, ancak hukuki açıdan, protokol imzalanmasının ''Kıbrıs Cumhuriyeti''ni tanımak anlamına gelmediğini söyledi. 
     İmza ve deklarasyon konularında tüm unsurların masaya yatırılacağını ve tartışılacağını anlatan sözcü, ''Biz, protokolün imzalanmasının, ekimde müzakerelerin başlaması için son koşul olduğunu belirttik'' diyerek ve bir sorun olmayacağının göründüğünü ima ederek, Türkiye'nin yapacağı deklarasyonun her kelimesinin inceleneceğini ifade etti. 
     Sözcü, ''Müzakerelerin başlaması için Türkiye'nin Kıbrıs Cumhuriyeti'ni tanıması şart mı'' şeklindeki soruya yanıt vermedi ve deklarasyonun hukuki açıdan incelenmesinin önem taşıdığını, üye ülkelerin siyasi bir karar almalarının söz konusu olduğunu tekrarladı. 
     
</TEXT>
</DOC>
