<DOC>
<DOCNO> 389589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sonspo41.html </URL>
<DATE> 2005/10/25/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Tahkim Kurulu, 5 üye ile göreve devam edecek... 
</HEADLINE>
<TEXT>

     Futbol Federasyonu Tahkim Kurulu Başkanı Selçuk Öztek, kurulun, 5 üyeyle göreve devam edeceğini açıkladı. 
     Tahkim Kurulu'nun, Maslak'taki bir otelde 1 saat 45 dakika süren toplantısının ardından Başkan Öztek, kurulda görevi sürdürecek üyelerle birlikte basın toplantısı düzenledi. Kuruldaki görevlerinden istifa eden Erkan Vardar, Gürol Kaymak ve Samim Ünan'ın yerine yedek üyelerden Refik Moral, Kahraman Mert ve Metin Feyzioğlu'nun görev yapacağını açıklayan Öztek, Metin Feyzioğlu'nun, Ankara'da doktora sınavına katıldığı için kendileriyle birlikte olamadığını, ancak telefonda muvaffakatini aldıklarını söyledi. 
     Öztek, istifalarla ilgili açıklamada bulunurken, Tahkim Kurulu üyelerinin iki noktada çok ciddi rahatsızlıkları bulunduğunu belirterek, şöyle konuştu 
     "Bu rahatsızlıklardan birincisi, Futbol Federasyonu'nun, Tahkim Kurulu'na sahip çıkmak, yanında olmak ya da arkasında olmak bir yana, kurulu bazı hallerde bir nevi hasım gibi görüp, kuşkuyla yaklaşmasıdır. Tahkim Kurulu üyeleri, federasyonun bu tutumu nedeniyle büyük üzüntü duymaktadır. İkinci noktaya gelince, o da Tahkim Kurulu'nu, şu ya da bu organa mesaj göndermek için bazı kişi ve grupların bir manevra alanı olarak kullanmasıdır. Özellikle vurgulamak isterim ki Tahkim Kurulu, genel kurul tarafından seçilmiş bir organdır. Genel kurula karşı hesap vermekle yükümlüdür. Başka hiçbir organ, kişi ya da kuruluşa, hesap vermek mecburiyeti yoktur. Bu iki rahatsızlık son günlerde çok ciddi boyutlara ulaşmış ve bazı açılardan saygı ve nezaket sınırlarını fazlasıyla aşan, adeta tahammül edilmez noktalara getiren gelişmeler olmuştur. Bu gelişmeler karşısında Tahkim Kurulu üyeleri hem üzülmüşler, hem de infial duymuşlardır. Bu tepki, nezaket ve saygı sınırlarını aşan eleştiriler, hatta tehdit boyutlarına da ulaşmış, bazı Tahkim Kurulu üyeleri, bu tehditlere muhatap olmuşlardır. Yapılan tehditler sadece Tahkim Kurulu'nun bu ya da şu üyesine yapılmış olarak algılanamaz. Tahkim Kurulu'nun tümüne yapılmış tehditlerdir. Dolayısıyla büyük bir özveri ve dürüstlükle çalışmış olan arkadaşlarımıza yapılan bu asılsız, ağır suçlamaları reddetmekle işe başlamak istiyorum." 
     
     "TAHKİM KURULU, KİMSENİN MANEVRA ALANI DEĞİLDİR" 

     Selçuk Öztek, Tahkim Kurulu'nun, hiç kimsenin manevra alanı olmadığını, dolayısıyla gelişmelerin, kurul üyeliklerini ciddi şekilde gözden geçirmelerine neden olduğunu söyledi. 
     "Bir hususu da unutmamak lazım" diyen Öztek, A Milli Futbol Takımı'nın 12 ve 16 Kasım'da İsviçre ile oynayacağı Dünya Kupası play-off baraj maçlarının Türkiye için hayati değer taşıdığını, Türkiye için vazgeçilmez önemdeki bu maçlara olan konsantrasyonu bozucu her türlü davranıştan kaçınılması gerektiğini düşündüklerini kaydetti. Öztek, bu düşüncelerle, bugün yaptıkları toplantıda, Tahkim Kurulu'nun, 5 üyeyle göreve devam etmesine karar verildiğini bildirdi. 
     Diğer 5 üyenin ise istifa ettiğini belirten Öztek, "Görev yapmaya devam eden arkadaşlarımız da bu görevi geçici bir süre için devam ettireceklerdir. Gerekli şartlar oluştuğunda, kısa bir süre sonra durumu yeniden değerlendirecek, bu durumun gerektirdiği kararları alacaklardır" dedi. 
     Öztek, konuşmasının ardından gazetecilerin sorularına karşılık, hiçbir soruyu yanıtlamayacağını, konuşmasında her şeyin açık olduğunu söyledi. 
     Öztek'in basın toplantısında, göreve devam edecek üyeler Ali Turan, Refik Moral ve Kahraman Berk de yer aldı. Metin Feyzioğlu'nun, doktora sınavı için Ankara'da olduğundan toplantıda yer alamadığı belirtilirken, Erkan Vardar, Gürol Kaymak ve Samim Ünan'ın yanı sıra kurulun yedek üyeleri Ömer Faruk Engin ve Fahrettin Aral'ın da üyelikten istifa ettikleri açıklandı. 
     
</TEXT>
</DOC>
