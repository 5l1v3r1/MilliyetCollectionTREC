<DOC>
<DOCNO> 372212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sonspo16.html </URL>
<DATE> 2005/08/23/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
FIFA Türkiye'de disiplin ve takım ruhu, başarının anahtarı... 
</HEADLINE>
<TEXT>

     Futbolda, Mayıs ayında yapılan Avrupa Şampiyonası'nda kupayı kaldıran 17 Yaşaltı B Genç Milli Takımı, Peru'da düzenlenecek 11. Dünya Şampiyonası finallerinin hazırlıklarını sürdürüyor. 
     Peru'nun çeşitli kentlerinde 16 Eylül-2 Ekim tarihlerinde düzenlenecek finallerde milli takım, Avrupa şampiyonluğunun ardından bu şampiyonanın da favorileri arasında gösteriliyor. 
     Uluslararası Futbol Federasyonları Birliği'nin FIFA resmi internet sitesinin ilk sayfasındaki haber yorumda, Türk Milli Takımı Teknik Direktörü Abdullah Avcı'nın görüşlerine yer verildi Sitenin editörlerinin sorularını yanıtlayan Avcı, Dünya Şampiyonası öncesi oldukça iddialı konuşarak, ''Biz, disiplini ve takım ruhunu 90 dakika boyunca korumayı deneyeceğiz. Eğer bunu başarabilirsek, Dünya Şampiyonu olmamamız için bir neden göremiyorum'' dedi. 
     Türkiye'nin bu şampiyonanın da favorileri arasında olduğunu savunan Avcı, Türk Milli Takımı'nın yanı sıra Brezilya ve Avrupa Şampiyonası'nda final oynadıkları Hollanda'nın da çok iyi takım olduklarını söyledi. 
     Avrupa Şampiyonu olduktan sonra futbolcuların kendilerine güvenlerinin geldiğini kaydeden Avcı, kupayı kazanmalarının ardından futbolcularının üstünde herhangi bir baskı oluşturmadıklarını ve Dünya Şampiyonası öncesi futbolcuların oldukça rahat olduklarını bildirdi. 
     Avrupa'nın birçok ülkesinde Türk futbolcular gibi oyuncuların bulunmadığını anlatan Avcı, ''Avrupa'nın birçok takımında bizim sahip olduğumuz kadar yetenekli futbolcuya sahip olan takım yok. Ancak, takım oyununu tam olarak oturtamadık. Çalışmalarımız sürüyor'' diye konuştu. 
     FIFA editörlerinin milli takımla ilgili yaptıkları yorumda ise Türkiye'nin gerçek gücünün hücum futbolundan kaynaklandığını ve bu alanda Tevfik Köse ve Almanya Bundesliga tarihinin en genç futbolcusu Nuri Şahin'in etkili olduğu görüşü savunuldu. 
     Tarihinde ilk kez finallerde yer alacak Türkiye, B Grubu'nda Meksika, Uruguay ve Avustralya ile mücadele edecek. 
     
</TEXT>
</DOC>
