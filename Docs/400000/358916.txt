<DOC>
<DOCNO> 358916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sondun32.html </URL>
<DATE> 2005/07/07/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
G-8 liderleri, Londra saldırılarını kınadı 
</HEADLINE>
<TEXT>

     İskoçya’nın Gleneagles kasabasında yapılan G-8 zirvesine katılan liderler, ortak bir bildiri yayımlayarak, Londra’daki terör saldırılarını lanetledi. 
     Zirvenin yapıldığı otelde hazırlanan bildiriyi bütün dünya liderlerinin bulunduğu bir podyumda okuyan İngiltere Başbakanı Tony Blair, dünya liderlerinin saldırılarda hayatını kaybedenlerin yakınları ile yaralananların acısını paylaştığına dikkat çekti. 
     Blair tarafından okunan bildiride, saldırılar "barbarca" olarak nitelendi. "Hepimizin ülkeleri, bir şekilde terörizmden etkilendi" denilen bildiride, "bu saldırının sorumlularının insan hayatına saygıları yok. Hepimiz kararlı şekilde bu terör saldırılarına karşı durmak ve bunların üstesinden gelmek için birleştik" ifadesi kullanıldı. 
     Saldırının tek bir ulusa değil, bütün uluslara ve bütün medeni toplumlara karşı yapıldığına dikkat çeken liderler, terörizm ve şiddetin toplumlarını ya da değerlerini değiştirmesine izin vermeyeceklerini vurguladı. 
     Saldırının zirvenin çalışmalarını etkilemeyeceği belirtilen bildiride, "Daha iyi bir dünya yaratma konusundaki kararlılığımız sürecek" dedi. 
     Zirvede dünya liderlerinin dünya halklarının fakirliğiyle mücadele ettiği de belirtilen bildiride, "insan hayatının korunması için" çaba sarf edildiğine işaret edildi. 
     Teröristlerin başarılı olamayacağını da belirten liderler, saldırıların kararlılıklarını hiçbir şekilde etkilemeyeceğini ifade etti. 
     Liderler, daha sonra topluca fotoğraf çektirdi. 
     
</TEXT>
</DOC>
