<DOC>
<DOCNO> 354158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sontur66.html </URL>
<DATE> 2005/06/21/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
TBMM KİT Komisyonu'ndan istifa... 
</HEADLINE>
<TEXT>

     AK Parti Amasya Milletvekili Hamza Albayrak, denetimlerin kısıtlı bir zamana sıkıştırıldığını gerekçe göstererek, TBMM KİT Komisyonu üyeliğinden istifa etti. 
     İstifa gerekçesine ilişkin gazetecilerin sorularını yanıtlayan Albayrak, komisyondaki programların yığıldığını ve bu durumu zamanlama noktasında tasvip etmediğini söyledi. 
     Gazetecilerin "POAŞ’ın acele görüşülmesi nedeniyle mi istifa ettiniz " diye sorması üzerine Albayrak, POAŞ’ın görüşülmesinin ertelendiğini ifade ederek, şöyle devam etti 
     "Ama Petkim görüşüldü. Hepsine itiraz ediyorum. Zamanlama noktasında itirazım var. Bunu zaten ön değerlendirmede de belirtmiştim. Öyle sıkışıklığa getirmeye gerek yok. Detaylı olarak incelemekte yarar var. Nasıl olsa 6 yıllık bir birikim var. Bu birikimi 20-30 dakikaya sığdırmak uygun değil diye düşünüyorum. 
     Zamanlama noktasında tasvip etmediğim uygulama nedeniyle komisyondan istifa ettim ama milletvekili olarak bütün komisyonlara, iştirak edeceğim ve aynı performansla çalışmalarımı sürdüreceğim. Biz denetçiyiz, denetlemeye devam edeceğim." Albayrak, konuyla ilgili KİT Komisyonu Başkanı Nurettin Canikli ile görüşmediğini, sadece istifa dilekçesini gönderdiğini söyledi. 
     
     KİT KOMİSYONU BAŞKANI CANİKLİ 
     KİT Komisyonu Başkanı, AK Parti Giresun Milletvekili Nurettin Canikli ise gazetecilere yaptığı açıklamada, Albayrak’ın istifasıyla ilgili kendisine intikal eden herhangi bir şey olmadığını bildirdi. 
     Canikli, POAŞ’ın denetiminin bugünkü programda yer aldığını, ancak bazı üyelerin yeteri kadar hazırlık yapmadıklarını belirtmeleri üzerine incelemeye imkan sağlamak maksadıyla bu kuruluşun görüşmelerini ertelediklerini söyledi. 
     Gazetecilerin "zamanla ilgili genel bir şikayet olup olmadığını" sorması üzerine Canikli, MKE’nin 1998’den, POAŞ’ın da 1995’den kalan hesapları olduğunu anımsattı. Nurettin Canikli, şöyle konuştu 
     "Bu görüşmelerin bugün yapılmasının hiçbir anlamı yok. Ne insanlar, ne de suç unsurları var ortada. Denetimin güncel olması gerekiyor, günceli yakalamamız gerekiyor. Onun için de bütün bunları eritmeye çalışıyoruz. Yani biz bu eritmeyi yaptığımız zaman önümüzdeki yıl 2004’ün hesaplarına başlayacağız. Belki KİT Komisyonu tarihinde ilk defa bu kadar güncel olaylara müdahale imkanı bulacak. Yoksa 1998’den 1995’ten neyi görüşeceksiniz, kimi bulacaksınız. Ama bunları 
     eritmenin yöntemi de bir an önce bunları sonuçlandırmak." Ekim başında 2004 yılı hesap ve işlemlerinin hemen alt komisyonda çalışmalarına başlanacağını ve Aralık ya da Ocak ayında da 2004’ün hesap ve işlemlerini görüşüleceğini ifade eden Canikli, "Çok da etkili ve güncel olacak. Herhangi bir sorun olduğunda hemen canlı canlı soracağımız muhataplarımız olacak. Ama şu an kimseyi bulamıyoruz. Kamuoyu da ilgilenmiyor" dedi. 
     
</TEXT>
</DOC>
