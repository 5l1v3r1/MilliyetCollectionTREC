<DOC>
<DOCNO> 350840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sontur57.html </URL>
<DATE> 2005/06/10/ </DATE>
<TIME> 19.50 </TIME>
<AUTHOR>  </AUTHOR>
<HEADLINE>
Çay'da boğularak ölen oğlunun karnesini aldı... 
</HEADLINE>
<TEXT>

     Antalya’nın Alanya İlçesi’nde önceki gün Dim Çayı’nda boğularak ölen 11 yaşındaki Oğuzhan Boz’un karnesi, sınıfında acılı babası Hasan Boz’a verildi. 
     Küçük Oğuzhan’ın Kestel Beldesi’nde öğrenim gördüğü Atatürk İlköğretim Okulu’ndaki karne dağıtımı sırasında zor anlar yaşandı. 
     Okulun 4-C sınıfında öğrenim gören ve önceki gün boğularak yaşamını yitiren Oğuzhan Boz’un yasını tutan babası Hasan Boz, öğretmenleri ve öğrencilerin gözyaşları arasında oğlunun karnesini sınıfında aldı. 
     Başarılı öğrencisini kaybeden sınıf öğretmeni Mehmet Güldal’ın da karneleri dağıttığı sırada, sıranın Oğuzhan’a gelmesiyle gözyaşlarını tutamadığı görüldü. 
     Meslek hayatının en zor gününü yaşadığını anlatan Güldal, Oğuzhan’ın sırasına karanfil koyarken, başarılı notlarla dolu karnesini babası Hasan Boz’a verdi ve sarılarak başsağlığı diledi. 
     Karnelerin dağıtılmasından sonra baba Hasan Boz, öğretmeni Mehmet Güldal, sınıf arkadaşları ve bir grup veli Dim Çayı’na giderek, küçük Oğuzhan’ın boğulduğu yerde suya karanfiller attı. 
     
</TEXT>
</DOC>
