<DOC>
<DOCNO> 379929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/soneko06.html </URL>
<DATE> 2005/09/20/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Sigara ve tütün piyasasına yeni yabancılar 
</HEADLINE>
<TEXT>

     Türkiye’deki sigara ve tütün piyasasına yeni yabancı kuruluşlar geldi. İzmir’de faaliyet gösteren Kaituni Tobacco Industry Sanayi ve Ticaret A.Ş.’nin ortaklık yapısı tümüyle değişti. Şirketi, dört yabancı kuruluş satın aldı. 
     Kaituni Tobacco Industry Sanayi ve Ticaret A.Ş.’nin 280 bin YTL olan sermayesi 5 milyon 516 bin YTL’ye yükseltildi. 
     Yeni sermaye yapısında şirketin eski ortaklarından hiç biri yer almadı. Kaituni Tobacco’nun yeni sermaye yapısında Percacer S.A. 1 milyon 550.5 bin, Mecanizados Y Talleres Industriales S.A. 1 milyon 508.5 bin, MTS Tobacco S.A. 28 bin, Borjana S.L. 261.8 bin, Abdulsalam Zreba 1 milyon 103.2 bin, Dimitrios Kyriazis de 1 milyon 64 bin YTL’lik paya sahip oldu. 
     Sermaye artırımının tamamı nakit olarak karşılandı. Kaituni Tobacco’nun Fransızlar’ın ünlü markası Gitane’ı üreteceği belirtiliyor. 
     Ege Serbest Bölgesi’nde faaliyet gösteren Kaituni Tobacco Industry’nin 280 bin YTL’lik eski sermaye yapısında Tarık Ali Kattuni 268.8 bin YTL ile en fazla paya sahip bulunuyordu. 
     Şirketin ortakları arasında Murat Türel, Yonca Ergün ve Emine Yılmaz da yer alıyordu. 
     Ortaklık yapısındaki değişiklikle birlikte, şirketin yönetim kurulu başkanlığına Pedro Ernesto Cortina Coplowitz, başkan yardımcılığına Dimitri Kyriazis getirildi. 
     
</TEXT>
</DOC>
