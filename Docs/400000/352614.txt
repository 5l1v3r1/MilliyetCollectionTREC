<DOC>
<DOCNO> 352614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sonsiy32.html </URL>
<DATE> 2005/06/16/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Babacan ''3 Ekim'den Türkiye üzerine düşen her şeyi yapmış olacaktır'' 
</HEADLINE>
<TEXT>

     Devlet Bakanı Ali Babacan, Türkiye’nin AB’ye katılım müzakerelerinin başlayacağı 3 Ekim tarihine kadar üzerine düşen her şeyi yapmış olacağını söyledi. 
     Başmüzakereci atanmasından sonra Brüksel’de ilk temaslarını bugün başlatan ve AB Komisyonu yetkilileriyle Türkiye’nin katılım süreci hakkında görüşmelerde bulunan Babacan, AB Komisyonu Başkan Yardımcısı Margot Wallström ve AB Komisyonu Genişleme Genel Müdürü Fabrizio Barbaso ile görüşmeleri hakkında bilgiler verdi. 
     Temaslarında Türkiye’nin yaptığı siyasi ve ekonomik reformların ele alındığını bildiren Babacan, 17 Aralık zirvesinden bugüne kadar üzerinde çalışılanları anlattığını, gerekli yasaların tamamının çıktığını belirterek, "3 Ekim tarihinden önce Türkiye üzerine düşen her şeyi yapmış olacaktır" dedi. 
     Babacan, Ankara Antlaşması’nın, Gümrük Birliği’nin AB’ye geçen yıl katılan 10 üyesine uyarlanmasına ilişkin ek protokolünün imza sürecinin devam ettiğini, üzerinde anlaşma sağlanan taslağın bürokratik süreçlerden geçtiğini, halen AB’nin 20 lisanına tercüme edilmekte olduğunu, bu işlemin de tamamlanmasından sonra Türkiye’nin en kısa zamanda protokolü imzalayacağını ifade etti. 
     Ali Babacan, şunları söyledi 
     "3 Ekim’den itibaren önce tarama süreci ve müzakerelerin başlaması suretiyle bu önemli döneme girmiş olacağız. Bu süreç, Türkiye’nin bütün sisteminin gözden geçirilecek olması, Türk insanının çok daha yüksek standartları yakalamış bir ülkede yaşaması açısından büyük önem taşıyor. Hükümet olarak bu süreci başarıyla götürmek için son derece kararlıyız. Reformların sahibi olarak bu süreci yaşayacağız. Tamamladığımız her aşama Türkiye’nin standartlarını yukarıya taşıyacaktır. Bu önemli dönemde Türkiye’de her kesimin bu reform sürecini mutlaka sahiplenmesi ve desteklemesi gerekiyor. 
     Türkiye’nin bu önemli dönemden bir bütün olarak geçmesi gerekiyor." Babacan, bir soru üzerine, AB’nin referandumlar sonrasında zor bir dönem yaşadığını, ancak tartışmaların Türkiye odaklı olmadığının görüldüğünü belirtti. 
     "Türkiye’nin bu konuya bakış açısı çok net" diyen Babacan, "Reform sürecini kendimiz arzu ettiğimiz için, bu reformları Türk insanı hak ettiği için Türkiye bu süreçten geçecek. Hedefimiz çok açık. Türkiye’nin içine gireceği bu değişim süreci sadece Türkiye ve AB üyesi ülkeler için değil tüm bölge için büyük önem taşıyor. Bu önemin farkına varan herkes Türkiye’nin çabalarını güçlü bir şekilde destekliyor" dedi. 
     Babacan şöyle konuştu 
     "10-15 sene sonra verilecek bazı kararlar için şimdiden kesin hükümlerde bulunulmasını doğru bulmuyorum. Bu süre içerisinde Avrupa’nın farklı ülkelerinde farklı siyasi akımlar ve gelişmeler olacaktır. Bu çok doğaldır. Bizim konsantre olmamız gereken konu, Türkiye’nin bu süreçten başarıyla geçmesidir. İletişime büyük önem vermemiz gerekiyor. Bugünkü toplantılarda, sivil toplum diyaloğunu geniş boyutlarıyla tartıştık. 10-15 sene sonra ne AB bugünkü AB olacak, ne Türkiye bugünkü Türkiye olacak. Her ülkede büyük değişimler yaşanacak. Değişim kaçınılmaz. AB’nin başlangıcından bugüne kadar hep tartışmalar olmuştur ama rasyonel kararlar alınmış, değişimler hep daha iyiye doğru olmuştur. Yine daha iyiye doğru gidecek bir AB göreceğimize ben gönülden inanıyorum. Tabii Türkiye de bu güzel gelecekte hak ettiği yerini alacaktır." Babacan, Müzakere Çerçeve Belgesi’nin bu ay sonunda taslak olarak açıklanacağının Komisyon yetkilileri tarafından teyid edildiğini belirterek, "17 Aralık kararının metniyle paralel ve uyumlu bir belge olması gerektiğini kendilerine söyledik" dedi. 
     Ali Babacan, yarın, AB Komisyonu’nun genişlemeden sorumlu üyesi Olli Rehn ile görüştükten sonra Türkiye’ye dönecek. 
     
</TEXT>
</DOC>
