<DOC>
<DOCNO> 390910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/son/sontur17.html </URL>
<DATE> 2005/10/30/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Kars'ın düşman işgalinden kurtuluşu kutlandı... 
</HEADLINE>
<TEXT>

     Kars'ın düşman işgalinden kurtuluşunun 85. yıldönümü, törenlerle kutlandı. 
     Hükümet Konağı önündeki Atatürk Anıtı'na çelenk konulmasıyla başlayan tören, hava muhalefeti nedeniyle Kars Spor Salonu'nda devam etti. 
     Törende konuşan Belediye Başkanı Naif Alibeyoğlu, Kars'ın geçmişten bugüne ülkenin hep ''kader kenti'' olduğunu belirterek, Kars'ta kazanılan zaferin ardından bölgedeki askeri kuvvetin batıya kaydırılmasının bağımsızlık mücadelesine fayda sağladığını söyledi. 
     Kars halkının çok acılar çektiğini ifade eden Alibeyoğlu, genç neslin, bugünkü barış ve istikrar ortamının kolaylıkla sağlanmadığını unutmamasını istedi. 
     Türk Silahlı Kuvvetleri'ni temsilen konuşan Piyade Teğmen Veysel Gülyazı ise her karışı şehit kanıyla sulanmış serhat şehri Kars'ın 85. kurtuluş yılını kutlamanın onurunu yaşadıklarını kaydetti. 
     Törende ayrıca temsili kurtuluş canlandırılarak, öğrenciler tarafından şiirler okundu. 
     
</TEXT>
</DOC>
