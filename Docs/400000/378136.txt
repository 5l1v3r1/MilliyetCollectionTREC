<DOC>
<DOCNO> 378136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sonspo28.html </URL>
<DATE> 2005/09/13/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Samsunspor'da üçüncü Arıca dönemi... 
</HEADLINE>
<TEXT>

     Samsunspor, geçen hafta oynanan Vestel Manisaspor karşılaşmasından sonra istifa eden teknik direktör Şaban Yıldırım'ın yerine teknik direktör Erdoğan Arıca ile anlaştı. 
     Bugün Samsun'a gelerek Nuri Asan Tesisleri'nde Futbol Şube Sorumlusu Tarık Darende ve Genel Menajer Yücel Uyar ile bir görüşme yapan Erdoğan Arıca, daha sonra basın mensuplarının sorularını yanıtladı. Arıca Samsunspor ile her konuda anlaştığını ve 2 yıllık sözleşme imzaladıklarını söyledi. 
     Samsunspor'un güven duyduğu bir ekip yapısına sahip takım olarak nitelendiren Arıca, ligdeki bazı takımların ihtiyaç duyduğu bir çok oyuncunun Samsunspor'da olduğunu kaydetti. 
     Kendi deneyimlerinin de katkısı ile takımın başarılı olacağına inandığını belirten Arıca, ''Takımda Serkan ve Celil gibi yetenekli oyuncular var. Onları ben özel yetenekler olarak görüyorum. Diğer oyuncuların da yeteneklerine inanmaları, kendilerine güvenmeleri halinde şans onlarla birlikte olacaktır. Bu söylediklerimin hepsi benim içinde geçerlidir. Artık bilgi ve becerilerimle şansı yakalayacağımıza inanıyorum'' diye konuştu. 
     Bu arada üçüncü kez Samsunspor'da göreve gelen Arıca'nın takımla ilk idmanını akşam saatlerinde gerçekleştireceği öğrenildi. 

     
</TEXT>
</DOC>
