<DOC>
<DOCNO> 374832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sontur11.html </URL>
<DATE> 2005/09/01/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
İslim Nine'nin ahırını başına yıktılar 
</HEADLINE>
<TEXT>

     CEYHAN Adana , DHA 

      ADANA’nın Ceyhan İlçesi’nde çevre kirliliğine neden olan ahırların yıkımını gerçekleştiren belediye ekipleri, ineğini çıkarmak için ahıra giren 70 yaşındaki İslim Çoban’ın dışarı çıktığını düşünerek yıkıma başladı. İslim Nine, çöken çatının altında kalarak ağır yaralandı. 
     Olay Belediyeevleri Mahallesi’nde öğle saatlerinde meydana geldi. Ceyhan Belediyesi ekipleri, çevre kirliliğine neden olduğu gerekçesiyle mahalle aralarındaki ahırların yıkımına başladı. Evinin yanında yaptırdığı ahırda beslediği ineğin sütünü satarak geçimini sağladığını söyleyen İslim Çoban, yıkım ekiplerine Ne olur ahırımı yıkmayın'' diye yalvardı. Ancak ekipler, yıkımı yapmak zorunda olduklarını belirterek yaşlı kadını ineğini çıkarması için uyardı. İneğini çıkarmak için ahıra giren yaşlı kadın bir süre içeride kaldı. Yaşlı kadının içeriden çıktığını düşünen ekipler, yıkıma başladı. Yıkılan çatının altında İslim Çoban’ın çığlıkları üzerine çalışmayı durduran ekipler, 112 Acil Servis’e bilgi verdi. Ağır yaralanan yaşlı kadın, Ceyhan Devlet Hastanesi’ne kaldırıldı. İç kanama geçirdiği anlaşılan İslim Nine, Adana Numune Hastanesi’ne sevkedildi. 
     
     MAHALLELİ İSYAN ETTİ 
     Yaşlı kadının yaralanmasına tepki gösteren mahalle sakinleri, Ahırı yaşlı kadının başına yıktılar. Biz onun ineğinden ed ahırından da şikayetçi değiliz. Bu kadın fakir ve yardıma muhtaç. Bize süt satarak geçimini sağlamaya çalışıyor'' dediler. 
     Yıkım ekibi ise, yaşlı kadının içerden çıktığını düşünerek yıkımı başlattıklarını ifade etmekle yetindi. Polis olayla ilgili soruşturma başlattı. 
     
</TEXT>
</DOC>
