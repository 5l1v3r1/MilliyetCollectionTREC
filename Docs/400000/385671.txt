<DOC>
<DOCNO> 385671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/spor/spo04.html </URL>
<DATE> 2005/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kışla yolu gözüktü 
</HEADLINE>
<TEXT>


Trabzonspor, cezası nedeniyle bu sezon forma giyemeyecek olan Gökdeniz Karadeniz için askerlik formülünü gündemine aldı. Yıldız futbolcunun yasaklı olduğu süre içinde vatani görevini yerine getirmesi için hazırlıklar başladı 


PFDK'nın ismi bahis olaylarına karıştığı için 10 ay ceza verdiği Gökdeniz'in, yasaklı olduğu dönem içinde askerlik görevini yerine getirmesi için düğmeye basıldı. 
Trabzonspor, yıldız futbolcu ile görüşerek, futboldan uzak kaldığı süre ile ilgili bir ara formül üretti. Buna göre Gökdeniz'den vatani görevini gerçekleştirmesi için askere müracaat etmesi istendi. Trabzon Askerlik Şubesi'ne yapılan başvuru sonucunda Gökdeniz önümüzdeki günlerde askeri hastanede sağlık kontrolüne girecek, silah altına alınacağı günü beklemeye geçecek. Yönetimin, Hasan Üçüncü'den de yükümlülüğünü gerçekleştirmesini istediği, iki futbolcunun kısa süre içinde başvurularını yapacağı bildirildi. 

El öptü, özür diledi 
Gökdeniz, dün tesislere giderek, hem Başkan Atay Aktuğ, hem de Teknik Direktör Halilhodziç ile bir araya geldi. Aktuğ, "Elimizi öpüp, hepimizden özür diledi. Hata işlemiş, cezasını çekecek. Onu kazanmamız gerek. Takımdan ayrı veya takımla birlikte idmanlara çıkacak" dedi. 

Gergin antrenman 

Karadeniz ekibinin dün sabah 2 saat 10 dakika süren antrenmanında Emrah, bir pozisyon sırasında Feridun'a sert girince tansiyon yükseldi. İki oyuncu tartışırken, takım arkadaşlarının araya girmesiyle olay tatlıya bağlandı. Antrenmana sakat Szymkowiak, İtalya'ya giden Fatih ve cezalı Gökdeniz katılmadı. Grip olan Celalettin düz koşu yapmakla yetindi. Cuma günkü idmanda adelesinde gerilme oluşan Eller kendini riske etmeyip, hafif bir program uyguladı. 


</TEXT>
</DOC>
