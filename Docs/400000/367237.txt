<DOC>
<DOCNO> 367237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/spor/spo07.html </URL>
<DATE> 2005/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliler Helsinki'de 
</HEADLINE>
<TEXT>



Dünya Atletizm Şampiyonası'na katılacak atletlerimizden Eşref Apak, Binnaz Uslu ve Türkan Erişmiş, dün Helsinki'ye vardı. Halil Akkaş ise bugün kafileye dahil olacak. Binnaz ve Türkan Ankara'dan Finlandiya'ya giderken, çekiçteki madalya umudumuz Eşref ise antrenörü Konstantin Astapkovich ile birlikte bir süredir çalışmalarını sürdürdüğü Beyaz Rusya'dan Helsinki'ye geçti. 
Helsinki Olimpiyat Stadı'nda yarın başlayacak şampiyonanın ilk gününde üç sporcumuz mücadele edecek. Çekiçte Apak, saat 11.30'dan itibaren seçmelerde yarışırken, 3 bin metre engelli bayanlarda Türkan Erişmiş saat 12.05'te, 800 metre bayanlarda da Binnaz Uslu saat 12.55'te seçme koşacaklar. 

BİZİMKİLERİN PROGRAMI 
6 Ağustos 
11.30 Çekiç atma seçme A 
Eşref Apak 
12.05 3 bin metre engelli seçme 
Türkan Erişmiş 
12.55 800 metre seçme 
Binnaz Uslu 

7 Ağustos 
13.50 3 bin metre engelli seçme 
Halil Akkaş 
19.40 800 metre yarı final 
Binnaz Uslu 

8 Ağustos 
18.40 Çekiç atma final 
Eşref Apak 
20.35 3 bin metre engelli final 
Türkan Erişmiş 

9 Ağustos 
20.00 3 bin metre engelli final 
Halil Akkaş 
20.25 800 metre final 
Binnaz Uslu 

Seçmeleri geçmesi halinde yarışacak. 

Hatalı çıkışta geri adım 

Helsinki'de yapılan 45. IAAF Konseyi'nden ilginç sonuçlar çıktı. 209 ülke temsilcilerinin katıldığı ve atletizmin en yüksek karar mercii olan konseyde kural değişiklikleri konusunda birçok öneri tartışıldı. En önemli kural değişikliği önerisi olan "hatalı çıkış", birçok delegenin karşıt görüş bildirmesi üzerine konsey tarafından geri çekildi. 
Böylece ilk hatalı çıkış yapanın diskalifiye edilmesi önerisi işlerlik kazanmadı. Kural, daha önce olduğu gibi ilk hatalı çıkış sonrası hata yapanların diskalifiye olması şeklinde geçerliliğini sürdürecek. Konsey ayrıca doping konusunda da daha sert tedbirler alınması ve cezaların iki yıldan dört yıla çıkarılması için Dünya Anti Doping Ajansı'na WADA öneri götürülmesini kararlaştırdı. 
Öte yandan IAAF Konseyi'nin boş üyeliğine seçilen Polonyalı Irena Szewinska, Faslı El Moutawakel ve Kanadalı Hoffman'dan sonra üçüncü kadın üye oldu. 


</TEXT>
</DOC>
