<DOC>
<DOCNO> 382084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/ekonomi/aeko.html </URL>
<DATE> 2005/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Yabancıya tek sözümüz welcome 
</HEADLINE>
<TEXT>


Bu yıl özelleştirmenin 20 milyar doları bulacağını belirten Maliye Bakanı Kemal Unakıtan, "Türkiye'nin ihtiyacı var. Yabancı sermayeye söyleyebileceğimiz tek bir söz var Welcome Hoş geldiniz . Gelen parayla da borçları azaltacağız" dedi 

EKONOMİ SERVİSİ 

Maliye Bakanı Kemal Unakıtan, son 20 yılda toplam 8 milyar dolarlık özelleştirme yapılan Türkiye'de bu yıl yapılacak özelleştirmenin 20 milyar doları bulacağını söyledi. Yabancıların Türkiye'ye ilgisinin sürdüğünü, yerli - yabancı sermaye ayrımı yapılmadığını belirten Unakıtan, "Yabancı sermayeye diyeceğimiz tek bir söz var Welcome" dedi. 
İstanbul'da devam eden Uluslararası İslami Finans Forumu'nda IIFF konuşan Kemal Unakıtan, nerede ne yapılmak isteniyorsa, bunun ancak parayla olabileceğini, bugünün dünyasında parasız hiç bir şey yapmanın mümkün olmadığını söyledi. 
Savaşların, barışın altında paranın yattığını belirten Unakıtan, "Karıyla kocanın geçiminde bile para önemli. Ailelerde bile kavgaların büyük çoğunluğu para yüzünden çıkar" diye konuştu. 

'2 günde şirket kuruluyor' 
Türkiye'ye ilginin devam edeceğine inancını ifade ederken, yabancı yatırımcı beklediklerini ve yatırım ortamını iyileştirmek için reformlar gerçekleştirdiğini anlatan Unakıtan, yabancıların yatırım için artık izne ihtiyaçlarının olmadığını, minimum sermaye sınırı bulunmadığını, ellerini kollarını sallaya sallaya gelip şirketlerini iki günde kurabileceklerini söyledi. Unakıtan, devletleştirilmeye karşı da korunan yabancıların, istediği gayrimenkule girebileceğini, yabancıların uyuşmazlıklarını da uluslararası mahkemelerde çözdüğünü kaydetti. 

'Özelleştirmemek enayilik' 
Türk Hazinesi'nin artık 10-15 yıl vadelerle rahatlıkla borçlanabildiğini kaydeden Unakıtan, özelleştirmeye devam edeceklerini söyledi. Unakıtan şöyle dedi 
"Devlet eğer ekonomiden büyük pay alıyorsa, oradaki serbest ekonomide bir yanlışlık, bir enayilik var. Kulağınızda kalır diye söylüyorum. Daha limanlarımız var. Erdemir, Tekel'in sigara bölümü, Türk Hava Yolları, Petkim, Milli Piyango, enerji dağıtım şirketleri ve ondan sonra enerji üretim ihaleleri var. Özelleştirmelere aynı hızla devam edeceğiz. Devlete ait bankalar da kısa sürede özelleştirilecektir." 
Özelleştirmelerden elde edilecek gelirin borçların azaltılmasında kullanılacağını belirten Unakıtan, "Borcun azalmasıyla faizler düşecek. Faizlerin 1 puan düşmesiyle, Türkiye 3 milyar dolar kazanıyor" diye konuştu. 
Unakıtan daha sonra şunları söyledi 
"Mali disipline devam edeceğiz. Hesabınızı bileceksiniz. Türk hükümeti şu anda bunları yapıyor. Bunları yaptıkça ülkenin riski düşüyor. Kamu net borç stokunun milli gelire oranını, Maastricht kriteri olan GSMH 'nin yüzde 60'ının altına indireceğiz. Borç yapısını da döviz ağırlıklı yapıdan TL ağırlıklı şekle dönüştürdük." 


</TEXT>
</DOC>
