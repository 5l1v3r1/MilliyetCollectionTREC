<DOC>
<DOCNO> 377744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/soneko20.html </URL>
<DATE> 2005/09/12/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Maliye, "Sözde patronların" peşinde... 
</HEADLINE>
<TEXT>

     Türkan Al AA 

Maliye Bakanlığı, finans kesimine yönelik denetimler sırasında kağıt üzerinde şirket sahibi ya da ortağı görünen çaycı, odacı ve şoför gibi ''Sözde patronları'' da ortaya çıkaracak. 
     Alınan bilgiye göre, finans sektörüne dönük vergi denetimlerinde, 3 büyük ilde hesaplarında büyük paralar dönen kişi ve kuruluşların incelenmesine de başlandı. 
     Hesap Uzmanları ve Gelirler Kontrolörleri, Haziran-Ağustos döneminde gerçekleştirilen Anadolu turnelerinde daha çok yerel incelemelerde bulundu. Turnelerde, belirlenen sektörlerde faaliyet gösteren kişi ve kuruluşların yanı sıra finans listelerinde ismi yeralan kişi ve kuruluşların durumlarına da bakıldı. 
     Turnelerin bitmesinin ardından Hesap Uzmanları, geçtiğimiz günlerde, finans listelerinde yeralan gerçek ve tüzel kişilerin çok büyük bölümünün bulunduğu Ankara, İstanbul ve İzmir'de de belirlenen isimler nezdinde incelemelere başladı. 
     Gelirler Kontrlörleri de Gelir İdaresi Başkanlığı'nın tespit ettiği yerlerdeki kişi ve kuruluşları büyüteç altına almak için harekete geçti. 
     Finans kesimine yönelik denetimler için önümüzdeki günlerde hesap uzmanı, müfettiş ya da gelirler kontrolörlerinin başkanlığında vergi denetmenlerinden oluşan özel ekipler kurulmasının düşünüldüğü de belirtildi. 
     
     KATRİLYONLUK İŞLEMLER VAR 
     Maliye Bakanlığı, finans kesimine dönük vergi denetiminde 500 milyar liranın üzerindeki çek, havale ve EFT işlemlerini baz aldı. 
     Önce bankalardan bu tutarın üzerinde çek, havale ve EFT işlemi bulunan kişi ve kuruluşlara ilişkin listeler istendi. 
     Gelen listelerde 2003 yılında 96 bin gerçek, 68 bin tüzel kişinin, 2004 yılında ise 150 bin gerçek, 86 bin tüzel kişinin 500 milyar liranın üzerinde çek, havale ve EFT işlemi bulunduğu bildirildi. 
     Değerlendirmeler sırasında bunların bir kısmının kamu kuruluşlarına ait olduğu görülürken, tek bir mükellefe ait 1.3 katrilyon lirayı bulan işlemler olduğu da anlaşıldı. Bunlarda da bir hata olup olmadığı konusunda bankalardan ek bilgi istenmesi kararı alındı. 
     Bu çalışmalar sürerken hesap uzmanları, risk analizleri sonucunda listedeki trilyonluk işleme sahip olan 6 bin 398 mükellefi ayırdı ve bunların incelemeye alınması için harekete geçti. Bu kişilere ait hesap sayısı 18 bin, bu hesaplardaki işlem hacmi de 100 milyar YTL olarak hesaplandı. 
     Gelir İdaresi Başkanlığı'nın da, 60 bin dolayında kişi ve kuruluş belirlediği, bunların aşamalı olarak incelenmesi yönünde karar aldığı öğrenildi. 
     
     ASIL İNCELEME BAŞLIYOR 
     Denetim birimi yetkilileri, Anadolu turnelerinin yeni bittiğine dikkat çekerek, finans kesimine yönelik denetimlerin asıl şimdi başladığını belirttiler. 
     Finans kesimi listelerinde yeralan mükelleflerin çok önemli bir kısmının İstanbul'da olduğuna dikkat çeken yetkililer, bunu Ankara ve İzmir'in takip ettiğini vurguladılar. 
     3 büyük ildeki hesapların incelenmesine yeni başladığına işaret eten bir üst düzey yetkili, şu değerlendirmede bulundu 
     ''Finans kesimine yönelik incelemeler asıl şimdi başlıyor. Elbette bu incelemeler uzunca sayılacak bir süreci gerektirecektir. Biz, kimsenin parasının, pulunun peşinde değiliz. Belli tutarın üzerinde havale, çek ve EFT işlemi olanların durumuna bakacağız. Bunlar kimdir Mükellef midir, vergi ödüyor mu Banka hesabına niye sürekli olarak havale gelip gidiyor Şirket ortağı olabilir. Bu havaleler, EFT'ler mal hareketlerinden kaynaklanabilir. Ama bunlar defterlere yansımış mı Yansımışsa problem yok. Defterde yoksa o zaman açıktan satış vardır. 
     Bu incelemelerde kağıt üzerinde patron görünen, şirket sahibi gözüken, çaycı, odacı ve şoförler de ortaya çıkarılacak. Anadoludaki turnelerde şimdiden bu tür kişilerin bir bölümüne ulaşıldı. Ama burada özellikle İstanbul, Ankara ve İzmir'deki denetimler önemli.'' 
     
</TEXT>
</DOC>
