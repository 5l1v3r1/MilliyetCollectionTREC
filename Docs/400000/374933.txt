<DOC>
<DOCNO> 374933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/spor/axspo02.html </URL>
<DATE> 2005/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Mahalle çocuğuyum' 
</HEADLINE>
<TEXT>


Fenerbahçe yönetiminin, "Ya oyna ya git" restinin ardından takımda kalan Anelka, Başkan Aziz Yıldırım ile yaptığı görüşmede ilginç ifadeler kullandı. Fransız yıldızın, "Ben mahallede yetiştim. Parada gözüm yok ve kalmak istiyorum" dediği vurgulandı 

YALÇIN TÜRK 


Newcastle United'ın transfer teklifi nedeniyle Fenerbahçe'de uzun süre gündemin 1 numaralı maddesi olarak kalan Nicolas Anelka'nın, Başkan Aziz Yıldırım ile yaptığı görüşmede ilginç ifadeler kullanarak kesin bir dille takımda kalmak istediğini belirttiği ortaya çıktı. 
Başkan Yıldırım, ligdeki Gençlerbirliği ve Diyarbakırspor beraberliklerinin ardından ofisinde, futbolcularla gruplar halinde bir araya gelirken, Anelka, Fransızca bildiği için Önder Turacı ile birlikte görüşmeye alındı. 
Anelka'nın toplantıda hemen konuya girerek, "Sayın Başkan ben mahalle çocuğuyum. Parada asla gözüm yok. Beni satıp para kazanmak istiyorsanız saygı duyarım. Ama ben kalıp, oynamak istiyorum. Transfer söylentileriyle ilgili hiçbir ilişki içinde bulunmadım. Ben mahallede yetiştim ve h l bu duygularla yüklüyüm" diyerek düşüncesini açıkladığı belirtildi. 
Anelka'nın bu kararlı tavrı Başkan Aziz Yıldırım ve odadaki yöneticileri rahatlattı. Ardından da Anelka'nın bonservisi için 10 milyon pounda kadar çıkmasına rağmen Newcastle United'a, "hayır" yanıtı verildi. Fransız yıldız bu davranışıyla Yıldırım ve yönetim kurulu gözündeki kredisini daha da artırdı. 

Herkes Fenerli olacak 

Fenerbahçe Başkanı Aziz Yıldırım, kulübün resmi dergisinin eylül sayısında birçok konuya değinerek çarpıcı açıklamalar yaptı. Yıldırım, "2005-2006 sezonu Fenerbahçe'nin başarıya doyamayacağı bir yıl olacaktır. Avrupa Şampiyonlar Ligi'nde her takımla mücadele edecek güçteyiz. Geçmiş senelerden gelen tecrübe ve destekle Fenerbahçe adı Avrupa'da yankılanmaya devam edecek" diye yazdı. 
Yıldırım, Fenerbahçe Müzesi'ni bu ay içinde açacaklarını da belirterek, "Bu tarihi tüzüğün ilk maddesi olan 'Fenerbahçe Spor Kulübü'nün kuruluş amacı vatan gençlerini, vatanın korunmasına ve askeri seferberliklere hazırlamaktır' cümlesi o yıllarda var olan başka hiçbir kulübün tüzüğünde yer almamaktadır. İşte bu nedenledir ki, bir gün herkes Fenerbahçeli olacaktır " ifadesini kullandı. 

Tahkim'e tepki 

YUSUF KOBAL 

Sarı - Lacivertli yönetim, uzun süredir beklenen Nicolas Anelka'nın AB vatandaşı statüsünde oynaması kararını geciktiren Tahkim Kurulu'na sert çıktı. Transfer döneminin bitmesi ile ocak ayına kadar kadrosuna yeni bir yabancı futbolcu katma fırsatını kaçıran Fenerbahçe'de İkinci Başkan Nihat Özdemir, "Efes Cup'ta Türkiye'ye karşı mücadele eden Rusya Basketbol Milli Takımı'nda siyahi oyuncu var. Ruslar bile olayı anladı. Ancak bizim Tahkim ve federasyon durumu kavrayamadı. Allah yardımcımız olsun" açıklamasını yaptı. 

Sadece Anelka 

Sarı - Lacivertli takım dün yaptığı çift antrenmanla Ankaraspor maçı hazırlıklarını sürdürürken Nicolas Anelka günün ikinci çalışmasındaki performansıyla alkış aldı. Antrenör Koch'un yönettiği dayanıklılık idmanına katılmayan Teknik Direktör Daum odasında çalıştı. Rüştü, Servet, Gürhan ve Tuncay'ın yer almadığı çalışma neşeli geçti. Kademeli olarak 1 metre 15 cm'ye kadar yükseltilen engeli, futbolcular arasında çift ayakla sadece Anelka aşmayı başardı. Luciano, Kerim, Aurelio ve Mehmet Yozgatlı da çalışmada geçer not aldı. 

İşte o tüzük 

Fenerbahçe Kulübü'nün uzun yıllardır aranan ilk kuruluş tüzüğü ortaya çıktı. Kulübün resmi internet sitesinde yapılan açıklamaya göre, ilk kuruluş tüzüğü, 1913 yılında Osmanlıca olarak yazılmış orijinal haliyle Fenerbahçe Müze Kurulu Başkanı Dr.Sertaç Kayserilioğlu tarafından eski bir sahaf dükkanında bulundu. 
Kulübün kuruluş amacının detaylarıyla belirtildiği tüzüğün ikinci maddesinde, "Fenerbahçe Kulübü'nün kuruluş amacı vatan gençlerini, vatanın korunmasına ve askeri seferberliklere hazırlamaktır" yazısının yer alması dikkat çekti. Tüzüğün üçüncü maddesinde ise "Kulüp, askeri beden eğitimlerin yapımı ve milli oyunların yaygınlaştırılması ve disiplinli bir halde geliştirilmesiyle uğraşacak, kaybolan tecrübelerin kazanılmasına uygun 'amatör şubeler' kurulması ve açılmasına çalışacaktır" ifadeleri yer alıyor. 

Nobre'yi telaş sardı 

Zafer Biryol'un sürpriz transferi Sarı - Lacivertli takımın son 2 sezonda elde ettiği şampiyonluklarda büyük pay sahibi olan Marcio Nobre'yi formayı kaptırma sıkıntısına soktu. Teknik Direktör Christoph Daum dünkü ilk idmanda Anelka'nın yanında sürekli Zafer Biryol'a görev verdi. Alman hocanın çalışma sonuna kadar Anelka ile Zafer'i birlikte denemesi dikkat çekti. 
Nobre ise Daum'un arayışları karşısında moralini bozmadan çalışmaya devam etti. Tecrübeli teknik adamın, Ankaraspor'la oynanacak maçta ileri ikilide hangi oyunculara görev vereceği şimdiden merak konusu oldu. 


</TEXT>
</DOC>
