<DOC>
<DOCNO> 377936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/siyaset/axsiy01.html </URL>
<DATE> 2005/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yasada denge şart' 
</HEADLINE>
<TEXT>


Adalet Bakanı Çiçek, "Terörle Mücade Yasası'nı, hukuk devleti kuralları içinde değiştirmeliyiz. Güvenlik güçlerinin yetkileriyle özgürlükler dengede tutulmalı. 12 Eylül'deki gibi olmamalı" dedi 

ANKARA Milliyet 


Adalet Bakanı Cemil Çiçek, Yargıtay ve Danıştay'a üye seçilen h kim ve savcıların mazbata töreninde yaptığı konuşmada Terörle Mücadele Yasası'na TMY değindi. 12 Eylül'den çıkarılması gereken dersler olduğunu belirten Çiçek, hukuk devletini işletmenin kolay olmadığını savunarak şunları söyledi 
"Bunun zorluklarını yaşıyoruz. İşin zorluğunda toplumdaki değişim var. Değişim, toplumda bir savrulma, bir sarsıntı meydana getiriyor. Olaylar karşısında insanlar bazen hukuk, bazen hukukla bağdaşmayacak tedbirlerin alınmasını istiyor. İkisinin ortasını bulmak çok kolay değil. TMY'yi de hukuk devleti kuralları içinde değiştirmeliyiz. Böyle dönemler adaletin tesis edilmesinin zor olduğu dönemlerdir. Konu aynı zamanda dış politikayla ilgilidir." 

İngiltere önlemleri var 
Tören sonrasında da sorulara verdiği yanıtta İngiltere'nin teröre karşı almayı tasarladığı önlemlerin önemli kısmının yeni TCK'da da yer aldığını kaydeden Çiçek, "Bu nedenle TMY ile ilgili beklenti yükseğe çıkarılmamalı. Türkiye'nin güvenliğini, barışı, huzuru sağlamak için güvenlik güçlerinin yetkileri artırılırken, hak ve özgürlükler de benzer bir dengede tutulmalı. Aksine düzenlemelerin fayda vermediğini gördük. 12 Eylül değerlendirmesini bu anlamda yapmak gerekir" dedi. 
Sona eren OHAL'le ilgili kararnamelerde de bu yetkilerin bulunduğunu anımsatan Çiçek, "Devlet kurumları koordinasyon içinde, idari olarak benzer tedbirler alabilir. Mesela, davranışları şüpheli bulunan bir kısım kamu görevlilerinin, davranışları sebebiyle mülki amir bölge dışına çıkarılmasına karar verebilir" diye konuştu. 
Terörle mücadelede işbirliğinin yasadan önemli olduğunu ve topyek n mücadelenin gerektiğini vurgulayan Çiçek, TMY'nin siyasi tercih gerektirdiğini, bu nedenle taslağın AKP'nin yetkili kurulları, hükümet ve TBMM'de tartışılacağını söyledi. 


</TEXT>
</DOC>
