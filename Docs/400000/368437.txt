<DOC>
<DOCNO> 368437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sontur20.html </URL>
<DATE> 2005/08/09/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
İngiliz damat Sema'yı babasından 16 kez istedi 
</HEADLINE>
<TEXT>

     Yaşar ANTER - Mehmet Şirin AYDIN DHA 

      TATİLE geldiği Didim'de aşık olduğu Türk kızı 25 yaşındaki Sema Uluhan'ı tam 16 kez babasından isteyen İngiliz 45 yaşındaki Jamie Adair, sonunda muradına erdi. Üç gece süren düğünle evlenen çiftin Didim sokaklarında düzenlenen eğlencesini, turistler de izledi. Efe kıyafeti giyip ellerine kına yakan ingiliz damat, Eğer babası bu kez de vermeseydi, kaçıracaktım'' dedi. 
     Ankara TRT'de ulaşımdan sorumlu memurken 8 yıl önce emekli olan Celal Uluhan, Didim'e yerleşerek Bizim Ora’ adıyla bar açtı ve ailesiyle işletmeye başladı. Uluhan'ın 25 yaşındaki kızı Sema Uluhan, 2004 yılının Ağustos ayında İngiltere'den ilk kez tatile gelen ve barlarına konuk olan İngiliz Jamie Adair ile tanıştı. Londra'da bir kargo şirketinde yönetici olarak çalışan Adair, arkadaşlarıyla geldiği barda yanında getirdiği gitarıyla aşk şarkıları söylerken, kendisine servis yapan Sema Uluhan'a ilk görüşte aşık oldu. İngilizce bilmeyen Uluhan ile tek kelime Türkçe bilmeyen Adair'in aşkı kısa sürede duyuldu. Adair, gitarıyla aşk şarkıları çaldığı Uluhan'a, tanışmalarının üzerinden bir hafta geçtikten sonra evlenme teklif etti. 
     Sema Uluhan'ın teklife evet demesi üzerine Adair, babası 55 yaşındaki Celal Uluhan'dan kızını istedi. Ancak Uluhan sinirlenerek Adair'i bardan kovdu. İki haftalık tatilini Sema için bir aya uzatan İngiliz Adair, bu süre içinde tam 9 kez kızını istediği Celal Uluhan'dan hep ret’ yanıtı aldı. 
     
     İŞİNDEN İSTİFA ETTİ 

     Adair'in Londra'daki işine dönme zorunluluğu nedeniyle gözyaşları içinde birbirinden ayrılan çift, aradan geçen iki ayda öğrenebildikleri kadar İngilizce ve Türkçe'yle sık sık telefonla görüştü ve birbirlerine mail göndererek hasret giderdi. İki ay sonra Sema'nın özlemine dayanamayarak Londra'daki işinden istifa eden Jamie Adair, Didim'e döndü, bu kez Didim'de yaşayan ve Celal Uluhan'ın barına sık giden İngiliz dostlarından aracı olmalarını istedi. İngiliz arkadaşları da tam yedi kez, Sema'yı, Adair için babasından istedi. Toplam 16 kez kızı istenen baba Celal Uluhan, sonunda ikna oldu. Baba Uluhan, Adair'den Türk usulüne göre düğün yapılması ve Didim'de yaşayacağına dair söz aldı. Bunun üzerine Sema ile Adair, tanışmalarının 7'nci ayında nişanlandı. 
     Didim'de halk oyunları kursuna giden, Türk örf ve adetlerini öğrenen Adair, herkese sürpriz yaptı. Kına gecesiyle başlayan eğlenceler üç gün üç gece sürerken, gelinle birlikte kendi eline de kına yaktıran Adair, düğün günü de Efe kıyafeti giyerek görenleri şaşırttı. Didim sokaklarında Sema Uluhan ile birlikte atla dolaşan İngiliz efe’yi görenler gözlerine inanamadı. Turistler, sıradışı damatla fotoğraf çektirdi, çifti alkış yağmuruna tuttu. Adair, Sema'ya yine gitarıyla aşk şarkıları söyledi. 
     
     DÜĞÜNDE TAKI YARIŞI 

     Ardından Buzz Bar'da, 1500 kişinin katıldığı düğün yapıldı. Didim Belediyesi Evlendirme Memuru Firuzan Alın'ın kıydığı nikah sonrası düzenlenen takı töreninde, İngiliz ve Türk konuklar gelin ve damada takı ve para yağdırdı. Önce rock'n rol müzikle dans eden çift, daha sonra Ankara'nın ünlü misket havasını oynadı. Adair'in misketteki ustalığı görenleri şaşırttı. Düğünde halay çekenler Didim'in sokak ve caddelerine taştı, eğlenceler pazartesi sabahına kadar sürdü. 
     Tanışmalarının tesadüf olduğunu, birbirlerinin dillerini bilmemelerine rağmen evlenme kararı aldıklarını belirten Sema Uluhan, Birbirimizle konuşamamıza rağmen, Jamie'nin çaldığı gitar ve müziklerle, gözlerimizle, kalbimizle birbirimizi anlayabiliyorduk'' dedi. Babası Celal Uluhan'ın kültür farkı nedeniyle anlaşamayacaklarını düşünerek bu evliliğe başlarda karşı çıktığını kaydeden Sema Uluhan, Babam bu evliliğe yedi ay direndi. Çok zor günler geçirdik. Babam Jamie'yi barından çok kez hakaretler ederek kovdu. Ancak Adair bana, beni asla bırakmayacağını, babam vermezse dahi Türk adetlerini öğrendiğini, kaçıracağını söylüyordu. Birbirimize tutkumuz nedeniyle pes etmedik. Ailem de Jamie'yi yakından tanıyınca, kötü alışkanlıkları olmadığını görünce sorun ortadan kalktı. Jamie bizden biri gibi oldu'' dedi. 
     
     VERMESEYDİ KAÇIRACAKTIM'' 

     İngiliz damat Jamie Adair de hayatında hiç evlenmediğini ve gönlünün sultanını Türkiye'nin bir köşesinde küçük bir barda bulduğunu SÖYLEDİ. 
     Adair, Hayatımın diğer bir yarısını Didim'de buldum. İnsanların kaderinde inandıkları noktalar vardır. Kalbim ve yüreğim Sema'yı görünce bir bütün oldu. Babasının gösterdiği tepkiyi doğrusu beklemiyordum. Çok şaşırdım, ancak Sema için herşeyi göze almıştım, kaçırma planları yaparken evlenme teklifim kabul edildi. Babası vermeseydi kaçıracaktım. Tatil için ilk kez geldiğim Türkiye'de, Sema ile ömür boyu yaşama kararı aldım. Birçok Türk'ün İngiliz kızı ile evlendiğini biliyorum, bu kez tersi oldu. Sema'yı mutlu etmek için elimden gelen her şeyi yapacağım'' diye konuştu. 

     
</TEXT>
</DOC>
