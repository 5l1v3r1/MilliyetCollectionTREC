<DOC>
<DOCNO> 383739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/siyaset/axsiy01.html </URL>
<DATE> 2005/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Askeri bando AB'ye bozuk çaldı 
</HEADLINE>
<TEXT>


TSK bandosu, Almanya Milli Günü resepsiyonunda, AB'nin resmi marşı olan Beethoven'ın 9. Senfonisi'ni çalmadı 

BARKIN ŞIK Ankara 


Türk Silahlı Kuvvetleri TSK Armoni Mızıkası, 3 Ekim Almanya Milli Günü nedeniyle düzenlenen resepsiyonda, AB'nin resmi marşı olan Ludvig Van Beethoven'in 9. Senfonisi'ni çalmadı. Mızıkanın marşı çalmaması, "askerlerin, Müzakere Çerçeve Belgesi'yle ilgili Türkiye'yi zorlayan tutumlara üstü örtülü tepkisi" olarak yorumlandı. Almanya'nın Ankara Büyükelçisi Wolf Ruthart Born, her yıl olduğu gibi bu yıl da vereceği milli gün resepsiyonu için Genelkurmay Başkanlığı'ndan bando talebinde bulundu. 

Son ana kadar prova 
Born, bandonun iki ülke milli marşlarının yanı sıra üyelik müzakereleri dolayısıyla ilk kez 9. Senfoni'yi de çalmasını talep etti. Dünkü resepsiyona katılan TSK Armoni Mızıkası, repertuvarında 9. Senfoni de bulunmasına karşın eseri Almanya Büyükelçiliği'nin bahçesinde seslendirmedi. 


</TEXT>
</DOC>
