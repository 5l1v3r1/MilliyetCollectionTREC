<DOC>
<DOCNO> 357837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/son/sonsiy10.html </URL>
<DATE> 2005/07/03/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Denktaş Türkiye adadan ben gidiyorum derse, Türk milleti ayağa kalkar 
</HEADLINE>
<TEXT>

     Erdinç Aksoy AA 

KKTC 1. Cumhurbaşkanı Rauf Denktaş, ''Rum'un istediği ve Annan Planı'nın öngördüğü şekilde Türkiye adadan çıkarılırsa 3-5 yılda, artık Girit misali, Kıbrıs da gidecektir'' dedi. 
     Denktaş, ''12. Uluslararası Sevgi, Barış, Dostluk Kültür ve Sanat Festivali'' etkinlikleri kapsamında verilecek ''Uluslararası Sevgi, Barış, Dostluk Ödülü ve Fahri Hemşehrilik Beratı'' törenine katılmak üzere geldiği Zonguldak'ın Ereğli İlçesi'nde devlet töreniyle karşılandı. 
     Kaymakam Aziz İnci'yi makamında ziyaret eden Denktaş, gazetecilere yaptığı açıklamada, ucu açık olan AB yoluna adım atar atmaz, ''Kıbrıs'ı ver, Rum'u meşru hükümet olarak tanı, limanlarını aç, azınlık olmayan, azınlık değilim diyen insanlara azınlık hakları ver'' şeklindeki isteklerin, son günlerde terörün yeniden başlamasına neden olduğunu söyledi. 
     Kıbrıs'ın, Türkiye açısından stratejik önemine değinen Denktaş, şöyle konuştu 
     ''Biz orada Türkiye'nin güney sahillerini, Kıbrıs'ı 13. Yunan adası yaptırmamak suretiyle korumaktayız. Siz bizim güvenliğimizi sağlıyorsunuz, biz de güvenliğinize yardımcı oluyoruz. Rum'um istediği ve Annan Planı'nın öngördüğü şekilde Türkiye adadan çıkarılırsa 3-5 yılda, artık Girit misali, Kıbrıs da gidecektir. Eğer Annan Planı kabul edilmiş olsaydı, Rum'un ve Yunan'ın iddiasına göre, limandan çıkacak gemilerimizin belirli milden geçebilmesi için Kıbrısçıktan izin isteyeceksiniz. Bütün bunlar Annan Planı'nın kabulünün ne kadar yanlış olduğunu gösterir. Rum hiç bir zaman bizimle ortaklığa razı değildir. Kıbrıs'ın bağımsızlığı denildiğinde, Rum Cumhuriyeti'nin bağımsızlığını düşünüp Kıbrıs Türklerini azınlık olarak algılar. Ucu açık 15-20 yıllık bir yolculuğun başlangıcında, Kıbrıs'ın verilmesi diye bir şey düşünülemez.'' 
     
     ''TÜRK MİLLETİ AYAĞA KALKAR'' 

     Türk Hükümeti'nin protokol imzalayacağını, KKTC'yi tanımaya devam edeceğini ve limanları açmayacağını belirttiğini kaydeden Denktaş, şunları söyledi 
     ''Bizim içimizde de büyük endişe var. Protokol imzalandığında KKTC ortadan kalkacak diye endişe var. Türkiye'nin imzalayacağı herhangi bir protokolle KKTC ortadan kalkar diyemem. Türk Hükümeti'nin söylediği benim için milli senettir. Türkiye askerini çekmezse bizi tanıyor ve yardıma devam ediyorsa Rumlara limanlarını açmıyorsa bu konularda direniyorsa bizim görevimiz de ölesiye hudutları korumak ve KKTC'yi ayakta tutmaktır. Türkiye açıkça bize, ben gidiyorum, sizin ülkenizin önemi yoktur derse o zaman Türk milleti ayağa kalkar. Çünkü sancak indirilecek, asker bandoyla çıkacak, ama o askerin elinde Türk şehitlerinin kemiklerini taşıyan torbalar da olacak. Ama Türk milleti bunu kabul edemez. Bu Türk ulusunun hazmedebileceği bir olay değildir.'' 
     
     ''KIBRIS'TA BARIŞ'' 

     Denktaş, 70 bin şehit verilerek alınmış ve 300 yıl civarında Osmanlı toprağı olarak idame ettirilmiş, sadece Lozan Antlaşması'nda İngilizlere bırakılarak Yunan dengesi bu şekilde kurulmuş adada, dengenin Yunanistan lehine geri dönülmez şekilde bozulmasının hazmedilemeyeceğini ifade etti. 
     Denktaş, sözlerini şöyle sürdürdü 
     ''Kıbrıs'ta Rumlar, silahların patladığı gün ne istiyorsa onu talep ediyor, bunu da AB kanalıyla elde etmeye çalışıyor. Biz vermeyeceğiz diyoruz. Türkiye bizi destekliyor biliyoruz. Bu inancımızı sürdürmek durumundayız. Büyük endişe içindeki halkımıza ümit vermek, bizim görevimiz oluyor. Ancak, endişeli ve korkulu bir safha başlamıştır. İnşallah korktuğumuz başımıza gelmez.'' Adalet Bakanlığı'ndaki canlı bomba olayına da değinen ve Bakan Cemil Çiçek'e geçmiş olsun dileğinde bulunan Denktaş, ''Allah korudu. Büyük bir olay yaşanabilirdi'' dedi. 
     Daha sonra Kaymakam Aziz İnci, Denktaş'a Elpek bezinden dokunmuş şal ve Ereğli'yi tanıtan kitap armağan etti. 
     
</TEXT>
</DOC>
