<DOC>
<DOCNO> 384858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/sonspo12.html </URL>
<DATE> 2005/10/07/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Gürsoy Fener bizi her alanda geçti G.Saraylılar'ın sinir sistemini bozdu 
</HEADLINE>
<TEXT>

     Galatasaray Kulübü İkinci Başkanı Ergun Gürsoy, ezeli rakipleri Fenerbahçe'nin son dönemde her alanda kendilerini geride bıraktığını ve bunun da camiada büyük rahatsızlık yarattığını söyledi. 
     Ergun Gürsoy, ''ajansspor.com'' internet sitesine verdiği özel röportajda, taraftarların son dönemde artan protestolarına değinerek, bunda Fenerbahçe ile aralarındaki farkın açılmasının etkili olduğunu savundu. 
     Tepkilerin geçtiğimiz yıllarda da olduğunu söyleyen Gürsoy, ''Çünkü Fenerbahçe hem yapısal olarak, hem ekonomik olarak, hem de sportif başarı olarak çok gerilerden gelip önümüze geçtiği için, bu taraftarların sinir sistemini bozdu. Bizimkini de bozdu. 5 sene Avrupa'da fevkalade futbol oynamış, başarılar elde etmiş, tesisleşmiş, her türlü özelliği olan bir takımın, kalkıp da Fenerbahçe'nin gerisinde olması nasıl olur Bu durum hem seyirciyi hem de bizi etkilemiştir, bunu inkar etmenin anlamı yok'' diye konuştu. 
     
     ''DAHA İYİ BİR YÖNETİM BULMA ŞANSI YOK'' 

     Galatasaray'da yönetime karşı artan tepkileri, yine Fenerbahçe ile yaşanan rekabette geride kalınmasına bağlayan Ergun Gürsoy, şunları kaydetti 
     ''Yine de bu yönetimi değiştirip, bundan daha iyisini getirme şansı yok. Birileri gelmiş sizi geçmiş, bu bir yarış, bunlar olabilir. Siz de iyi ve disiplinli çalışacaksınız. Onu geçmeye çalışacaksınız. Yoksa diğerlerinin geçmişte yaptığı gibi, onları aşağı çekerek başarıya ulaşamazsınız. Biz onları geçmeye çalışıyoruz. Ama hem ekonomik, hem de sportif olarak büyük bir kaybın içinde olduğumuz için bu iş biraz zor oluyor. Bir yandan seyirciyle, bir yandan kongre üyesiyle uğraşarak bunu başaramayız. Onun için bize karşı olanlar, en azından mart ayına kadar bize yardımcı olmalılar. Olmazlarsa bizim işimiz daha da zorlaşır.'' 
     
     ''YÖNETİME İYİ ŞARTLARDA GELMEDİK'' 

     Galatasaray'da yönetime geldiklerinde şartların hiç de iyi olmadığını anlatan Gürsoy, şöyle devam etti 
     ''Biz buraya hiçbir zaman fevkalade şartlar içinde gelmedik. Biz güzel yaşantımızı bıraktık. Parası olmayan, futbolcu eksiği olan, çok zor durumdaki bir takıma yönetici olduk. Bıraktığımız zaman böyle değildi Galatasaray. O zaman durumu çok iyiydi. O günleri yaşamış bir insan olarak dedim ki 'Biraz da kötü günlerde deneyimlerimden faydalansın Galatasaray'. Biz bir şey almaya gelmedik, vermek için geldik. Bana göre verdik de. Biz, düşmekte olan Akçaabat Sebatspor'a korner atamayan, kendi sahasında Rizespor'a 5-0 yenilen, ligde 6. olan bir takıma geldik. İnsanları toparladık ve bu takımı 3 ay sonra şampiyonluğa oynattık. Taa ki son 2 maça kadar, o da bir takım entrikalar neticesinde kaçan bir şampiyonluktu. Bu takımı bana göre bir seviyeye getirdik. Borçlarını da ödedik. Yapılmış çok şey var. Şu anda da ligin tepesindeyiz. Ama hala istifa sesleriyle stat çın çın çınlıyor. Lidersin, bu kadar pahalı transferler yapmış rakiplerine karşı, mütevazı kadronla öndesin. Demek ki biz bir şeyler yapmışız.'' 
     
     ''BAŞKAN CANAYDIN, YAPTIKLARINI ANLATAMIYOR'' 

     Galatasaray Kulübü'ne Ergun Gürsoy'un verebileceklerinin tamamını veremediği şeklindeki iddiaların hatırlatılması üzerine de Gürsoy, şöyle konuştu 
     ''Şu anda ben ikinci başkanım ve yapabileceklerimin pek çoğunu yapıyorum. Başkanın da en yakın yardımcısıyım. Sözüm de var, mart ayına kadar yardımcı olacağım. Tabii ki başkanın bazı prensipleri var ve onlara uymak zorunda kalıyoruz. Benim de tarzımın çok fevkalade bir tarz olduğunu iddia etmiyorum, ama benim bir tarzım var. Ondan da sapmış vaziyetteyim. Dengeyi bulmaya çalışıyoruz yani. Netice itibariyle başkanım çok reklamı olmayan bir adam. Dolayısıyla yaptıklarını, yapacak olduklarını anlatamıyor, ya da anlattığında inandırıcı olamıyor. Geçmişte yapacağız deyip de yapamadığımız şeyler olduğu için sıkıntılar var. Ama insanların da başkana hiç kredi tanıdığı yok. Bir beraberlik hakkımız bile yok bizim yönetim olarak. Bunlar çok acımasız şeyler. Zaman bunun yanlış olduğunu gösterecek.'' 
     
     ''MART AYINDA ADAY DEĞİLİM'' 

     Gürsoy, 2006 yılının mart ayında gerçekleştirilecek kongrede başkanlığa aday olup olmayacağının sorulması üzerine, böyle bir görevi düşünmediğini ifade eden Gürsoy, ''Ben düşünmüyorum. Sebebi de yapılacak transferi birilerine ve basın mensuplarına sormak zorunda kalıyorsunuz. Köşe yazarlarının, Galatasaray'da etkin olan bazı insanların istemediği oyuncuyu alamıyorsunuz. Taraftarın şaşı gözlü bir oyuncuyu aldırtmıyor. Zamanında seni yenmiş bir takımın oyuncusunu aldırtmak istemiyor. Böyle yöneticilik çok zevkli olmuyor. Şu anda ben imkanlarım ölçüsünde en iyisini yapmaya çalışıyorum ve yapıyorum da'' dedi. 
     Gürsoy, kongrede başka bir adayı destekleyip desteklemeyeceği sorusuna ise, ''Galatasaray'da öyle bir aday mevcut değil. Bu kadar riske girecek, bu kadar sorunun altında oturacak birisini ben göremiyorum. Olsa zaten çıkmışlardı. Kimse olmazsa Özhan Canaydın mecburen devam edecek, yapacak bir şey yok. Bir sürü riskleri var, yarım kalmış işleri var, o devam edecek. Ama benim böyle bir mecburiyetim yok, ben mart ayına kadar görev aldım ama onun devamlılık arz eden görevleri var'' cevabını verdi. 
     
     ''TROMSÖ'YE ELENMEMELİYDİK'' 

     Galatasaray'ın UEFA Kupası'na sürpriz bir şekilde Norveç'in Tromsö takımına elenerek veda etmesinin kendilerine prestj kaybettirdiğini anlatan Gürsoy, şunları kaydetti 
     ''Aslında bu olmamalıydı. Galatasaray tecrübeli, Avrupa'da deneyimli bir takım. Tromsö ise amatör denebilecek bir takım ama aslında onlar da çok kötü bir takım değildi. Kuvvetliydi ve UEFA Kupası'nda bunu görecek herkes. Zannediyorum o maçta biraz da acele ettik. Halbuki 1-0 çok da büyük bir dezavantaj değildi ama baştan strese kapıldık ve kaybettik. Kazansak bize ünden başka bir şey getirmezdi. Belki sonunda kupa alırdık ama bunun parasal bir getirisi yoktu. Prestijin dışında çok büyük bir şey kaybetmedik.'' 
     
     ''HAKEM HATALARI HEP FENERBAHÇE'YE YARADI'' 

     Ergun Gürsoy, bu sezon olduğu gibi geride kalan sezonda da bir takım hakem hatalarının yaşandığını ve bunların hep Fenerbahçe lehine gerçekleştiğini savunarak, ''Fenerbahçe'nin aleyhine hiçbir şey olmadı. Daha önce kullandığım entrika lafı belki biraz ağırdır ama Fenerbahçe'nin lehine olan 8-10 puan var ortada. Bu inkar edilemez. Ondan evvelki sene de oldu. Uzun bir maratonda Fenerbahçe'nin aleyhine de bir takım kararlar alınabilir ama maalesef hep lehine oldu. Maratonda ipi göğüsleyenin alkışlanması lazım. Geçen sene de alkışladık. Şampiyonlar Ligi'ne girmeyi son dakikada kaybettik ama hiçbir şey demedik'' diye konuştu. 
     Daha önceki yıllarda Galatasaray'ın hakemler tarafından kollandığı yönünde söylentiler çıktığının sorulması üzerine ise Gürsoy, ''Bunu Galatasaray için diyenler kötü ifade kullanmışlardır. Çünkü Galatasaray kendini ispat etti. UEFA Kupası'nı aldı, Süper Kupa'yı aldı, Şampiyonlar Ligi'nde çeyrek finale gitti, Avrupa'da yenmediği takım kalmadı. Leeds United'ı orada perişan etti, Arsenal'i ezdi, Milan'ı yendi. Tesadüfi şampiyonluklar değil. Herkesi eze eze yendi. Söylenenler ancak çamur atmaktır'' şeklinde konuştu. 
     Gürsoy son olarak, Fenerbahçe'nin iyi bir takım olduğunu ve güzel futbol sergilediğini anlatırken, teknik direktör Eric Gerets hakkında da, ''Vallahi çok araştırmayla alınmış bir teknik direktördür ama bu kadar iyi uyum sağlayacağını tahmin etmiyorduk. Fevkalade kültürlü, çalışkan, hırslı, beyefendi iyi bir hoca. Başarılı olacağına yüzde 100 eminim'' diyerek sözlerini tamamladı. 

     
</TEXT>
</DOC>
