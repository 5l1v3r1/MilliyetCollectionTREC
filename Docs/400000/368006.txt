<DOC>
<DOCNO> 368006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/sondun39.html </URL>
<DATE> 2005/08/08/ </DATE>
<TIME> 21.45 </TIME>
<AUTHOR>  </AUTHOR>
<HEADLINE>
İsrail ordusu, Gazze Şeridi'ndeki Yahudilere evlerini boşaltma emri verdi 
</HEADLINE>
<TEXT>

     İsrail ordusu yayımladığı bir emirle,Gazze Şeridi’ndeki Yahudi yerleşimcilerden 15 Ağustos’a kadar evlerini terketmelerini istedi. 
     Yerleşim birimlerinin merkezlerine dağıtılan talimatnamelerde, ilan edilen tarihin gece yarısına kadar evlerini terketmeyenlerin zorla evlerinden çıkarılacağı belirtildi. 
     İsrail ordusundan Tuğgeneral Dan Harel’in imzaladığı emre göre, gönüllü olarak yerleşimlerin boşaltılması için verilen sürenin sona ermesinin ardından Gazze’nin kapatılacağı ve hiçkimsenin içeri girmesine izin verilmeyeceği kaydedildi. 
     İsrail ordusu ise Gazze Şeridi’ndeki 21, Batı Şeria’daki 4 yerleşimden tamamen çekilme işlemine 15 Ağustos’ta başlayacak. 
     Evlerini terketmekte direnen yerleşimlerin zorla tahliyesine ise 17 Ağustos’ta başlanacak. 
     Ordudan yapılan başka bir açıklamada da, yerleşimcilere evlerini tahliye etmeleri için yardım teklif edildi. 
     İsrail hükümeti, Gazze’deki 8500 Yahudi yerleşimcinin yarısının gönüllü olarak bölgeden ayrılacağını tahmin ediyor. 
     
</TEXT>
</DOC>
