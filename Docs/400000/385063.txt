<DOC>
<DOCNO> 385063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/son/sonsiy07.html </URL>
<DATE> 2005/10/08/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Müzakere süreci partilere kadın kotası getirecek... 
</HEADLINE>
<TEXT>

     CHP Adana Milletvekili Nevin Gaye Erbatur, AB müzakereleri kapsamında, Türkiye’de kadının siyasi yaşamda varlığının korunması için mutlaka seçim yasalarında da değişiklik yapılacağını, kadın kotaları uygulamasının da getirilmesi gerekeceğini söyledi. 
     CHP Adana Milletvekili Gaye Erbatur, ANKA’ya AB’de 2005 yılı için Avrupa Parlamentosu’nda oylanan tek bir rapor olduğunu, onun da Emine Bozkurt’un kadın haklarıyla ilgili raporu olduğunu söyledi. Batur, Avrupa’da kendilerine gelen soruların önemli bir bölümünü kadınlara uygulanan şiddet, namus ve töre cinayetleri, kadınların eğitim olanaklarından az yararlanması ve siyasi yaşamda olmayışları olduğunu söyledi. 
     AB’de çıkan her türlü döküman ve anlaşmanın artık Müktesebatın bir parçası olduğunu vurgulayan Erbatur, Türkiye’nin bu rapordaki herşeyi yapmakla yükümlü olacağını söyledi. Erbatur, önümüzdeki günlerde Türkiye’nin AB normlarına göre eksik olan kadın haklarıyla ilgili düzenlemeleri yapması ve hayata geçirmesi gerektiğini belirterek, AB müzakereleri çerçevesinde yasal düzenlemelerin yapılmasının yetmeyeceğini, uygulamanın da izleneceğini bildirdi. 
     Erbatur, bu kapsamda kadının siyasi yaşamda varlığının korunması için mutlaka seçim yasalarında kadın kotalarının uygulanması gerektiğini de belirtti. Erbatur, Türkiye’nin seçim yasalarında bu yönde bir değişiklik yapması gerektiğini belirtti. 
     Erbatur, AB ile müzakerelerin başlamasının, kadına uygulanan şiddet, namus ve töre cinayetleri gibi birçok konuda kadın haklarının geliştirilmesine neden olacağı için büyük memnuniyet duyduğunu ifade ederken, "AB’deki uygulamalarla Türkiye’deki uygulamalar üst üste gelmezse müzakereler konusunda tereddütler yaşanacaktır. AB’de müzakereler iki şekilde kesilir. Ya Avrupa Konseyi ’Türkiye ile müzakereyi kesiyoruz’ der ya da üye ülkelerin üçte biri müzakerelerin kesilmesini talep eder. Dolayısıyla Türkiye AB müktesebatındaki herşeyi yaşama geçirmek zorunda. Bu da Türkiye’deki kadın haklarını önemli bir noktaya getirecek" şeklinde konuştu. 

ANKA 
     
</TEXT>
</DOC>
