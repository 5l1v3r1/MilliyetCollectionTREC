<DOC>
<DOCNO> 393719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sondun45.html </URL>
<DATE> 2005/11/10/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
El Kaide, Amman'daki otelleri neden vurdu 
</HEADLINE>
<TEXT>

     Irak'taki El Kaide örgütü, Ürdün'ün başkenti Amman'da saldırıların meydana geldiği üç otelin, Amerikalı ve İsrailli casuslar tarafından kullanıldığını ileri sürdü. 
     Örgütün bir internet sitesinde yayınlanan açıklamasında, ''bu otellerin, Amerikalı ve İsrailli istihbaratçılar ve diğer Avrupa ülkeleri hükümetlerinin, terörizmle savaş olarak adlandırdıkları görünmez saldırılarını yürüttükleri gözde mekanlar oldukları için hedef alındıkları'' ifadesi kullanıldı. 
     Bu arada BM Güvenlik Konseyi, Ürdün'de meydana gelen saldırıları sert bir dille kınayarak, suçluların adalet önüne çıkarılmaları çağrısında bulundu. 
     Konsey'in başkanı Rus Büyükelçi Andrey Denisov, terörizmin tüm biçimlerinin uluslararası barış ve güvenliğe en büyük tehditlerden biri olduğunu belirterek, terörizmle tüm yollardan mücadele edilmesi gerektiğini yineledi. 
     BM Güvenlik Konseyi, Ürdün halkı, hükümeti ve kurbanların yakınlarına başsağlığı dileğinde bulunurken, Ürdün'ün BM Büyükelçisi Prens Zeyd El Hüseyin, Konsey'e teşekkür ederek, Ürdün hükümetinin suçluları yakalayarak adalete teslim etmekte kararlı olduğunu belirtti. 
     Irak hükümeti sözcüsü Laith Kuba da Amman'da meydana gelen saldırıları kınarken, Ürdün'de dünden önce bu köktencilere karşı bir çeşit şefkat beslendiğini söyledi. 
     Kuba, Bağdat'ta düzenlediği basın toplantısında, saldırıların sıradan insanları Irak'ta gerçekte neler olduğu konusunda ''uyandırmasını'' umduğunu da belirterek, ''Sadece hükümetin değil, fakat aynı zamanda sokaktaki halkın ve medyanın bizim yanımızda olmasını ümit ediyoruz'' dedi. 
     
</TEXT>
</DOC>
