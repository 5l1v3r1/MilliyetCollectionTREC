<DOC>
<DOCNO> 366613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/yasam/yas04.html </URL>
<DATE> 2005/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Mucize kurtuluş 
</HEADLINE>
<TEXT>


Kanada'nın Toronto kentine inen A340 tipi uçak, yağış nedeniyle pistten çıkıp alev aldı. Tüm yolcular süratle tahliye edildi, ölen olmadı 

DIŞ HABERLER SERVİSİ 

Paris - Toronto seferini yapan bir Air France uçağı, dün gece Türkiye saatiyle 23.00 sularında Kanada'nın Toronto kentinde yağmurlu havada inişe geçtiği sırada pistten çıkarak alev aldı. 297 yolcu ve 12 mürettebat taşıyan A340 tipi uçak, kaza sonrası ikiye bölünerek alevler içinde kalırken, kazada ölen olmadığı, 14 kişinin hafif yaralandığı açıklandı. Acil yardım ekiplerinin hızlı müdahalesi sayesinde yolcuların, uçak alev almadan önce dışarı çıkarıldığı belirtildi. Bazı görgü tanıkları Air France uçağının, Toronto'daki Pearson Uluslararası Havaalanı'na inişe geçtiği sırada, yağmur yüzünden kayganlaşan zeminde kayarak ağaç ve çalılıklarla dolu bir alana girdikten sonra alev aldığını söylerken, bazıları da uçağın yıldırım çarpması sonucu alev aldığını belirtti. 
Uçağın bir yolcusu, CNN televizyonuna yaptığı açıklamada, kaza sonrası uçaktan çıkmayı başaran yolcuların "çılgın gibi koşmaya başladığını" söyledi. Kaza sonrası Pearson Havaalanı trafiğe kapatıldı. 


</TEXT>
</DOC>
