<DOC>
<DOCNO> 353123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/ekonomi/eko01.html </URL>
<DATE> 2005/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekom'da talipliler belli oluyor 
</HEADLINE>
<TEXT>


Türk Telekom ihalesine Koç, ABD'li Carlyle Group'la Turktell, Genpa, Tekofaks, Kurtson Maden ile Saudi Oger ise Telecom Italia ile giriyor 

EKONOMİ SERVİSİ 

Açıklanan takvime göre Türk Telekom özelleştirmesinde son günlere gelindi. Türk Telekom ihalesinde son teklif verme tarihi olan 24 Haziran bir hafta kala, ihaleye katılacak olan şirketler de, kesinleşen ortaklıklarını dün Özelleştirme İdaresi'ne bildirdi. Buna göre, Türk Telekom özelleştirmesinde yolunu Sabancı Grubu'ndan ayıran Koç Holding, ABD'li Carlyle Group ile oluşturacağı ortak girişim grubuyla, Turkcell ise, iştiraki olan Turktell'in içinde bulunduğu dört ortaklı bir konsorsiyumla hareket edeceğini açıkladı. Koç Holding ve Carlyle grubundan oluşan ortak girişim grubu, ihaleyi kazanması halinde kurulacak şirketin Telekom hisselerini devralmalarını takiben Franca Telecom'a bağlı şirket olan Sofrecom S.A, kurulacak şirkete yönetim danışmanlığı hizmeti verecek. Turktell'in birlikte hareket edeceği şirketler ise Genpa, Tekofaks ve Kurtson Maden Sanayi. 
Avea'nın ortağı Telecom Italia ise ihaleye Saudi Oger ile katılıyor. Saudi Oger, ihaleyle ilgili olarak Telecom Italia ile "genel şartlar anlaşması"na vardığını açıkladı. Oger Telecom, konsorsiyumda konsorsiyum lideri olarak, Telecom Italia ise "muhtemel azınlık hisse sahibi" olarak yer alacak. 

İlgi beklenenden az 
Başlangıçta Telekom özelleştirmesinde 13 firma ön yeterlilik alırken, bunlardan Belçika şirketi Belgacom ile İspanyol Telefonica ihaleden çekildiğini açıklamıştı. Resmi olarak ihalede 11 firma kalırken, MNG şirketlerinden MAPA A.Ş ile Malezyalı Multi Global Link firmaları da bilgi odası sürecine katılmamıştı. Buna göre geriye kalan taliplilerden Koç Holding, Turktell, TIM ve Saudi Oger dışında ihaleye katılacağını bildiren firma olmadı. Önyeterlilik alan firmalar arasında, Etisalat - Cetel Çalık Enerji - Dubaiİslamic Bank Ortak Girişimi, Sabancı Holding, OYAK, Turkish Privatization Investors ve Doğan Şirketler Grubu Holding yer alıyordu. 

Son teklifler 'kapalı zarf' ile 24 Haziran'da Türk Telekom'un yüzde 55'inin blok olarak satışı için 25 Kasım 2004'de ihale ilanına çıkıldı ve ilgili yatırımcıların ön yeterlilik başvurusu yapması için son tarih de 11 Ocak olarak belirlendi. İhalede son teklif verme tarihi ise 31 Mayıs 2005 olarak açıklanmıştı. Ancak şirketlerden gelen talep üzerine son teklif verme tarihi 24 Haziran 2005'e ertelenmişti. 
Bu çerçevede, nihai ortaklık yapısına ilişkin taahhütlerin verilmesi de önce 17 Mayıs'tan 10 Haziran'a, ardından da 17 Haziran tarihine uzatılmıştı. İhale, "Kapalı Teklif Usulü" kullanılarak, ihale şartnamesinde belirlenen hükümler çerçevesinde yapılacak. Bu doğrultuda, katılımcıların 24 Haziran'da teklif vermeleri için 30 milyon dolar tutarında geçici teminat ödemeleri gerekiyor. 


</TEXT>
</DOC>
