<DOC>
<DOCNO> 387461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sonyas09.html </URL>
<DATE> 2005/10/17/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Bilgi Edinme Bürosu'na ilginç başvurular... 
</HEADLINE>
<TEXT>

     Emniyet Genel Müdürlüğü’nce EGM 
     kurulan Bilgi Edinme Bürosu’na e-posta yoluyla yapılan başvurularda, çok ilginç istekler bulunulduğu bildirildi. Edinilen bilgiye göre, EGM’ye bağlı olarak tüm il emniyet müdürlüklerinde 1,5 yıl önce kurulan Bilgi Edinme büroları, gerçek ve tüzel kişilerin ad, soyad, iş veya ev adresini içeren dilekçeyle yaptıkları başvuruları değerlendirerek, istenilen bilgileri kendilerine ulaştırıyor. İzmir Emniyet Müdürlüğü’ne bağlı kurulan Bilgi Edinme Bürosu’na hergün ortalama 50 kişi başvuruda bulunuyor. Büyük kısmı internet aracılığıyla e-mail gönderilerek yapılan başvurularda, çok ilginç istekler de yer alıyor. İzmir Emniyet Müdürlüğü Bilgi Edinme Bürosu’na Kuzey Kıbrıs Türk Cumhuriyeti’nden başvuran bir üniversite öğretim görevlisinin, "Televizyondaki Rodeo çikolata reklamında oynayan Mustafa ve Cornetto dondurma reklamında yer alan Serkan adlı kişilerin gerçek isimlerine yönelik bilgi istediği" öğrenildi. Malatya’dan başvuran bir kamu görevlisi de "evini terk ederek İzmir’e yerleşen eşinin adresinin bulunmasını" istediği, Edirne’den e-mail gönderen bir vatandaşın ise İzmir’deki evinde oturan ve kirayı ödemeyen kiracısını çıkartamadığını, bu konuda kendisine yardımcı olunmasını istediği belirtildi. İzmir Emniyet Müdürü Halil Tataş, AA muhabirine yaptığı açıklamada, Bilgi Edinme Bürosu’na gelen başvuruların titizlikle değerlendirildiğini söyledi. İzmir polisinin vatandaşa her türlü hizmeti vermek için özlem ve çaba içinde olduğunu ifade eden Tataş, "Vatandaşa açık ve çok yararlı bir uygulama. Bu büroya e-mail yoluyla gelen dilekçelerin çoğunu bizzat kendim inceliyorum ve çözümlenmesi için gerekli talimatları veriyorum. Ancak, gelen istekler polisin yetki ve sınırları içinde olmalı. Polis teşkilatı, vatandaşın özel işleri için kullanacağı bir kurum değildir" dedi. Diğer illerle karşılaştırıldığında İzmir Emniyet Müdürlüğü Bilgi Edinme Bürosu’na gelen başvuruların oldukça yüksek olduğunu belirten Tataş, Edirne, Van, Malatya gibi uzak illerin yanı sıra KKTC’nden bile vatandaşların isteklerini İzmir’e gönderdiklerini bildirdi. Bazı vatandaşların TEDAŞ, belediye veya bazı kamu kurumlarından isteklerini de Emniyet Müdürlüğü’nün Bilgi Edinme Bürosu’na gönderdiklerini hatırlatan Tataş, Türkiye’de birçok kurumun kendisine ait bilgi edinme bürosunun bulunduğunu kaydetti. 
     
</TEXT>
</DOC>
