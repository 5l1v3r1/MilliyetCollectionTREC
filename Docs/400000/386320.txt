<DOC>
<DOCNO> 386320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sondun27.html </URL>
<DATE> 2005/10/13/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
İspanya da kuş gribi alarmı verdi 
</HEADLINE>
<TEXT>

     Türkiye ve Romanya'da kuş gribi vakalarının tespit edilmesinden sonra, İspanya'daki et ve tavuk üreticileri, ''Soğukkanlıyız, çünkü bu hastalık bizden uzakta'' açıklaması yaptı. 
     İspanya Et ve Tavuk Üreticileri Örgütü'nden Propollo yapılan açıklamada, İspanya'nın ne Türkiye, ne de Romanya'dan et veya tavuk ithalatının olmadığı belirtildi. 
     Propollo Başkanı Federico Felix, ''Tüketiciler rahat olabilirler, çünkü etrafımızdaki hiçbir ülkede kuş gribi vakası yok. Ayrıca normal pişirilmiş et veya tavuktan virüs bulaşması olasılığı bulunmuyor'' dedi. 
     Öte yandan, Hayvan Sağlığını Araştırma Merkezi CISA , göç eden kanatlı hayvanları durdurmanın söz konusu olamayacağına dikkati çekerek, kuş gribi virüsünün yayılmasıyla ilgili gelişmelerin izleneceğini duyurdu. 
     
</TEXT>
</DOC>
