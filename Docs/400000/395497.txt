<DOC>
<DOCNO> 395497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sonsiy25.html </URL>
<DATE> 2005/11/16/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Tan Toros Tatbikatı'nın hazırlıkları devam etmektedir 
</HEADLINE>
<TEXT>

     Dışişleri Bakanlığı Sözcüsü Namık Tan, Rumların Nikiforos tatbikatına karşılık olarak Toros tatbikatının yapılması konusunda hazırlıkların devam ettiğini söyledi. 
     Tan, haftalık basın toplantısında, "Rumların Nikiforos tatbikatına karşılık olarak KKTC’nin de küçük bir tatbikat yapacağı söyleniyor. Bu doğru mu Bu tatbikat ne zaman yapılacak" şeklindeki bir soru üzerine, "Doğrudur, Toros tatbikatının yapılması konusunda hazırlıklar devam etmektedir" dedi. 
     Sözcü Tan, "tatbikatın sadece KKTC’deki birlikler tarafından mı yapılacağı, Türkiye’den de katılımın söz konusu olup olmadığı" sorusunu yanıtlarken, "Konu büyük ölçüde askeri yanları olan bir konudur. Bu aşamada ayrıntıya girmek istemem" dedi. 
     Tan, Türkiye’nin Avrupa Savunma Ajansı ile anlaşma imzalamasını Rumların veto ettiği haberlerinin sorulması üzerine de, "Rum yönetiminin geçen nisan ayında Brüksel’de Türkiye ile Avrupa Savunma Ajansı arasındaki idari düzenleme belgesinin ele alındığı toplantının olumlu neticelenmesini siyasi mülahazalarla bloke ettiğini" kaydetti. 
     Milli Savunma Bakanı Vecdi Gönül’ün, AB Dönem Başkanı sıfatıyla İngiltere Dışişleri Bakanı Jack Straw ve AB Ortak Dış Politika ve Güvenlik Yüksek Temsilcisi Javier Solana’ya birer mektup yazarak, konudan duyulan rahatsızlığı dile getirdiğini ifade eden Tan, Türkiye’nin üye ülkeler nezdindeki girişimlerinin devam ettiğini belirtti. 
     Dışişleri Sözcüsü Namık Tan, bir başka soru üzerine de şunları söyledi 
     "Bu konuda basınımızda birtakım haberler yer almıştı Türkiye’nin NATO ile AB arasındaki gayri resmi, operasyonel konuların ele alınmadığı, gündemi bulunmayan toplantılara Güney Kıbrıs Rum yönetiminin de katılmasına rıza gösterdiği şeklinde... 
     Bu çerçevedeki bir toplantı bugüne kadar gerçekleşmedi. Belki hatırlayacaksınız, Vilnius’ta o zaman Genel Sekreter, yılda 2 defa bu tür bir toplantının düzenlenmesini üye ülkelere önermişti. Bu öneri çerçevesinde söylenen türde bir toplantı henüz yapılmadı." 
     
</TEXT>
</DOC>
