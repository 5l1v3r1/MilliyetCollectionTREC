<DOC>
<DOCNO> 392595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/son/sonspo18.html </URL>
<DATE> 2005/11/06/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Tiganalı Kartal, ilk lig sınavında bekleneni veremedi 1-1 maç sonucu 
</HEADLINE>
<TEXT>

     Fransız Teknik Direktör Jean Tigana yönetiminde ilk lig maçına çıkan Beşiktaş, Malatya deplasmanında ilk yarıyı 0-0 berabere kapadı. 
     İkinci yarıda oyunun temposunun yükselmesi ile birlikte iki takımda karşılıklı goller buldu. Malatyaspor'un 71. dakikada Effa'nın ayağından kazandığı dole, 90. dakikada Beşiktaş'tan Youla cevap verdi ve iki takım da sahadan birer puanla ayrıldı. 
     
     İLK YARI 

     7. dakikada orta alandan gelen topu kontrol eden Effa, ceza alanının dışından sert vurdu. Meşin yuvarlak, direğin üstünden auta çıktı. 
     13. dakikada Bilal'in ceza alanına ortaladığı top kafalardan sekti ve üst direğe çarparak kornere çıktı. 
     22. dakikada Ali Tandoğan'ın ceza alanına girer girmez yaptığı ortada, Malatyaspor savunması pozisyonu önleyerek meşin yuvarlağı kornere gönderdi. 
     23. dakikada İbrahim Akın, uygun pozisyonda önüne düşen topa sert vurdu. Meşin yuvarlak üstten auta çıktı. 
     26. dakikada Bilal'in sağdan ortaladığı topu Effa, göğsüyle uygun pozisyondaki Mustafa Özkan'ın önüne düşürdü. Mustafa Özkan'ın kötü vuruşunda, meşin yuvarlak auta gitti. 
     Kalan dakikalar da gol getirmeyince, ilk yarı golsüz eşitlikle tamamlandı. 
     
     İKİNCİ YARI 

     Evsahibi Malatyaspor, ikinci yarıya, ilk yarıda olduğu gibi hızlı başladı. 
     51. dakikada Effa'nın ceza alanına ortaladığı topu önünde bulan Toth düşürüldü. Hakem Mustafa Çulcu, "devam" kararı verdi. 
     52. dakikada Tümer soldan ceza alanına girdi ve topa sert vurdu. Fevzi, iki hamlede topu uzaklaştırdı. 
     68. dakikada Okan, ceza alanının dışından topu Effa'ya gönderdi. Effa'nın vurduğu sert şutta, meşin yuvarlak auta çıktı. 
     70. dakikada Malatyaspor'un golü geldi. 2 dakika önce Mustafa Özkan'ın yerine giren Taner, soldan ortalanan topu kafayla Effa'ya indirdi. Zor durumda olmasına karşın Effa, meşin yuvarlağı filelerle buluşturdu 1-0. 
     Maçın bundan sonraki dakikalarında tansiyon yükseldi ve Beşiktaş, Malatyaspor kalesini baskı altına aldı. 
     80. dakikada Youla'nın ceza alanı içinde kafayla vurduğu topu Fevzi, yumruklarıyla uzaklaştırdı. Ailton önüne düşen topu boş kaleye gönderdi. Homola, son anda çizgiden çıkardı. 
     90. dakikada Youla, ceza alanında önünde bulduğu topa vurdu. Hakan'a da çarpan meşin yuvarlak, Malatyaspor ağlarıyla buluştu ve maç 1-1'lik skorla tamamlandı. 
     
     MAÇTAN NOTLAR 

     Beşiktaş'ta yeni göreve getirilen Fransız teknik direktör Jean Tigana, ilk kez bir Turkcell Super Ligi maçında takımın başında sahaya çıktı. 
     Maç öncesinde yağan yoğun yağmur sahayı ağır bir duruma getirdi. Yağmurlu havaya karşın taraftarlar maça ilgi göstererek tribünleri doldurdu. 
     Malatyaspor'da, geçen haftaki Ankaraspor maçında bir gol atarak takımının galip gelmesinde etkili olan Okan Yılmaz, yedekler arasında yer aldı. Ömer Erdoğan ise uzun süren sakatlığın ardından 18 kişilik kadroya dahil edildi. 
     Malatyaspor Teknik Direktörü Ziya Doğan, bir dönem Beşiktaş'ta birlikte futbol oynadıkları Beşiktaş Antrenörleri Mehmet Ekşi ve Ulvi Güveneroğlu ile maç öncesinde görüşerek eski günleri andı. 
     Malatyaspor sahaya ''kan ver hayat kurtar'', Beşiktaş ise ''Sen de hayat verebilirsin'' pankartıyla çıktı. 
     Malatyaspor Kulübü Başkanı Hikmet Tanrıverdi, Türkiye Kızılay Derneği Genel Başkanı Tekin Küçükali ve Türkiye Kızılay Derneği Genel Başkan Başdanışmanı Prof.Dr.Ahmet Mete Işıkara, maçtan önce sahaya inerek taraftarları selamladılar. 
     
</TEXT>
</DOC>
