<DOC>
<DOCNO> 362060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/soneko13.html </URL>
<DATE> 2005/07/18/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Borsa bu hafta özelleştirmeyle ilgili gelişmeleri takip edecek... 
</HEADLINE>
<TEXT>

     Hazine'nin açıklayacağı konsolide bütçe borç stoku verileri, özelleştirmelerle ilgili gelişmeler ve AB Konseyi toplantısı, piyasalar tarafından yakından takip edilecek. 
     Gedik Yatırım'ın haftalık değerlendirmesinde, bu hafta yurtiçinde Hazine'nin konsolide bütçe borç stoku verilerinden başka açıklanacak önemli bir makro veri bulunmadığı belirtilerek, AB Konseyi toplantısında Türkiye ile müzakere çerçeve belgesinde herhangi bir değişiklik yapılıp yapılmayacağı, hafta ortasında ise FED Başkanı'nın Temsilciler Meclisi'nde yapacağı konuşma ve ertesinde ABD'de ay başında yapılan para kurulunun tutanaklarının açıklanmasının piyasalarca yakından izleneceği kaydedildi. 
     Değerlendirmede, ''Ankara Anlaşması'nın yeni üyeleri kapsayan protokolünun Türkiye tarafından imzalanması beklenirken bu esnada verilmesi planlanan ve söz konusu imzanın Kıbrıs'ı tanımak anlamına gelmediğini belirten deklarasyon konusunda AB dönem başkanı İngiltere ile gerçekleşecek olan diyaloglar, Başbakan Erdoğan'ın Temmuz sonunda gerçekleşecek İngiltere ziyareti öncesinde yakından izlenecektir'' denildi. 
     Merkez Bankası'nın son makro verilerin enflasyon düşüş hızında yavaşlama izlenimi verdiğini ve orta vadede risklere dikkat çekmiş olmasının, kısa vadede yeni faiz indirimleri beklentilerini oldukça zayıflattığı ve iç talebe ilişkin verilerin daha yakından izlenmesi gereğini ortaya çıkardığı görüşü dile getirilen değerlendirmede, mevcut ortamda, Telekom ihalesi sonrası sıradaki diğer özelleştirmelere olan yoğun ilgi, 3 Ekim'de AB ile müzakerelere başlanacak olması ve uluslararası piyasalarda genel olarak likidite koşullarının da gelişmekte olan piyasalar lehine olması da göz önünde bulundurulduğunda olumlu beklentilerin korunacağı ifade edildi. 
     
</TEXT>
</DOC>
