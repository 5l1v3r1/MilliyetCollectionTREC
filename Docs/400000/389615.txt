<DOC>
<DOCNO> 389615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sontur25.html </URL>
<DATE> 2005/10/25/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Sarıgül, Baykal'dan 10 bin YTL tazminat kazandı 
</HEADLINE>
<TEXT>

     Şişli Belediye Başkanı Mustafa Sarıgül, CHP’nin Ocak ayındaki olağanüstü kurultayında yaptığı konuşmada kendisine yönelik sözlerden dolayı CHP Genel Başkanı Deniz Baykal’dan 10 bin YTL tazminat kazandı. 
     Ankara 19. Asliye Hukuk Mahkemesi’nde görülen davanın bugünkü karar duruşmasına Sarıgül ve Baykal’ın avukatları katıldı. 
     Baykal’ın avukatı mahkemeye dilekçe sunarak davanın reddine karar verilmesini talep ederken, Sarıgül’ün avukatı da davanın kabulünü istedi. 
     Yargıç Ahmet Tevfik Erginbay, Sarıgül’ün 100 bin YTL manevi tazminat isteminin kısmen kabulüne karar vererek, Baykal’ı 10 bin YTL manevi tazminata mahkum etti. 
     Yargıç Erginbay, Sarıgül’ün avukatının karar özetinin yayınlanması ve fazlaya ilişkin taleplerini ise reddetti. 
     Sarıgül, CHP Genel Başkanı Baykal’ın, olağanüstü kongredeki konuşmasında kendisi için "rüşvetçi" ve "eşkıya" gibi asılsız ithamlarda bulunduğu ve bu nitelemelerin kişilik haklarını ihlal ettiği iddiasıyla 100 bin YTL manevi tazminat talep ediyordu. 
     Şişli Belediye Başkanı Sarıgül yaptığı yazılı açıklamada, kararın, CHP kurultayında yaşanan gerçekleri ve olayların sorumlularının kimler olduğunu gözler önüne serdiğini ifade etti. 
     Kurultay salonunda yaşanan olumsuzluklardan sorumlu tutularak partiden ihraç edildiğini ifade eden Sarıgül, "Hakkımdaki senaryolar yargı kararlarıyla bir bir iflas ediyor" dedi. 
     
</TEXT>
</DOC>
