<DOC>
<DOCNO> 350157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/ekonomi/aeko.html </URL>
<DATE> 2005/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Oğlunun patronu ile işsizliği tartıştı 
</HEADLINE>
<TEXT>


Başbakan Erdoğan, oğlu Bilal Erdoğan'ın da çalıştığı Dünya Bankası'nın yeni Başkanı Wolfowitz ile Türkiye'deki işsizliği konuştu. Wolfowitz, görüşmede Bilal Erdoğan'ı överek, "Çok yetenekli ve parlak bir genç" dedi 

ABDULLAH KARAKUŞ Washington 

Başbakan Recep Tayyip Erdoğan, oğlu Bilal Erdoğan'ın da çalıştığı Dünya Bankası'nın Başkanı Paul Wolfowitz'le Türkiye'deki işsizliği konuştu. 
Erdoğan ile Wolfowitz'in Willard Intercontinental Oteli'ndeki görüşmesine Dışişleri Bakanı Abdullah Gül, Devlet Bakanı Ali Babacan, Milli Savunma Bakanı Vecdi Gönül, AKP Adana Milletvekili Ömer Çelik, AKP İstanbul Milletvekili Egemen Bağış ile AKP MKYK üyesi Cüneyt Zapsu da katıldı. Babacan'ın ekonomide büyük gelişmeler yaşandığını söyleyen Wolfowitz, ancak işsizliğin halen sorun olduğunu vurguladı. İstihdamı Geliştirme Projesi'nin ilerletilmesini isteyen Wolfowitz, "Bütün desteği sağlarız. Yeter ki sizden de çaba gelsin" dedi. 

"Erdoğan eski arkadaş" 
Başmüzakerecilik görevine getirilen Babacan'ı kutlayan Wolfowitz, "Bu çok sevindirici. AB sürecinizde hızlı bir şekilde işliyor" diye konuştu. 
Erdoğan da hükümetin en önemli konu olarak gördüğü işsizliği azaltmak için büyük çaba harcadığını kaydetti. Bu arada Bilal Erdoğan'ı öven Wolfowitz, "Dünya Bankası her yıl başarılı gençlere kapısını açıyor. Onların daha da yetişmesini sağlıyor. Bunlardan biri de sizin oğlunuzdur. Çok yetenekli ve geleceği parlak bir genç" dedi. 
Görüşmenin ardından Babacan'la birlikte soruları yanıtlayan Wolfowitz, "Erdoğan'la daha önce de birkaç kez görüşmüştüm. Kendisi eski bir arkadaş. Ancak konuştuğumuz konular daha farklıydı. Dünya Bankası'nın Türkiye ile çok iyi ilişkileri olduğunu öğrenmekten çok memnun oldum" diye konuştu. 
Wolfowitz, "Türk - Amerikan ilişkilerini konuştunuz mu" sorusuna, "Şimdi Dünya Bankası Başkanıyım. Amerikan hükümeti adına konuşamam" karşılığını verdi. 
Bilal Erdoğan için "Biz dünyanın her yerinden yetenekli insanları çalıştırıyoruz" diyen Wolfowitz, Kemal Derviş'i kastederek, Türkiye'nin Dünya Bankası'ndaki değerli bir çalışanını Birleşmiş Milletler Kalkınma Fonu Başkanlığı'na UNDP gönderdiğini anımsattı. 

Türkiye, 2022'ye kadar Dünya Bankası'na borçlu Türkiye, şimdiye kadar 129 programın finansmanı için toplam 15.5 milyar dolar kredi kullandığı Dünya Bankası'na gelecek 17 yıl boyunca borç ödeyecek. 
Halen 5 milyar 138 milyon dolarlık 18 projeyi yürüten Dünya Bankası verilerine göre, en son 1 Haziran'da 2 milyon 598 bin dolar borç geri ödemesi yapan Türkiye, bu yılın kalan döneminde 129 milyon doları faiz olmak üzere toplam 557.5 milyon dolar borç geri ödemesi yapacak. 
Böylece 17 yıl boyunca Dünya Bankası'na ödeme yapması gereken Türkiye'nin bu dönemde yapacağı toplam ödeme, 2.8 milyar doları faiz olmak üzere 9 milyar dolara ulaşıyor. 
Borç geri ödemesinde en yüklü dönemi ise 2006 yılı oluşturuyor. Türkiye'nin gelecek yıl Dünya Bankası'na 245 milyon doları faiz olmak üzere toplam 1 milyar dolar borç geri ödemesi gerekiyor. 


</TEXT>
</DOC>
