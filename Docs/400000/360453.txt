<DOC>
<DOCNO> 360453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sonspo05.html </URL>
<DATE> 2005/07/12/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Galatasaray'ın Pires flörtünde Arsenal engeli... 
</HEADLINE>
<TEXT>

     Juventus, Vieira-Pires ikilisi için Arsenal'le masaya oturuyor. Ancak Galatasaray kanadı umudunu yitirmiş değil. 
     
     İtalyanlar öne geçti 

     Galatasaray-Robert Pires flörtü olumlu ya da olumsuz sonuçlanmak üzere... Cim Bom’un bir süredir temaslarını sürdüğü Fransız futbolcunun kaderi bugün çizilecek. Transfer döneminin başından bu yana Arsenal’in iki yıldızı Patrick Vieira ve Robert Pires’le ilgilenen Juventus, bugün yapacağı hamleyle Galatasaray’ın bir adım önüne geçecek. İtalyan ekibinin asbaşkanı Roberto Bettega bugün Londra’ya giderek, iki futbolcu için Arsenal’le masaya oturacak. 
     
     Rotası Çizme’ye döndü 

     Bettega’dan daha önce İngiltere’ye giden genel menecar Luciano Moggi’nin de Pires ve Vieira ile görüştüğü öğrenildi. Juventus’un transferinde çok ısrarcı olduğu Pires’in, yaşanan bu gelişmelerin ardından İtalya’ya gitmeye daha sıcak baktığı bildirildi. Vieira’nın transferinin gerçekleşmesi halinde, Pires’in de vatandaşıyla birlikte Çizme’nin yolunu tutmasına kesin gözüyle bakılıyor. Ancak tüm bu gelişmelere rağmen Cim Bom kanadı umutlarını yitirmiş değil. 
     
     Aslan’ın şartları belli 

     Kısa bir süre önce Pires’le bir yılı opsiyonlu olmak üzere üç yıllığına anlaşmaya varan Galatasaray’ın, Fransız futbolcuya yıllık 2.5 milyon Euro ödemeyi de kabul ettiği kaydedildi. Beklemekten başka çaresi kalmayan Sarı - Kırmızılılar, bugün Ada’daki görüşmeyi yakından takip edecek. Juve ile Arsenal arasında anlaşma sağlanmadığı takdirde, Cim Bom daha önce yapılan anlaşma gereği Pires’i renklerine bağlamanın yollarını arayacak. 
     
</TEXT>
</DOC>
