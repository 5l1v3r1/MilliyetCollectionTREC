<DOC>
<DOCNO> 353386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/spor/axspo02.html </URL>
<DATE> 2005/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bekle bizi İspanya 
</HEADLINE>
<TEXT>


Ay-Yıldızlı ekibimiz Dünya Gençler Futbol Şampiyonası'nda İtalya'nın Kanada'yı 4-1 yenmesiyle en iyi üçüncüler kontenjanından ikinci tura yükseldi. Millilerimiz, C Grubu'nun namağlup lideri İspanya ile eşleşti 


Hollanda'daki Dünya Gençler Şampiyonası'nda gruptaki son maçında önceki gün Ukrayna ile 2-2 berabere kalan 20 Yaşaltı Milli Takımımız, en iyi dört 3. arasına girebilmek için diğer gruplardaki sonuçları bekliyordu. Gerçi ekibimizin elenmesi büyük bir tesadüfe bağlıydı ama her ihtimali göz önünde bulunduran Ay - Yıldızlılar'ın kampında heyecanlı bir bekleyiş hakimdi. 
Türkiye en iyi üçüncüler kontenjanında 3 puanlı Şili'yi geride bırakmıştı. 2. tura çıkabilmemiz için bir takımı daha ekarte etmemiz gerekiyordu. Beklenen müjdeli haber ise Kerkrade'den geldi. İlk iki maçını kaybedip, büyük hayal kırıklığı yaşayan İtalya, Kanada karşısında golleri bir bir sıraladı ve sahadan 4-1'lik galibiyetle ayrıldı. Bu sonuçla 2. tura yükselen millilerimiz C Grubu'nun lideri ve turnuvanın favorisi İspanya ile eşleşti. Karşılaşma 22 Haziran Çarşamba günü 21.30'da oynanacak. 
Teknik Direktör Şenol Ustaömer, "Artık önümüzde bire bir tur maçları var. Turnuvaya iyi başlayamadık ama her karşılaşmada üstüne koyarak, gidiyoruz. Çok üst düzey bir takımımız var ve daha da iyi olacağız. Savunmadaki hataları giderirsek, İspanya önünde şansımız artar" dedi. 

İlk sınav bugün 

Dünya Gençler Şampiyonası'nda ikinci tura yükselen 20 Yaşaltı Milli Takımımız'ın oyuncularından bir kısmı bugün çok önemli bir sınav verecek. Hollanda'da bulunan 7 oyuncumuzun bugün üniversite sınavına gireceği belirtildi. Hepsi Spor Akademisi'ne girmeyi hedefleyen milliler, Türkiye'den gelen 2 özel öğretmen denetiminde bugün ÖSS sınavında ter dökecek. Bu arada dünü izinli geçiren milli takım oyuncularının bir bölümü Amsterdam bir bölümü de Utrecht'te şehir turu attı. Bol bol gezen futbolcularımız stres atarak, dinlenmeye çalıştı. 

DİĞER EŞLEŞMELER 
Kolombiya - Arjantin, ABD - İtalya 
Fas - Japonya 
Brezilya - Suriye 
Çin - Almanya 
Nijerya - Ukrayna Hollanda - Şili 


</TEXT>
</DOC>
