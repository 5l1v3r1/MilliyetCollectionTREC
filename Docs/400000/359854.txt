<DOC>
<DOCNO> 359854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/son/soneko02.html </URL>
<DATE> 2005/07/10/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Ev kurmak için en az 16.4 milyar lira gerekiyor... 
</HEADLINE>
<TEXT>

     Türkiye’deki evliliklerin büyük bölümünün gerçekleştiği yaz aylarına girilmesiyle birlikte, bir evde zorunlu olarak bulunması gereken eşyaları satınalmanın bedeli de 16 milyar 452 milyon liraya kadar yükseldi. Bu maliyetin başka hiçbir harcama yapılmadan bir asgari ücretli tarafından 4 yılda, iki asgari ücretli ya da ortalama memur maaşıyla ise ancak 2 yılda karşılanabileceği belirlendi. 
     Devlet İstatistik Enstitüsü’nün DİE tüketici fiyatları endeksi kapsamında derlediği ve son dönemde düşük gözüktüğü için eleştirilen fiyatlar esas alınarak yapılan hesaplama, asgari ücretli ve memur açısından ev kurmanın ne kadar zor olduğunu ortaya koydu. Halı, perde, buzdolabı, çamaşır makinası, ocak, yatak ve yorgan gibi bulunması zorunlu eşyaların toplam maliyeti mayısta bir önceki aya göre yüzde 2 oranında arttı. Mayıs ayında ev kurmanın maliyeti 16 milyar 452 milyon lira olarak belirlendi. Nisan ayında ise bu tutar 16 milyar 116 milyon düzeyinde gerçekleşmişti. 
     DİE’nin Türkiye genelinde toplayarak ortalamasını aldığı fiyatlara göre, bir yemek odası, bir yatak odası ve bir oturma odası takımı için toplam 7 milyar 776.98 milyon lira ödemek gerekiyor. Tek kişilik bir yatak, 2 tane kanepe, tek masa, dört sandalye, bir sehpa, evin tamamı için toplam 10 metrekare olarak düşünülen halı, 20’şer metrelik perdelik ve tül kumaş, yatak örtüsü, çift kişilik yorgan, battaniye, çarşaf, nevresim, yastık kılıfı, havlu ve ev tekstili gibi ürünler için yapılması gereken harcama tutarı ise yaklaşık 3 milyar 80.43 milyon liraya ulaşıyor. 
     No-frost buzdolabı, çamaşır makinesi, bulaşık makinesi, fırınlı ocaklar, elektrik süpürgesi, televizyon, müzik seti, film kayıt ve gösterici cihazlar, elektrikli kesici aletler, küçük ev aletleri, su ısıtıcılar ve ütü gibi elektrikli aletler için yapılması gereken harcama tutarı ise 5 milyar 299.36 milyon olarak hesaplandı. 
     Çatal, bıçak, kaşık, cam porselen, çelik, plastik ve teflon ev ve mutfak eşyaları ile diğer elektriksiz ev aletleri için yapılması gereken minimum harcama tutarı ise 295.5 milyon lira düzeyinde bulunuyor. 
     Buna göre söz konusu ürün gruplarında yapılması gereken toplam harcama tutarı 16 milylar 452.29 milyon liraya ulaşıyor. 
     
     EV KURMAK İÇİN 4 YIL ÇALIŞILACAK 

     2005 yılının tamamı için 350.2 milyon lira olarak belirlenen asgari ücretle çalışan bir kişinin bir evde bulunması gereken söz konusu eşyaları alabilmesi için başka 
     hiç bir harcama yapmadan 4 yıllık kazancını biriktirmesi gerekiyor. 
     Temmuz ayında yapılan zamla birlikte eline 755 milyon lira geçen ortalama düzeyde maaş alan bir memurun ise ev kurmanın maliyetini karşılaması için 2 yıl süreyle başka hiçbir harcama yapmadan çalışması gerekiyor. 
     Yeni evlenen eşlerden ikisinin de asgari ücretle çalıştığı varsıyılırsa çiftin kurdukları yeni evin maliyetini karşılamaları için hiçbir harcama yapmadan iki yıl, ortalama düzeyde maaş alan iki memurun ise 1 yıl çalışması gerekiyor. 

ANKA 

     
</TEXT>
</DOC>
