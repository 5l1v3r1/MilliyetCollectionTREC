<DOC>
<DOCNO> 393015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sondun16.html </URL>
<DATE> 2005/11/08/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Simitis'in kitabı Erdoğan'a övgüyle dolu 
</HEADLINE>
<TEXT>

     YORGO KIRBAKİ Radikal 

      Eski Yunan Başbakanı Kostas Simitis'in, 'Yaratıcı Bir Yunanistan için Politika 1996-2004' adlı kitabı dün piyasaya çıktı. Daha önce Kardak ve Öcalan krizleri nin perde arkasının basına sızdığı 670 sayfalık kitabında Simitis, başbakanlığı döneminde görüştüğü Türk politikacıları da anlatıyor. Eski başbakan özellikle Başbakan Tayyip Erdoğan hakkında övücü sözler kullanıyor. 
     Kitapta öne çıkan unsurlar şöyle Simitis, AKP'nin seçimi kazanması sonrası Erdoğan'la görüşmesini şöyle aktarıyor "Son derece dostane bir ortamda görüştük. Bazı şeylerin yanlış anlaşılmaması için Türk-Yunan ilişkileri ile ilgili görüşlerimizi anlattım. Tercüman müdahalelelerinin yarattığı zorluklara rağmen Erdoğan samimi görünüyordu. O güne kadar Türk-Yunan ilişkilerindeki ağır tempoyu hızlandırmak isteyen kararlı bir lider olduğu izlenimini edindim. Yaklaşımları bazen Yılmaz'ı bazen Çiller'i bazen Ecevit'i destekleyen siyasi-askeri düzenin daimi görüşlerinden farklıydı..." Yunan lideri, Erdoğan için şu sözleri kullanıyor "Avrupalı meslektaşlarıma, karşımızda Avrupa'ya yakınlaşmayı ülkesi için büyük umut olarak gören ve gerçekten reformlar yapmak isteyen, İslamcı olarak tanımlanmasının yanlış intibalar yarattığı, Ege için Kıbrıs için farklı düşünen birini gördüğümü söyledim." Simitis, zamanla Erdoğan hakkındaki görüşlerinin değiştiğini de "Erdoğan'ın karşı karşıya bulunduğu iç sorunlar besbelliydi. Önce arasında büyük mesafe tuttuğu çevrelerle ağır ağır da olsa aynı rotaya yaklaştı" sözleriyle aktarıyor. 
     
     'Ecevit'in sağlığı soru işareti yarattı' 
     Simitis 18 Kasım 1999'da dönemin başbakanı Bülent Ecevit ile görüşmesini ise şöyle aktardı "Dış görünümü sağlık durumu hakkında kafamda soru işaretlerine yol açmıştı. Görüşlerinde ısrarlıydı. Türkiye'nin AB aday ülkesi ilan edilmesini desteklediğimizi, bunun geçmişteki kötü sürprizlerin tekrarlanmasını önleyecek koşullarla olması gerektiği izah ettim. Duyarlı kaldığını söyleyemem. Sonunda ben de en az onun kadar kararlı olduğumu göstermek için 'İyi dostluklar, hesabın iyi tutulmasıyla kurulur' Yunan atasözü demek zorunda kaldım". 
     Simitis, ayrıca, 1996 Kardak krizinde Yunan helikopterinin düştüğünü saatler sonra televizyondan öğrendiğini ifşa ediyor. Eski başbakan, ayrıca Rum lideri Tasos Papadopulos'u dolaylı da olsa eleştiriyor. Örneğin, Papadopulos'un Annan Planı gündemde iken Atina'ya görüşleri ve temasları hakkında bilgi vermediğini vurguluyor. 
     
</TEXT>
</DOC>
