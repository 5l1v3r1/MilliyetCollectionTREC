<DOC>
<DOCNO> 386601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sondun12.html </URL>
<DATE> 2005/10/14/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Kuş gribi dünyanın dikkatini Türkiye'ye çevirdi 
</HEADLINE>
<TEXT>

     ANKA 

Türkiye’deki kuş gribinin Asya’da onlarca kişinin ölümüne neden olan H5N1 virüsünden kaynaklandığının tesbit edilmesi, dünya basının dikkatini Türkiye’ye çevirdi. 
     
     DAILY TELEGRAPH "KUŞ GRİBİ AVRUPA’DA KORKU YARATIYOR" 

     İngiliz Daily Telegraph gazetesi, Türkiye’deki kuş gribinin netlik kazanması ile birlikte Avrupa’da kaygıların arttığını belirtti. Haberde, yüzlerce milletvekilinin ise meclis yemekhanesinde, oruçlarını tavuk ve hindi ile açarak halka panik yapmamamaları yönünde sembolik bir mesaj verdikleri ifade edildi. 
     
     GUARDIAN "TÜRKLERE PANİK YAPMAYIN ÇAĞRISI" 

     İngiliz Guardian gazetesi, Sağlık Bakanı Recep Akdağ’ın "Kuş gribi tamamen kontrol altında" dediğini aktardı. 
     Gazete, Türkiye’nin kuş gribine karşı kullanılan yaklaşık 300 bin kutu Tamiflu isimli ilacı "en kısa zamanda" gönderilmesi için talepte bulunduğunu ifade etti. Haberde, üst düzey bir Sağlık Bakanlığı yetkilisinin, "Avrupa’da kimse Türkiye’yi bu konuyu ciddiye almamakla suçlayamaz. Mümkün olan herşeyi yaptık" dediğini belirtti. 
     
     FT "PANİĞE GEREK YOK AMA DİKKATLİ OLMAK GEREK" 

     Financial Times gazetesi, Avrupa Komisyonu’nun sağlıktan sorumlu üyesi Markos Kyprianou’nun panik yaratmak istemediklerini ancak dikkatli olmak gerektiği yönündeki sözlerini aktardı. Gazeteye göre, Kyprianou, virüsün "son derece agresif" olduğunu söyledi ancak AB içindeki uzmanların virüsle başa çıkabilecek deneyime sahip olduğunu ifade etti. 
     
     NYT "TÜRKİYE’DEKİ KUŞ KATİLİ, KUŞ GRİBİ ÇIKTI" 

     Amerikan New York Times gazetesi ise, BM Sağlık ve Tarım uzmanı Dr. Samuel Jutzi’nin Türkiye’deki kuşların ölüm nedenin kuş gribi olduğunun doğruladığını ancak bundan sonraki durağın göçmen kuşların sıcak bölgelere gitmesinden dolayı Afrika olabileceği yönündeki sözlerini aktardı. 
     Bugüne kadar hasta kuşlarla temas eden 120 kişiden yaklaşık yarısının öldüğü hatırlatılan haberde Jutzi’nin, "Hastalık Afrika’ya sıçrarsa kontrolü daha da zorlaşır" dediği belirtildi. 
     
     WASHINGTON POST "KORKULAR DOĞRULANDI" 

     Washington Post gazetesi de AB’nin Türkiye’de kuş gribinin bulunduğunu resmen açıkladığını belirttiği haberinde, "korkular doğrulandı" ifadesini kullandı. 
     Haberde, AB yetkililerinin, üye ülkelerinin tıbbi hazırlıkları ve ilaç stoğu için 1.2 milyar dolarlık özel bir yardım paketi teklif ettikleri belirtildi. Gazete, Türkiye’de heniz hiçbir insanda kuş gribine rastlanmadığının da altını çizdi. 
     
     LA VANGUARDİA "AVRUPA’DA KAYGI ARTIYOR" 

     İspanyol La Vanguardia gazetesi de Türkiye’de kuş gribinin öldürücü H5N1 türünden olduğu belirlendiğini kaydederken Avrupa’da kaygı giderek arttığını yazdı. AB’nin insanların grip aşısının olmasını tavsiye ettiğini beirten gazete, Belçika’da panik yaşandığını, insanların aşıya almaya koştuğunu yazdı. 
     
     LİBERATİON "KUŞ GRİBİ AVRUPA’NIN KAPILARINDA" 

     Fransa’nın önde gelen gazetelerinden Liberation da kuş gribinin gerçekten Avrupa’nın kapılarında olduğunu belirtti. 
     Avrupa Komisyonu’nun aldığı önlemlere dikkat çeken gazete, "Virüsün göçmen kuşlarca bulaştırıldığı tezi göz önünde tutuluyor, hasta kuşların çok uzun mesafeler uçabilmesi şaşırtıcı olsa bile" ifadesini kullandı. 
     
     LE MONDE "BAZI BİLİMADAMLARI ÖLÜMLERİ KESİN GÖRÜYOR" 

     Avrupa’nın endişelerine de işaret eder Fransız Le Monde gazetesi ise, Avrupa Komisyonu’nun "panik" yaratmak istemediğini belirtti. Buna karşın, ilgili Komisyon Üyesi Markos Kyprianu’nun "Epidemi olursa çok sayıda ölü olacak" sözlerine dikkat çeken gazete, "Bazı bilimadamları, bunu bir olasılık olarak değerlendiriyor, başkaları ise, kesin bir şey gibi" diye yazdı. 
     
     BBC’DE HEP SPOTTAYDI 

     Türkiye’deki kuş gribi vakaları ise BBC World’un gece yayınında sürekli spotta kaldı. BBC, uluslararası uzmanlarla Balkanlar ve Türkiye’deki kuş gribi vakalarını tartıştı. 
     Türkiye’deki kuş gribi olayları CNN International haberlerinde de önemli yer işgal etti. 

Hastalıkla ilgili ayrıntılı bilgileri http www.hacettepe.com.tr adresinden öğrenebilirsiniz... 
     
</TEXT>
</DOC>
