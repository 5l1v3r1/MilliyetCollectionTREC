<DOC>
<DOCNO> 386105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sonsiy26.html </URL>
<DATE> 2005/10/12/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Org Özkök Gençlik yıllarımda Attila İlhan gönüllerimize tercüman olurdu 
</HEADLINE>
<TEXT>

     Genelkurmay Başkanı Orgeneral Hilmi Özkök, Kuvvet Komutanları ve 1. Ordu Komutanı ile İstanbul Valisi Muammer Güler’i makamında ziyaret etti. 
     Orgeneral Özkök, Kara Kuvvetleri Komutanı Orgeneral Yaşar Büyükanıt, Deniz Kuvvetleri Komutanı Oramiral Yener Karahanoğlu, Hava Kuvvetleri Komutanı Orgeneral Faruk Cömert, Jandarma Genel Komutanı Orgeneral Fevzi Türkeri ve 1. Ordu Komutanı Orgeneral İlker Başbuğ ile Valiliğe gelişte, Güler ve vali yardımcıları tarafından tören mangası eşliğinde karşılandı. 
     Ziyarette Valilik Şeref Defteri’ni imzalayan Orgeneral Özkök, bir süre Güler’le sohbet etti. Kabul salonunu çok beğendiğini belirten Orgeneral Özkök, İstanbul’un nüfusunun Norveç’in 3-5 katı olduğunu söyledi. Orgeneral Özkök, "Öyle ülkeler var ki nüfusu 2,5-3 milyon" dedi. 
     Orgeneral Özkök, Vali Güler’e, Genelkurmay’ın ve aynı zamanda Türk Silahlı Kuvvetleri’nin simgesi olduğunu söylediği bir tabak verdi. 
     Vali Güler de Orgeneral Özkök’e, 1919’da Samsun’a hareket eden Atatürk ve arkadaşlarını sembolize eden maket ve fotoğraf hediye etti. 
     
     ATTİLA İLHAN’IN VEFATI 
     Genelkurmay Başkanı Orgeneral Hilmi Özkök, ziyaret sırasında bir gazetecinin, vefat eden şair-yazar Attila İlhan’la ilgili sorusu üzerine, 14 yaşında askeri liseye başladığını ve üniforma giydiğini belirterek, "Gençlik yıllarımda Attila İlhan, bizim gönüllerimize tercüman olan büyük bir şairimizdi. O zamandan beri kendisini takip ederiz. O değerli şiirleri bizleri çok etkilemiştir. Adeta bizim söylemek isteyip de söyleyemediklerimizi veya güzel söyleyemediklerimizi o vermiştir" dedi. 
     İlhan’ın şair olmanın ötesinde çok iyi bir yazar, tarihi çok iyi bilen bir insan olduğunu kaydeden Orgeneral Özkök, şöyle devam etti 
     "Zaman içinde düşünceleri evrim geçirmiştir. Son zamanlardaki düşüncelerini hep beraber yakından izleme olanağı bulduk. Çok entelektüel bir insandı. Son zamanlarda bazen dilini anlamakta sıkıntı çekerdim. Ama onun tabii fikri derinliğine ulaşamadığım için herhalde öyleydi. Türk edebiyatı için büyük kayıptır. Rahmetle anıyoruz." Ziyaret, daha sonra basına kapalı devam etti. Yaklaşık yarım saat süren ziyaretin ardından Orgeneral Özkök ve beraberindekiler, törenle uğurlandı. 
     Uğurlamanın ardından basın mensuplarının ziyarete ilişkin sorularını yanıtlayan İstanbul Valisi Güler, "Genelkurmay Başkanı, Kuvvet Komutanları ve 1. Ordu Komutanı, nezaket ziyaretinde bulundu. 
     Sayın komutanlarımızın Güneydoğu ve Doğu Anadolu’da da benzer ziyaretleri oldu" dedi. 
     Ziyaretten onur duyduğunu kaydeden Güler, "İstanbul’da şu anda yürütülmekte olan çalışmalarla ilgili de kendilerine bilgi verdim. 
     Özellikle trafik, eğitim, sağlıkla ve deprem hazırlıklarıyla ilgili çalışmalarımız hakkında" diye konuştu. 
     Vali Güler, bir soru üzerine de güvenlik konusunun konuşulmadığını söyledi. 
     
</TEXT>
</DOC>
