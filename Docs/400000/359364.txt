<DOC>
<DOCNO> 359364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sonsiy08.html </URL>
<DATE> 2005/07/08/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Pepe'den trajikomik çevreci yaklaşım 
</HEADLINE>
<TEXT>

     Çevre Bakanı Osman Pepe, Rize’deki Fırtına Vadisi’ne dökülen kent çöplerine karşı ilginç bir yaklaşımda bulunarak, belediyelerden "Dağınık bırakılan atıkların düzenli bırakılarak üzerlerinin günlük olarak kapatılması"nı istedi. 
     Osman Pepe, CHP Antalya Milletvekili Feridun Baloğlu’nun "Rize Fırtına Vadisi’ndeki kirlenmeye ilişkin" soru önergesini yanıtlarken, katı atıkların toplanması, geri kazanılması ve bertaraf edilmesi görevinin yasa ile belediyelere verildiğini anımsattı. Pepe, bakanlığınca yayınlanan bir genelgeyle, katı atıkların düzenli depolanmasına geçilinceye kadar mevcut olan düzensiz depolama alanlarının çevre ve insan sağlığını olumsuz yönde etkilemeyecek şekilde rehabilite edilmesi, dağınık bırakılan atıkların düzenli bırakılarak üzerlerinin günlük olarak kapatılması ve gerekli önlemlerin alınması konusunda da belediyelere talimat verildiğini ifade etti. 
     Pepe, Karayolları tarafından 1997’den önce güzergahı belirlenen ve yatırım programına alınan Karadeniz Sahil Yolu yapımında kullanılacak malzemenin temini için Fırtına Vadisi boyunca açılan ve ÇED’den muaf tutulan taş ve malzeme ocakları dışında açılmak istenen yeni malzeme ocaklarına izin verilmediğini de bildirdi. Pepe, faaliyet gösteren kum ve taş ocaklarının Çevre Yasası ve bu yasaya istinaden çıkarılan su kirliliği, hava kirliliği ve gürültü kontrol yönetmelikleri doğrultusunda hassasiyetle ve sürekli denetlendiğini de kaydederken, yönetmeliklere aykırı bir durumun tespiti halinde gereken cezai işlemin de uygulandığını bildirdi. 
     Pepe ayrıca, bakanlığının "katı atık bertaraf tesisleri"nin yapılması yönünde çalışmalarını ve birlik oluşturma işlemlerini belirli bir aşamaya getiren belediyelerle koordinasyon, mali ve teknik işbirliği çalışmalarının sürdüğüne de işaret ederken, bu kapsamda Fırtına Vadisi’ni de içine alan Artvin Merkez, Borçka, Hopa, Kemalpaşa, Arhavi, Fındıklı, Ardeşen, Pazar, Çayeli ve Hemşin belediyeleri tarafından "Artvin ve Rize illeri yerel yönetimleri katı atık tesisleri yapma ve işletme birliği" kurulduğunu belirtti. 
     
</TEXT>
</DOC>
