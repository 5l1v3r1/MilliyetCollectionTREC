<DOC>
<DOCNO> 382781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sondun07.html </URL>
<DATE> 2005/09/30/ </DATE>
<TIME> 08.20 </TIME>
<AUTHOR>  </AUTHOR>
<HEADLINE>
Şanghay'da bir Türk'e şeref madalyası... 
</HEADLINE>
<TEXT>

     Garanti Bankası’nın Şanghay Baştemsilcisi Noyan Rona, Beyaz Manolya Şeref Ödülü’ne layık görüldü. 
     Çin’de 23 yıldır yaşayan Rona, bu ülkenin en kalkınmış şehri Şanghay’ın ekonomik, kültürel ve sosyal kalkınmasında üstün hizmeti görülen yabancılara verilen en büyük ödül Beyaz Manolya’ya layık görülen ilk Türk oldu. 
     Rona’ya ödülü, Şanghay hükümet binasında Belediye Başkanı Han Zheng tarafından verildi. Rona, düzenlenen törende kendisiyle birlikte söz konusu ödülü olan 10 kişi adına yaptığı konuşmada, Çinlilerin ve Türklerin benzer kültüre ve geleneklere sahip olduklarını ve iki ulusun da dostluğa büyük önem verdiğini söyledi. 
     Rona, Çince yaptığı konuşmasında, Türklerin Çinlileri, Çinlilerin de Türkleri tanımasına biraz da olsa katkıda bulunmaktan büyük onur duyduğunu ve bu yöndeki çabalarına devam edeceğini belirtti. 
     Noyan Rona, Beyaz Manolya Ödülü’ne Şanghay Bankacılık Düzenleme ve Denetleme Komisyonu tarafından aday gösterildi. Şanghay’da 2002 yılında "en hayırsever şehir sakini", 2004’te ise "yılın adamı" seçilen Rona’nın adaylığı, 184 yabancı banka temsilciliği ve 54 yabancı banka şubesi arasından belirlendi. 
     Beyaz Manolya Şeref Ödülü, 1998 yılından bu yana aralarında General Motors, Citibank, Siemens gibi Şanghay’da büyük yatırımları bulunan yabancı firmaların genel müdür veya yönetim kurulu başkanlarının bulunduğu 91 kişiye verildi. Hatıra ve Şeref Ödülü olmak üzere iki kategoride verilen ödül adını, Şanghay’da yetişen beyaz manolyadan alıyor. 
     Noyan Rona, Şanghay Belediyesi’nin İnceleme Komisyonu’na seçilen ilk ve tek yabancı. Mahalle İdaresi Üyesi ve 620 bin nüfuslu Changning İlçe Belediyesi’nin danışmanı olarak görev yapan Rona, aynı ilçenin senato toplantılarına davet edilen ilk yabancı oldu. Shandong Eyaleti Denizaşırı Dostluk Federasyonu İcra Kurulu Üyesi olan Rona, eyaletin başkenti Jinan’ın hükümetine danışmanlık yapıyor. 
     
     ÇİNCE BİLGİ YARIŞMASI’NDA 3’ÜNCÜ OLMUŞTU 
     Afyon’da 1956’da doğan Noyan Rona, 1982’de Ankara Üniversitesi Dil ve Tarih Coğrafya Fakültesi Sinoloji Bölümü’nden mezun oldu. 
     Türkiye-Çin Kültürel Değişim Programı çerçevesinde devlet bursuyla Çin’e gönderilen ilk öğrenciler arasında yer alan Rona, Wuhan Üniversitesi’nde yüksek lisans yaptı. 
     Daha sonra Asya Dairesi Çin Bölge Uzmanı olarak Dışişleri Bakanlığı’na girdi ve 1988-1994 arasında Pekin Büyükelçiliği’nde ataşe olarak çalıştı. 
     Türkiye’nin Şanghay Başkonsolosluğu’nun kurulmasıyla görevlendirilen Noyan Rona, Şanghay’da Konsolos Muavini olarak görev yaptı. Rona, 1999 yılında atandığı Garanti Bankası’nın Şanghay Temsilciliği’ni sürdürüyor. 
     Rona, 1992’de Pekin’de yapılan ve 6000 yabancının katıldığı Çince bilgi yarışmasında da 3’üncü olmuştu. 
     
</TEXT>
</DOC>
