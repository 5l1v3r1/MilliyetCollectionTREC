<DOC>
<DOCNO> 364486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sontur39.html </URL>
<DATE> 2005/07/26/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Kızılırmak'a düşen terliğini almak isterken... 
</HEADLINE>
<TEXT>

     Kırıkkale’de ailesiyle birlikte piknik yaptığı sırada Kızılırmak’a düşen terliğini almak isterken akıntıya kapılan 14 yaşındaki kız öğrenciyi bulmak için çalışma başlatıldı. 
     AA muhabirinin aldığı bilgiye göre, Kırıkkale’nin Yahşihan İlçesi yakınlarında Kızılırmak kenarında ailesiyle birlikte piknik yapan Şehitler İlköğretim Okulu 8. sınıf öğrencisi Şükran Şimşek 14 , ırmak kenarında gezinti yaptığı sırada ayağındaki terliğini suya düşürdü. 
     Şimşek, suya düşen terliğini almak istediği sırada dengesini kaybederek düştüğü ırmakta akıntıya kapıldı. Baba Süleyman Şimşek, kızını kurtarmak için girdiği nehirde uzun süre mücadele etti, ancak kızını akıntıyla birlikte sürüklenmesinden kurtaramadı. 
     Olayın güvenlik güçlerine bildirilmesi üzerine, akıntıya kapılan Şükran Şimşek’i bulmak için bölgeye Sivil Savunma ve Jandarma Özel Asayiş Komutanlığı arama kurtarma ekibi geldi. 
     Ekiplerin Kızılırmak’ta başlattıkları çalışma devam erken, ailenin endişeli bekleyişi de sürüyor. Arama ve kurtarma çalışmalarının rahat bir şekilde yapılması için Kızılırmak’a su akıtan Kapulukaya Barajı’nın kapakları da kapatıldı. 
     
</TEXT>
</DOC>
