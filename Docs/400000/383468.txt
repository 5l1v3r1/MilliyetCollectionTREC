<DOC>
<DOCNO> 383468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/spor/spo04.html </URL>
<DATE> 2005/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Baştan yaratacak 
</HEADLINE>
<TEXT>


Trabzon'un yeni teknik patronu Halilhodziç, Fransa'da gerilla lakabıyla tanındığını dile getirdi, güçlü bir Bordo - Mavili takım için söz verdi 


Bordo - Mavililer'de Şenol Güneş'ten boşalan teknik direktörlüğe getirilen Vahid Halilhodziç, dün ilk kez medyanın sorularını yanıtladı. 
Galatasaray karşılaşmasını izlemeden Trabzonspor taraftarlarına mesajlar gönderen tecrübeli teknik adam, Fransa'da gerilla olarak tanındığını söyledi. Halilhodziç, "Fransa'da yıllarca futbol oynadım ve antrenörlük yaptım. Dünyanın bir çok yerinden ve Fransa'dan teklif aldım. Ancak ben Trabzonspor'u tercih ettim. Fransa'da bir çok kez yılın antrenörü seçildim. Lille ile şampiyonluk yaşadım. PSG'yi çalıştırdım. Ancak yeni heyecanlar arıyorum. O yüzden Türkiye'yi ve Trabzon'u tercih ettim" dedi. 
Boşnak teknik adam, Fatih Tekke'yi çok beğendiğini de açıkladı. Trabzonspor'u çok iyi tanımadığını da söyleyen Halilhodziç, "Kasetleri izleyerek oyuncular hakkında fikir sahibi olmaya çalışıyorum. Trabzon, İstanbul takımları dışında tek şampiyon olmuş ekip. Bu yüzden Türkiye'de çok önemli bir yere sahip olduklarını biliyorum ve başarıya aç bir ekip. 21 yıldır şampiyon olamıyorlar. Trabzon'nun ateşli taraftarı olduğunu biliyorum. Onlara başarı için elimden geleni yapacağımı söylemek istiyorum. Ancak biraz sabırlı olmaları gerekiyor" dedi. 



</TEXT>
</DOC>
