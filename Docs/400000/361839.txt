<DOC>
<DOCNO> 361839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/yasam/ayas.html </URL>
<DATE> 2005/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Rektör Yücel Aşkın 'komployu' ima etti 
</HEADLINE>
<TEXT>


Lojmanında 738 kayıtsız tarihi eser bulunan Rektör Yücel Aşkın, "Müzeyi eser kaydı için davet ettim, gelmediler" dedi 

SİNAN TOROS İstanbul 

Van Yüzüncü Yıl Üniversitesi Rektörü Prof. Dr. Yücel Aşkın, kendisi yurtdışındayken evinde yapılan polis aramasında kayıtsız tarihi eserler bulunmasıyla ilgili açıklama yaptı. 
Eşi ile dün saat 08.15'te THY uçağı ile Bakü'den İstanbul'a dönen Aşkın, Atatürk Havalimanı'nda, tarihi eser kaçakçılığı iddialarının gerçekdışı olduğunu söylerken, komplo iddialarına güç kazandırabilecek bilgiler verdi. 

'Ecevit gezdi' 
Yarın konuyu savcılığa taşıyacağını belirten Rektör Aşkın, şu açıklamayı yaptı "Paleotik dönemden, Urartu ve Selçuklu'ya kadar eserlerin de bulunduğu koleksiyon 6 yıldır bende. Müze Müdürlüğü ve Kültür Bakanlığı tarafından denetleniyor. En son 2 hafta önce Bülent Ecevit ile Van Valisi eserleri gördü. Gizli koleksiyon yok." 

'İşler yoğun' 
Aşkın, koleksiyonu gözden geçirmeleri, yeni aldığı parçaları kayıt altına almaları için davet ettiği Müze Müdürü ve yardımcısının, 'işlerinin yoğunluğunu' gerekçe göstererek, "Siz Bakü'den döndükten sonra tamamlarız" dediklerini kaydetti. 
Ancak, Bakü'deyken bütün eserlerin toplandığını anlatan Aşkın, şunları söyledi 
"Alınan eserler içerisinde, tarihi eser statüsüne girmeyen, mesela 3 sene önce Heykeltıraş Ezzen Yılmaz tarafından yapılmış bir heykel bile var. O da götürülmüş. Dedeme ait İstiklal madalyası, kayınpederime ait Ege Manevrası madalyası, Balkan Şampiyonası madalyası, ailemden kalan birtakım eşyalar da polis tarafından götürülmüş." 

'Kritik mevkideyiz' 
Bütün bunların doğruluğunu Van'a gidince teyit edeceğini kaydeden Rektör Yücel Aşkın, sözlerini şöyle sürdürdü 
"Pazartesi yarın savcı ile görüşünce iş açıklık kazanır. Benim konunumda 50 kadar devlet üniversitesi rektörü var. Kritik bir mevkideyiz. Bu hepimizi derinden rencide ediyor. Bizi son derece tatsız kaçakçılık, hırsızlık gibi şeylerle suçluyorlar. Bunların kim olduğunu bilmemiz hakkımız. Bu iş sonuçlanınca onlar hakkında harekete geçeceğim." 

'Bağışlayacaktım' 
Rektör Aşkın ayrıca, savcıya kendisini ihbar edeceğini de belirterek, "Yazlığımı da aramalarını isteyeceğim. Oraya da baksınlar. Ne bulacaklarını merak ediyorum" diye konuştu. 
"Koleksiyonumu 1,5 yıl içinde elden çıkararak müzeye bağışlayacaktım" diyen Aşkın, sözlerini şöyle tamamladı "Ankara ve Ortadoğu Teknik Üniversitesi talip. Ankara Üniversitesi ile ilgili girişimi eski Süleyman Demirel Üniversitesi Rektörü Lütfi Çakmakçı yürütüyor. Bu iki üniversiteden biri veya Anadolu Medeniyetleri Müzesi'ne eserlerin hepsini bağışlayacağım." 

8 lojman kullanıyormuş 
Bu arada Rektör Aşkın'ın üniversite kampusu içinde 8 lojmanı aynı anda kullandığı belirlendi. Aşkın'ın bu lojmanları tarihi eser ve diğer malzemeleri korumak amacıyla kullandığı belirtildi. 


</TEXT>
</DOC>
