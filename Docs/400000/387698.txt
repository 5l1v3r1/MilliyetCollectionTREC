<DOC>
<DOCNO> 387698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sonspo20.html </URL>
<DATE> 2005/10/18/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Gordon Milne, Beşiktaş'ın futbol direktörü oldu... 
</HEADLINE>
<TEXT>

     Beşiktaş'ta 6.5 yıl teknik direktörlük yapan ve 3 şampiyonluk kazandıran, 1993-94 sezonunun devre arasında ayrılan Gordon Milne, 11 yıl sonra siyah-beyazlı kulübe bu kez futbol direktörü olarak geri döndü. 
     Beşiktaş Kulübü İkinci Başkanı Murat Aksu, Asbaşkan ve Futbol Şube Sorumlusu Kıvanç Oktay, Yönetim Kurulu Üyesi İlhan Durusoy ve Gordon Milne, BJK Nevzat Demir Tesisleri'nde basın toplantısı düzenledi. 
     İkinci başkan Murat Aksu, Gordon Milne'i futbol direktörlüğüne getirdiklerini açıkladı. Dünya kulüplerinde olan futbol direktörlüğünü, Beşiktaş'ta da uygulayacaklarını anlatan Aksu, ''Beşiktaş'ta 6.5 sene teknik direktörlük yapmış, 54 hafta yenilmemiş, takımı namağlup şampiyon yapmış efsane hocalarımızdan Milne'i bize katkıda bulunması için Beşiktaş'a getirdik'' dedi. 
     Aksu, Milne'in İstanbul'a gelişi ile teknik direktör Rıza Çalımbay'ın istifasının aynı güne gelmesinin tamamen tesadüf olduğunu kaydederken, Milne'in altyapı dahil tüm futbol işinin profesyonelleşmesini sağlayacağını, idari konular, futbol tarama ve izleme ile ilgili işin başında olacağını söyledi. 
     
     OKTAY ''KÖPRÜ OLUŞTURACAK'' 

     Kıvanç Oktay, Beşiktaş'ta kalıcı olacak yeni bir sistem getirdiklerini ifade ederek, şunları söyledi 
     ''Tüm altyapı, futbol okulları, futbol şubesi adı altında bulunan tüm işleri koordine etmek amacıyla işe başlayacak. İzleme, tarama, araştırma, futbol okullarının başında olacaktır. Gordon Milne A takımla yönetim arasında bir köprü oluşturacaktır. Bu güzel bir adım, bizleri daha profesyonelce çalışmaya sevk edecektir.'' Oktay, teknik direktörün bundan sonra sadece takım yapmakla uğraşacağını, Gordon Milne'in sistemlere girmeyerek, takımın, teknik direktörün sorunları ile ilgilenip, bunları yönetime aktaracağını kaydetti. 
     
     MILNE ''BEŞİKTAŞ İÇİN DÖNDÜM'' 

     Siyah-beyazlıların yeni futbol direktörü Gordon Milne ise ''Türkiye'ye Beşiktaş için döndüm, başka bir kulüp olsa kabul etmezdim'' dedi. 
     Milne, 1987 senesinde İstanbul'a geldiğinde Fulya Tesisleri'nde hiçbir şeyin olmadığını hatırlatarak, ''Zor şartlar içinde çalışıyorduk. Tek saha vardı, duş yoktu. Futbol açısından kısa süre içinde ne kadar ileri gidildiğini görmek sevindirici. Herkesi kutlamak lazım. Bu gelişme içinde çalışanları kutlamak lazım. Şimdi kulübün gelişmeye devam etmesi gerekir. Benim buradaki pozisyonum buradaki gelişmenin bir parçası olmaktır'' şeklinde konuştu. 
     
     ''TÜRKİYE AB'YE GİRECEK'' 

     ''Türkiye belki 10 yıl içinde AB'ye girecek. Bence bu garanti olacak bir şey'' diyen Milne, futbolun da diğer şeyler gibi ileri gitmesi gerektiğini vurgulayarak, ''Bizim Avrupa ile rekabet etmemiz ve Avrupa'ya bir şeyler katmamız gerekiyor. Bu adımda Beşiktaş'ın parçası olmak benim için güzel. Beş dakikada bir şey gerçekleştiremezsiniz, her şey yavaş yavaş olacak. Çok çalışacağız, hep birlikte çalışmalıyız. Avrupa'nın lideri olan bir Beşiktaş yaratacağız'' şeklinde konuştu. 
     Basın mensuplarının görevi kabul ettiğinde takımın başında Çalımbay'ın bulunduğunu hatırlatmaları üzerine Milne, ''Başkan Yıldırım Demirören ile ilk görüştüğümde takımın başında Rıza vardı. Ben antrenörken Rıza kaptandı. Rıza, Beşiktaş ile 1 milyon mil koşmuştur, benim için de koştu. Ben Rıza hocaya destek olmak için buraya gelmiştim, yeni teknik direktör kim olursa olsun ona da destek olacağım. A takım teknik direktörün kontrolü altında olacak. Benim görevim teknik direktöre yardımcı olmak'' dedi. 
     Türkiye'de en çok neyi özlediği sorusuna ''balık'' diye yanıt veren Milne, ''Türkiye ikinci evim sayılıyor. Buradaki insanları, mantaliteyi biliyorum, başka ülke olsa gitmezdim'' diye konuştu. 
     
     DEMİRÖREN YURT DIŞINA GİTTİ 

     Beşiktaş Kulübü Yönetim Kurulu, Rıza Çalımbay'ın istifasının ardından yeni teknik direktör arayışlarına başladı. 
     Kulüp başkanı Yıldırım Demirören, listelerindeki teknik direktör adaylarıyla görüşmek üzere bu sabah yurt dışına gitti. 
     Demirören, Atatürk Havalimanı'nda herhangi bir açıklamada bulunmadı. 

     
</TEXT>
</DOC>
