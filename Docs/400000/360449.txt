<DOC>
<DOCNO> 360449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sonspo01.html </URL>
<DATE> 2005/07/12/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Fenerbahçe'de Anelka alarmı... 
</HEADLINE>
<TEXT>

     Sakatlığı yüzünden efor testine katılamayan Fransız oyuncu Anelka'nın bir an önce iyileşmesi için kulüp doktorları seferber edildi. 
     
     İki gün çalıştı 

     Geçen sezon başında iyi bir hazırlık dönemi geçirmeyen ve sakatlığı yüzünden uzun süre sahalardan uzak kalan, devre arasında transfer olduğu Fenerbahçe’de birkaç idman sonrası forma giyen Anelka’dan bu sezon çok şey bekleyen teknik direktör Daum, yıldız oyuncunun sakatlığıyla paniğe kapıldı. Sezon başı hazırlıklarına katılan ancak iki gün sonra arka adelesinde çekme meydana gelince tek başına çalışan Fransız oyuncu, şimdi de aşil tendonundan sorun yaşıyor. 
     
     Takımdan ayrı 

     4 günlük havuz tedavisinin ardından kendini denemek için takım antrenmanına katılan ancak sakatlığı tam geçmediği için tekrar havuz tedavisine dönen Nicolas Anelka dünkü efor testine de sokulmadı. Tüm oyun planlarını üzerine kurduğu Fransız yıldızın sakatlığıyla endişeye kapılan Daum, kulüp doktorlarını seferber etti. Alman hoca, Anelka’nın gerekirse tepeden tırnağa taramadan geçirilmesini istedi. Tecrübeli oyuncu, bir süre daha takımdan ayrı çalışacak. 

     
</TEXT>
</DOC>
