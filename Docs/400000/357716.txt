<DOC>
<DOCNO> 357716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/son/sonyas04.html </URL>
<DATE> 2005/07/02/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Gündüz pide, akşam tiyatro yapıyorlar... 
</HEADLINE>
<TEXT>

     Avcılar'da bir pide salonunun sahibi ve personeli, akşamları işyerinin altında kurdukları sahnede tiyatro oyunu sahneliyor. 
     Parseller Üniversite Mahallesi Mahir Sokak'ta bulunan pide salonunun sahibi Ahmet Ağar, fırın ustası Beyazıt Ekşi ve diğer çalışanlar Hasan Hüseyin Irmak, Serkan Engin, Bayram Ataş ile Aziz Çakmak, işyerinin bodrum katında kurdukları sahnede tiyatro çalışmalarına başladı. 
     Vakit buldukça amatör olarak tiyatroyla ilgilenen işyeri sahibi ve personeli, daha sonra Vasıf Öngören'in ''Zengin Mutfağı'' oyununu mahalle halkı ve müşterileri için sahneye koydular. 
     Fırın ustası Beyazıt Ekşi, AA muhabirine yaptığı açıklamada, daha önce İzmir'de bir tiyatroda oyunculuk yaptığını, turnelere katıldığını belirterek, ekonomik nedenlerden dolayı tiyatroyu bıraktığını ve iş aramak üzere İstanbul'a geldiğini anlattı. 
     İşe girdiği pide salonunda çalışan diğer personelin de tiyatroya meraklı olduğunu gördüğünü dile getiren Ekşi, ''İşyeri sahibiyle de birlikte, tiyatro çalışmaları yapma kararı aldık. İşten arta kalan zamanlarda pide salonunun altındaki bodrumda çalışıyorduk. Diğer arkadaşlar da çok destek oldu ve oyuna hazırlandık. Mahalle halkının tepkisi de oldukça olumlu oldu'' diye konuştu. 
     Ekşi, ileride daha profesyonel olarak çalışmak istediğini de ifade ederek, ''Yılmaz Erdoğan çağırsa neden oynamayayım '' dedi. 
     Pidecide çalışan amatör tiyatrocular, ücretsiz olarak sahneledikleri oyunlarına herkesi beklediklerini belirterek, tiyatro çalışmalarını sürdürmeye kararlı olduklarını söylediler. 
     
</TEXT>
</DOC>
