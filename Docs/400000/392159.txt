<DOC>
<DOCNO> 392159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/son/sondun13.html </URL>
<DATE> 2005/11/04/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Las Vegas Belediye Başkanı Graffiticilerin başparmaklarını kesilsin 
</HEADLINE>
<TEXT>

     ABD'nin Las Vegas kenti Belediye Başkanı, duvarları kaplayan graffiti sorununun çözümü için, bunu yapanların başparmaklarının televizyonda kesilmesini önerdi. 
     Las Vegas Sun gazetesinin haberine göre, Belediye Başkanı Oscar Goodman, bir yerel televizyonda yaptığı açıklamada, eskiden Fransa'da bazı suçları işleyenlerin giyotinle başlarının kesildiğini anımsatarak, ''Graffiti yapanları da televizyona çıkarıp başparmaklarını kesmeli. Bu bana iyi bir önlem gibi geliyor'' dedi. 
     ''Las Vegas'ta merkezdeki otoyolların duvarlarını çok güzel kaplumbağa ve çöl resimleriyle dekore ettiklerini, ancak bu sersemlerin gelip her şeyi mahvettiklerini'' söyleyen Goodman, ''bazı çocukların öğrenemediğini, bunlara biraz sert yöntemlerle ders vermek gerektiğini'' savundu. 
     Televizyondaki programa katılan Howard Rosenberg isimli bir öğretim üyesiyse, ''vandalların başparmağını kesmenin sorunu çözmeyeceğini, Belediye Başkanı'nın kafasını şapka takmaktan başka şeyler için kullanması gerektiğini'' söyledi. 
     
</TEXT>
</DOC>
