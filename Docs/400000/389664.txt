<DOC>
<DOCNO> 389664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/guncel/axgun01.html </URL>
<DATE> 2005/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kavakçı'nın türbanı ABD'de sergileniyor 
</HEADLINE>
<TEXT>


Türk vatandaşlığından çıkarılan FP'li Merve Kavakçı'nın TBMM'de tartışmaya yol açan türbanı, gerçeği yansıtmayan bilgilerle Senato binasında teşhir ediliyor 

SALİH ZEKİ Washington DHA 

Eski FP Milletvekili Merve Kavakçı'nın TBMM'de tartışma yaratan türbanı, ABD Kongresi Avrupa Güvenlik ve İşbirliği Komisyonu'nun katkıları ve gerçeği yansıtmayan bilgilerle Senato binasında sergileniyor. 
'İnancın Vücudu' adlı sergideki tanıtım yazısında, Kavakçı'nın türbanı nedeniyle vatandaşlıktan çıkarıldığı iddia edildi. Ancak Kavakçı'nın Türk vatandaşlığı, ABD vatandaşlığına izinsiz geçtiğinin ortaya çıkması üzerine Bakanlar Kurulu kararıyla düşürülmüştü. Vatandaşlığı kaybettiği için parlamentoyla ilişiği kesilmişti. 
Türkiye ve Fransa'daki başörtüsü uygulamalarına yer verilen sergide, 1999'da Malatya'da katıldığı eylemin ardından hakkında dava açılan Hüda Kaya'nın trafik kazasında ölen kızının türbanı da yer aldı. Fotoğrafın altındaki bilgi notunda, "Hüda Kaya ve 3 kızının başörtüsü takmaktan ölüm cezasına çarptırıldığı ve uluslararası çağrıların ardından cezalarının 2 yıl hapis cezasına çevrildiği" öne sürüldü. 
Protesto gösterisinin iddianamesinde, radikal dinci örgütlerin organize şekilde halkı kışkırttığı belirtilmiş ve 51 sanığın idamı istenmişti. Sanıklardan Kaya ile kızları, Toplantı ve Gösteri Yürüyüşleri Kanunu'na muhalefetten ceza almıştı. 
Sergi davetiyesinde, "Biz vücudumuzu kapatan sembollerle inancımızı ortaya koyuyoruz. Ancak pek çok ülke kamu binası ve okullarda inancın gösterilmesini yasaklıyor" ifadesi dikkat çekti. Kavakçı'nın, 2 Mayıs 1999'da TBMM'de taktığı türbanı sergi için sandıktan çıkardığı belirtildi. 



</TEXT>
</DOC>
