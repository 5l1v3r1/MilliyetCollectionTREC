<DOC>
<DOCNO> 398617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sondun53.html </URL>
<DATE> 2005/11/28/ </DATE>
<TIME> 23.00 </TIME>
<AUTHOR>  </AUTHOR>
<HEADLINE>
ABD'de, rüşvet aldığını kabul eden milletvekili istifa etti 
</HEADLINE>
<TEXT>

     ABD Temsilciler Meclisi üyesi Randy Cunningham, vergi kaçırdığı ve mevkisini kullanarak toplam 2.4 milyon dolar rüşvet aldığı iddialarını kabul ederek, gözyaşları içinde milletvekilliği görevinden istifa etti. 
     63 yaşındaki Cunningham, ABD bölge mahkemesi önünde rüşvet, yolsuzluk ve vergi kaçırma suçlarıyla ilgili hesap verdi. Yargıç Larry Burns, milletvekili Cunningham'a, resmi görevini yapması karşılığında rüşvet kabul edip etmediği sorusunu yöneltince Cunningham, ''evet'' yanıtını verdi. 
     Mahkemenin ardından bir basın toplantısı düzenleyen Cunningham, ''Yapmış olduğum şeyleri silemem, ama telafi edebilirim'' dedi. 
     ABD Temsilciler Meclisi'nde 8 dönemdir Cumhuriyetçi Parti'den milletvekilliğini yürüten Cunningham, temmuz ayında bir açıklama yaparak, gelecek yıl milletvekili seçimlerine katılmayacağını bildirmişti. 
     ABD Temsilciler Meclisi etik komitesi kurallarına göre, hakkında açılan bir davada suçlu bulunan milletvekili oy kullanamıyor veya komite işlerinde çalışamıyor. Cumhuriyetçi Parti kurallarına göre de Cunningham, Temsilciler Meclisi İstihbarat Komitesi'ne bağlı Terörizm Ve İnsani İstihbarat Alt Komitesi başkanlığını da kaybetti. Vietnam Savaşı gazisi Cunningham, savunma konularına ilgisiyle biliniyordu. 
     Mahkemeden sonra Cunningham, parmak izi alınmak üzere götürüldü. Milletvekili, 27 Şubat tarihinde tekrar mahkeme önüne çıkacak ve uzmanlara göre 10 yıla kadar hapis cezası alması söz konusu. Cunningham, Santa Fe'de bulunan çiftlik evi ile 1.8 milyon dolar nakit para, antika ve halılarını ceza olarak hükümete vermeyi kabul etti. 
     Savcıya göre, Cunningham çek, nakit para, halı, antika, mobilya, yat kulübü üyeliği ve tatil şeklinde toplam 2.4 milyon dolar değerinde rüşvet aldığını itiraf etti. Savcı Carol Lam, ''Cunningham, seçilmiş bir yetkilinin yapacağı en kötü şeyi yaptı. Kendi pozisyonunu kullanarak zenginliğini artırdı ve kendisini bu göreve getirenlerin güvenini kötüye kullandı'' dedi. 
     
</TEXT>
</DOC>
