<DOC>
<DOCNO> 397826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/spor/spo03.html </URL>
<DATE> 2005/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'a Tatlı, Fener'e acı 
</HEADLINE>
<TEXT>


Galatasaray, derbinin hakemi Serdar Tatlı'nın yönettiği 15 maçta 13 galibiyet alırken, Fenerbahçe tecrübeli hocayla derbi kazanamadı. Cim Bom, Tatlı idaresinde geçen sezonki finalde rakibini 5-1 yenerek Türkiye Kupası'nı kaldırmıştı 


Beklenen oldu ve Merkez Hakem Kurulu, Galatasaray - Fenerbahçe derbisi için Serdar Tatlı'ya görev verdi. Cim Bom, ligde ilk kez iki takım arasındaki derbiyi yönetecek olan Tatlı yönetiminde aldığı başarılı sonuçlarla dikkat çekiyor. Fenerbahçe ise tecrübeli hakemle istediği neticeleri elde edemiyor. Aslan, Serdar Tatlı yönetiminde ligdeki 15 maçın 13'ünü kazanırken, 1 yenilgi ve 1 beraberlik aldı. Sadece 1998-99'da İstanbul'da Trabzonspor'a 5-3 yenilen Cim Bom, Türkiye Kupası'nda Tatlı'nın idare ettiği 3 maçtan da galibiyetle ayrıldı. 
Serdar Tatlı yönetiminde 16 maç oynayan Fenerbahçe ise istediği sonuçları alamadı. Bu karşılaşmalarda 8 galibiyet, 3 yenilgi ve 5 beraberlik alan sarı - lacivertliler, Tatlı idaresinde hiç derbi kazanamadı. Serdar Tatlı, Fenerbahçe'nin, Beşiktaş'la 1998-99 ve 2003-2004'te oynadığı 2 maçta düdük çaldı. İlk mücadeleyi 2-1 Kartal aldı, ikinci randevu 2-2 sonuçlandı. Fenerbahçe'nin, 2001-2002'de Trabzon'a deplasmanda 2-1 yenildiği maçı da Tatlı yönetmişti. Galatasaray ile Fenerbahçe arasında geçen sezon oynanan Türkiye Kupası finalini de Serdar Tatlı yönetti. Mücadele Cim Bom'un 5-1'lik tarihi zaferiyle bitmişti. 

Yorulmadan yenildiler 

Galatasaray dün tek antrenman yaptı. Gerets'in, bütün futbolcuların katıldığı idmanda taktik ağırlıklı çalışmalar yaptırdığı vurgulandı. Bu arada Fenerbahçe'nin, Milan maçında 2-0'dan sonra oyundan düşmesi sarı-lacivertli takımın mücadeleden yıpranarak çıkmasını bekleyen Galatasaraylı futbolcuları şaşırttı. Sarı - kırmızılıların, "2-0 olunca bıraktılar. Yorulmadan maçı bitirdiler" diye konuştukları belirtildi. 

'Derbi için ölçü olmaz' 

Galatasaraylı yönetici Fatih Gökşen, Fenerbahçe'nin Milan karşısında aldığı 4-0'lık yenilginin derbi için ölçü olmayacağını belirterek, "Derbiler, Avrupa kupası maçlarına benzemez" dedi. Derbi maçların farklı atmosferde oynandığına dikkat çeken Gökşen, "Bu karşılaşmaların havası tamamen değişiktir. 4-0 yenilmeleri derbi için belirleyici değil. Taraftarımızdan maçta hiç susmadan 12. adam görevlerini yerine getirmelerini bekliyoruz" ifadesini kullandı. 


</TEXT>
</DOC>
