<DOC>
<DOCNO> 388578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/sonsiy21.html </URL>
<DATE> 2005/10/21/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
"Emniyet basanlar tutuksuz yargılanırken rektörün durumu utanç verici" 
</HEADLINE>
<TEXT>

     Cumhuriyet Halk Partisi Ankara Milletvekili Yılmaz Ateş, "Yine bu ilde kaçakçılık gerekçesiyle tutuklananlar, suçüstü yakalananlar, emniyet basıp adam kaçıranlar tutuksuz yargılanırken, rektörün tutuklu yargılanması Türkiye açısından utanç verici bir durum" dedi. 
     Yüzüncü Yıl Üniversitesi YYÜ Rektörü Prof. Dr. Yücel Aşkın’ın tutuklanmasıyla ilgili incelemede bulunmak üzere Van’a gelen CHP Ankara Milletvekili Yılmaz Ateş başkanlığındaki heyet, bugün sabah saatlerinde Van Cumhuriyet Başsavcısı Kemal Kaçan ile görüştü. 
     Yaklaşık üç saat süren görüşmenin ardından heyet Van M Tipi Kapalı Cezaevi’ne gelerek, YYÜ Rektörü Prof. Dr. Yücel Aşkın’ı ziyaret etti. 
     Cezaevi çıkışında gazetecilere açıklama yapan heyet başkanı Yılmaz Ateş, 4 milletvekili olarak iki gündür Van’da incelemede bulunduklarını ifade etti. 
     Ateş, şunları söyledi 
     "Ortada Cumhuriyet tarihinde görülmemiş bir olay var. Rektörün içeride tutuklu bulunması durumuna bir an önce son verilmelidir. 
     Ancak yetkililerle yaptığımız görüşme sonunda dava en erken bir ay sonra görülebilecek. Savcılık soruşturması üç ay sürecek. Bir haftadır sayın rektör içeride. Bunun daha da uzayacağı biliniyor. Bundan dolayı üzüntü içindeyiz. Yine bu ilde kaçakçılık gerekçesiyle tutuklananlar, suçüstü yakalananlar, emniyet basıp adam kaçıranlar tutuksuz yargılanırken, rektörün tutuklu yargılanması Türkiye açısından utanç verici bir durum." "Bizim amacımız, YÖK’ü iktidarı ve yargıyı karşı karşıya getirmek değildir" diyen Ateş, böyle bir durum varsa onun da karşısında yer alacaklarını vurguladı. 
     Bir gazetecinin "bu siyasi bir olay mı " sorusu üzerine Ateş, siyasi olsun ve ya olmasın ortada kamuoyu vicdanını yaralayan, kanatan, acı bir durum bulunduğunu, bu vahim durumun sona ermesinin de Türkiye Cumhuriyeti yetkililerinin görevi olduğunu bildirdi. 
     İki gündür Van’da bulunan heyet bugün uçakla Ankara’ya hareket edecek. 
     
</TEXT>
</DOC>
