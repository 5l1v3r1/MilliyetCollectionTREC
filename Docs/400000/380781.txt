<DOC>
<DOCNO> 380781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/yazar/sazak.html </URL>
<DATE> 2005/09/23/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Solun AKP'si 
</HEADLINE>
<TEXT>


Demokratik Toplum Hareketi DTH Sözcüsü Orhan Doğan, Gaziantep eski Belediye Başkanı Celal Doğan'la kuracakları parti için 'Solun AKP'sini oluşturuyoruz. Yeni bir anayasa ile 12 Eylül hukuku tasfiye edilecek. AB sürecinde çağdaş ve demokratik bir yapılanmayla Türkiye'nin her insanına, her karış toprağına sahip çıkan, her alanda çözüm üretmeyi hedefleyen bir parti konusunda anlaştık' diye konuştu. 
Kasım ayında kurulacak partinin genel başkanı Celal Doğan olacak. 
DTH sözcüsü, "Bizde kitle var. Celal Bey de deneyimli bir siyasetçi, onun kurmaya çalıştığı partinin akademik gücü ve vitrindeki isimleriyle birleşince Türkiye'nin ihtiyacı olan potansiyel muhalefet doğacak. Şu anda anketlerde partisiz yüzde 28 dolayında seçmen gözüküyor. Biz bu oya talibiz" değerlendirmesini yaptı. 
Son defa benzer bir hesapla, DEHAP'ın desteğini arkasına alarak SHP lideri Murat Karayalçın 2004 yerel seçimlerine girmişti. Ancak bu 'ittifak' Karayalçın'a yüzde bir bile oy getirmediği gibi tepki almıştı. Kürt kökenli milletvekillerinin 'grup kuracak' sayıda Meclis'e girmeleri ise Erdal İnönü döneminde başarılmıştı. O denemenin talihsiz sonucu bugün Orhan Doğan ve Leyla Zana'nın da aralarında bulunduğu çok sayıda parlamenterin 10 yıla yakın cezaevinde tutuklu kalmaları oldu. 
HADEP-DEHAP gibi tümüyle Kürtlere dayanmak isteyen siyasi partiler ise barajı geçme şansı bulamadılar. Leyla Zana ve arkadaşları cezaevinden çıktıktan sonra Demokratik Toplum Hareketi adıyla yeni bir partileşme süreci başlattılar. DEHAP kendini feshederek yeni oluşuma katılma kararı aldı. 
Yaz başından itibaren Güneydoğu'da yeniden sıcak döneme girilmesi, çatışmaların başlaması, PKK yanlısı gösterilerin Anadolu'ya yayılması üzerine 'etno milliyetçilik' çağrışımı güçlendiren ve sadece Kürtlere dayanacak bir partinin geleceği yeniden tartışmaya açıldı. O arada 'iki Doğan'lar', Celal Doğan ve Orhan Doğan'ın temasları başladı. 
Gelinen aşamada taraflar DTH yerine kurulacak partide anlaşmış durumdalar. Orhan Doğan, İnönü ve Karayalçın'dan farklı olarak Celal Doğan'la yapacakları işbirliğinin 'ittifak' değil, 'parti kurmak' şeklinde görülmesini ve yeni partinin 'solun AKP'si' olarak iktidara yürüyeceğine inandığını belirtiyor. 
Orhan Doğan'a göre, 'AKP kurulurken Tayyip Erdoğan'a da eski belediye başkanı olarak şans tanınmamıştı, Celal Doğan Gaziantep'i üç dönem yönetmiş, parlamenterlik yapmış deneyimli bir siyasetçi olarak' iddialı bir çıkış yapacak. 
Solda hareketli bir sonbahara giriliyor. 



</TEXT>
</DOC>
