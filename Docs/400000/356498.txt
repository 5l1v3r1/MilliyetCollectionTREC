<DOC>
<DOCNO> 356498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/yasam/axyas01.html </URL>
<DATE> 2005/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu kez uçaktan sağ kurtulamadı 
</HEADLINE>
<TEXT>


Dünyanın en büyük perakende zinciri Wal-Mart Stores'in ortağı John Walton, kendi kullandığı uçakla yere çakıldı 

SEMA EMİROĞLU New York 

Wal-Mart Stores adlı dünyanın en büyük ve ünlü perakende zincirinin kurucusu Sam Walton'un oğlu John Walton, kendisinin kullandığı uçağın düşmesi sonucu hayatını kaybetti. 
18.2 milyar dolarlık servetiyle dünyanın 11. zengin kişisi olan 58 yaşındaki Walton'ın kullandığı küçük uçak, Wyoming'deki Jackson Hole Havaalanı yakınlarında düştü. 

Tam bir hayırseverdi 
Walton daha önce de bir uçak kazasından eşi, oğlu, annesi, 2 erkek ve bir kız kardeşiyle birlikte kurtulmuştu.1992'den bu yana Wal-Mart yönetim kurulu üyesi olan John Walton, merkezi Arkansas'ta bulunan 'True North Partners' adlı holdingin de başkanıydı. Walton, 1998'den 2004'e kadar eğitimle ilgili konulara en az 700 milyon dolar bağışlayan Walton Aile Vakfı'nın da başındaydı. 

ABD'nin en zengin ailesi 
Wal - Mart'ın büyük ortağı Walton Ailesi, Bill Gates ve Warren Buffet'ın servetlerinin toplamı kadar 90 milyar dolar zenginliğe sahip. 
Dünyanın en büyük alışveriş merkezi zinciri Wal - Mart'ın yüzde 39'unun sahibi Walton ailesi, 90 milyar dolarlık servetiyle ABD'nin en zengin ailesi oldu. Aile, Arkansas eyaletinin 25 bin nüfuslu Bentonville kasabasında gözlerden uzak bir hayat sürüyor. 

Vietnam'da savaşmıştı 

Sam Walton'un oğlu olan ve bir çocuğu bulunan John T. Walton dünyanın en zenginleri arasında 11. sırada yer alıyordu. 1945 yılında doğan John Walton, Wal-Mart perakende zincirinin sahibi Walton Ailesi'nin eğitim ve hayır işleriyle uğraşıyordu. Vietnam Savaşı'na Yeşil Bereli olarak katılan Walton, birliğindeki bir askeri kurtarmasından dolayı Gümüş Yıldız nişanıyla ödüllendirilmişti. 
John T. Walton, Ter Fortsmann ile birlikte yoksul çocuklara eğitim için bir burs veren bir fon kurmuş, 160 milyon dolarlık bir eğitim fonu kurarak, 67 bin yoksul çocuğa özel okullarda okuma şansı tanımıştı. 58 yaşındaki John T. Walton, Wal - Mart'ın yönetim kurulu üyesiydi ve 18.2 milyar dolarlık servete sahipti. 


</TEXT>
</DOC>
