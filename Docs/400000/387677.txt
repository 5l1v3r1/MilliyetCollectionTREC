<DOC>
<DOCNO> 387677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sonsiy23.html </URL>
<DATE> 2005/10/18/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Baykal "Başbakan, Ülker pazarlamasından Türkiye'ye geçmiş" 
</HEADLINE>
<TEXT>

     CHP Genel Başkanı Deniz Baykal, Başbakan Recep Tayyip Erdoğan’ın "Türkiye’yi pazarlamakla mükellefim" sözlerini değerlendirirken, "Sayın Başbakan’ın mesleği pazarlamacılık, doğru... Sayın Başbakan, Ülker pazarlamasından, Türkiye’nin pazarlanmasına geçmiş durumda. Başbakan, yaptığı işe ad koymak durumunda kaldı. Bu bir itiraftır" diye konuştu. 
     Baykal, partisinin grup toplantısında yaptığı konuşmada, iktidarın AB politikasına yönelttikleri eleştirilerden memnun olmayanlar bulunduğunu ifade etti. "Kim bu memnun olmayanlar" diye soran Baykal, "Eski solcular, önce sağcı, sonra yağcı oldular. Eskiden Rusya’ya, şimdi de AB’ye yağcılık yapıyorlar" diye konuştu. Baykal, CHP’nin tutumuna ilişkin takındıkları tavıra ilişkin yazılarında, "gerçekçi, cesur ve yiğitçe" değerlendirmelerde bulundukları gerekçesiyle Fikret Bila ile Erdal Şafak’a teşekkür etti. 
     
     "BAŞBAKAN KÖŞEYE SIKIŞTI" 
     Başbakan Erdoğan’ın son zamanlarda "köşeye sıkışmış bir durumda olduğunu, ortaya atılan iddialar dolayısıyla bir başbakana uygun düşmeyen tutum içine girdiğini" öne süren Baykal, Başbakan’ın konuları saptırmak için elinden geleni yaptığını ve medyanın buna destek verdiğini savundu. 
     CHP’nin, Galataport ve Kuşadası Limanı ihaleleri ile Tüpraş’ın yüzde 14.76’lık hissesinin satışı işlemleriyle ilgili olarak gensoru verdiğini anımsatan Baykal, 3 olayda "ciddi hukuksuzlar" bulunduğunu ileri sürdü. 
     Eski Başbakan Mesut Yılmaz’ın "gece yarısı görüşmesi" dolayısıyla Yüce Divan’da yargılandığını anımsatan Baykal, "Şaibeli 3 olayın niteliği ve sonuçlandırılma biçiminin arkasında özel gizli bir mutabakat var. Bunu kabul etmemiz mümkün değil" diye konuştu. 
     Türkiye’de başbakan olanların, milletin varlığını kendi uygun gördükleri şekilde değerlendirebilecekleri ve kime isterlerse verebilecekleri şeklinde bir anlayışa sahip olduklarını anlatan Baykal, şunları kaydetti 
     "Türkiye başbakanlarına bunu öğretemedik. Türkiye’nin malını, varlığını kime istersem aktarırım. İstediğim pazarlığı yaparım, istediğim işbirliğini sağlarım, onlar alır götürür, herkese alkışlatırım bunu... Böyle bir şey yok. Bu olaylar AB üyesi ülkelerinde olabilir mi Bu, Fransa’da, İngiltere’de olabilir mi 
     Onlar da olmaz, bizde oluyor. Nasıl oluyor Bunun hesabını sormayacak mıyız Sorarsan, ’sana sermaye ırkçısı’ derler. 
     Biz, ne sermayenin ne insan ırkçılığı ile hiçbir ilişkisi olmayan bir siyaset anlayışının temsilcileriyiz. Bizlere, ırkçılık lafı kadar ağır hakaret kabul edilebilecek bir değerlendirme olamaz. Irkçılık, insan olmaya meydan okumak, insanları ayırmak demektir. Kimsenin böyle bir hüküm vermeye hakkı yoktur, kimseye böyle bu hakkı vermiyoruz, böyle bir hakkın kullanılmasını hiçbir şekilde kabul edemeyiz. ’Neye karşı çıkıyorsunuz falan ırktan birisi Türkiye’ye para getirecek’ diye. Türkiye’ye para götürecek diye kimseye, onun ırkına karşı çıkmıyorum. Sana karşı çıkıyorum Sayın Başbakan." 
     
     "GÜN GELECEK HESAP SORULACAK" 
     İsrail’de yayınlanan bir gazetenin, İşadamı Sami Ofer’in "hükümetleri maymuna çevirdiğini, yönetmelik iptal ettirip kanun çıkarttırdığını, hükümetlerin ağzından girip kulağından çıktığını" yazdığını anlatan Baykal, Galataport ve Kuşadası Limanı ihaleleri ile Tüpraş’ın bir kısım hissesinin satışındaki "şaibeli olayları" görmezlikten gelemeyeceklerini söyledi. Baykal, şöyle konuştu 
     "Böyle olaylar karşısında sessiz kalmamız, bunları görmezlikten gelmemiz vatanseverlik mi olacak Başbakan, ’sermaye ırkçılığı yapanlar var’ diyor. Bunu İsrail’li de yaparsa, Arap da yaparsa, ABD’li de yaparsa da, Türk de yaparsa karşıyız. Burada söz konusu olan sermayenin milliyeti değil, sermaye ile içli dışlı olan iktidarların konumu... İktidarlarının kendi ülkelerindeki hukuku nasıl etkilediklerinin hesabının sorulması lazım. CHP olarak gensoru görüşmelerinde soracağız, parmak hesabıyla ’şöyle olur, böyle gider’, ama görevimizi yapacağız. Türkbank’ta olduğu gibi görevimizi yapacağız. Sanmasınlar ki, gensoru reddedilerek, bu olayları örtbas etmek mümkün. Hiç kuşku duymuyorum, gün gelecek meclis aritmetiği değişecek, Yüce Divan’da bunların hesabı sorulacak" 
     
     "PAZARLAMANIN RİSKİ VAR, MEŞRU PARÇASI KOMİSYON" 
     Başbakan Erdoğan’ın, "görevim Türkiye’yi pazarlamak" dediğini anlatan Baykal, Genel Kurul görüşmeleri sırasında CHP İstanbul Milletvekili Kemal Kılıçdaroğlu’nun "Türkiye’yi pazarlıyorsunuz" dediğini, buna AK Parti’lilerin tepki gösterdiğini söyledi. Baykal, "Bu dönüşümün altında ne yatıyor Başbakan yaptığı işe ad koymak durumunda kalıyor, yaptığı işi kabul etmek zorunda kalıyor. Bu bir itiraftır" diye konuştu. 
     Başbakanların ülkelerini yöneteceğini ve tanıtımına katkı yapacağını, bunun özel bürolarda gece-yarısı görüşmelerle değil, geniş, açık ve saydam toplantılarda gerçekleştirebileceklerini anlatan Baykal, "Şikayetçi olduğumuz ne Şikayetçi olduğumuz, Türkiye’yi pazarlama durumunda olması. Sayın Başbakan’ın mesleği pazarlamacılık, doğru... Ülker pazarlamasından, Türkiye pazarlamasına geçmiş durumda Sayın Başbakan. Yalnız bu pazarlamanın bir riski var. Çünkü pazarlamanın meşru bir parçası komisyondur. Ülker pazarlaması yaparken komisyonunu alıyordu, Türkiye’yi pazarlarken komisyon ne oluyor " 
     
     "BAŞBAKAN TÜRKİYE’YE YAKIŞMIYOR" 
     Son günlerde Başbakanlıkta 2 tutuklama olduğunu anımsatarak, "Başbakanlığın görüntüsünü tasavvur edebiliyor musunuz" diye soran Baykal, "Bu, Başbakanın hak, hukuk, adalet kavramları karşısındaki laubali tavrını yansıtmıyor mu Bunun kendi uygulamalarına yansımıyor olması düşünülebilir mi Başbakanın bu uygulaması, anlayışı Türkiye’ye yakışmıyor ve bizzat bu Başbakan Türkiye’ye yakışmıyor." Baykal, hükümetin bilime ve hukuka karşı tavrının kuş gribi olayında ortaya çıktığını savunarak, bu konularda araştırma yapan Manisa Tavuk Hastalıkları ve Aşı Enstitüsü ile Afyon Tarımsal Araştırma Enstitüsü’nün, arazilerinin birilerine pazarlanması amacıyla kapatıldığını iddia etti. 
     Van 100. Yıl Üniversitesi Rektörü Prof. Dr. Yücel Aşkın’ın tutuklanması olayını da değerlendiren Baykal, olayı, sessizce izleme olanağının ortadan kalktığını söyledi. Ortaya çıkan bilgiler ve kurulmuş ilişkilerin ortada vahim bir manzaranın şekillenmekte olduğunu gösterdiğini öne süren Baykal, kamuoyunun olayı dikkatle izleyeceğini kaydetti. 
     Cumhuriyet tarihinde ilk kez bir rektörün yaka-paça tutuklandığını, bir rektörün cezaevine konulabilmesi için pek çok dolambaçlı yola sapıldığını öne süren CHP Genel Başkanı Baykal, rektör hakkında soruşturma yapılabilmesi için YÖK’ten izin alınması gerektiğini, bunun önüne geçmek için eylemin örgütlü suç kapsamına sokulduğunu savundu. 
     Baykal, "2 tutuklulu suç örgütü. Gülünç manzara, inandırıcı değil. Her an yeni bilgiler geliyor. Gelen bilgiler, hukukun tehlikeli şekilde siyasallaşmakta olduğunu gösteriyor" diye konuştu. 
     Böyle bir durumun, "rektör problemi olmaktan çıkacağını ve Türkiye’de hukukun işleyişine yönelik değerlendirmeleri" gündeme getireceğini anlatan Baykal, "Van Rektörü şahsında, Türkiye’de hukuk, adalet çok ciddi sınav vermektedir. Şunu anlamak istiyorum Bu davayla ilgili olarak hükümet düzeyinde ilgili kişilerle herhangi bir irtibat kurulmuş mudur Hükümet düzeyinde, adliye mensupları ile bir ilişki kurulmuş mudur " diye sordu. 
     "Türkiye nereye gidiyor " diye soran Baykal, sözlerini şöyle tamamladı 
     "İnsan hakları, demokrasi, hukuk devleti laflarının altında namuslu, dürüst yaşamlar böyle perişan edilecek mi Herkesi aklını başına almaya çağırıyorum. Türkiye bir hukuk devletidir. Kimseyi işlemediği bir suçtan tutuklamaya, mahkum etmeye kimsenin hakkı yoktur. Gereksiz baskı niteliğinde olan ve daha önceki siyasi husumetlerin devamı niteliğindeki bir olaya yargının alet edilmesine Türkiye sessiz kalamaz. Ortada bir suç varsa, bunun netlik kazanması lazım. Ortada bir suç yoksa, bu tertipler Ankara’nın baskısıyla, bakanların adliyeyi parmağında oynatmasıyla çığırından çıkarılabiliyorsa, buna müsaade etmeyiz. Bu isyanı ifade etmek istiyorum." 
     
</TEXT>
</DOC>
