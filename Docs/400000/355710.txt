<DOC>
<DOCNO> 355710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/dunya/adun.html </URL>
<DATE> 2005/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Komşuda ırkçı şok 
</HEADLINE>
<TEXT>


Bulgaristan'da Türk karşıtı ATAKA'nın meclise 21 milletvekili sokmayı başarması, tedirginlik yarattı. ATAKA lideri Siderov, seçim sonrası Türklerin 33 milletvekili kazanan partisi HÖH'e yüklendi 

LÜTFÜ KARAKAŞ Sofya DHA 


Bulgaristan, dün yapılan genel seçimlerde, sandıktan ırkçı ve aşırı milliyetçiliğin de çıkmasının şokunu yaşıyor. Yaklaşık 6.9 milyon kayıtlı seçmenin yüzde 55.33'ünün katıldığı seçimlerden 4'üncü parti olarak çıkan ve ülkedeki Türkler ile çingenelere karşı milliyetçi ve ırkçı tutumu ile tanınan Hücum Koalisyonu'nun ATAKA meclise girmesi, ülkede demokratları tedirgin etti. Sadece 3 ay önce kurulan ATAKA partisinin lideri Volen Siderov, ülkenin resmi dilinin Bulgarca olduğunu söylerken, Türklerin kurduğu, ülkenin 3. siyasi gücü konumundaki Hak ve Özgürlükler Hareketi'nin Anayasa'ya aykırı olduğunu öne sürdü. 
Merkez Seçim Komisyonu, oyların yüzde 99.6'sının sayıldığını ve Sosyalist Parti liderliğindeki Bulgaristan İçin Koalisyon'un yüzde 31, 2. Simeon Ulusal Hareketi'nn yüzde 19.88, Hak ve Özgürlükler Hareketi'nin HÖH yüzde 12.68, ATAKA'nın ise yüzde 8.16 oy aldığını bildirdi. 

HÖH, 33 koltuk kazandı 
Alınan sonuçlara göre, Sosyalistler 82, 2. Simeon Ulusal Hareketi 52, HÖH 33, ATAKA 21, Birleşik Demokratik Güçler 20, Güçlü Bulgaristan için Demokratlar 17, Bulgaristan Halk Birliği ise 13 milletvekili çıkardı. Seçimlerde, Türk seçmenler de önemli rol oynadı. Türkiye'de yaşayan Bulgaristan vatandaşı soydaşların kullandıkları oylar, Hak ve Özgürlükler Hareketi'ne 5 milletvekilliği kazandırdı. HÖH, milletvekilliği sayısında son 15 yılın en yüksek rakamına ulaştı. HÖH, 2001 seçimlerinde, parlamentoya 21 milletvekili gönderebilmişti. 
Seçim sonuçlarını değerlendiren HÖH Genel Başkanı Ahmet Doğan, partisi olmadan bir koalisyon hükümetinin kurulmasının 'hayal' olduğunu söyledi. Doğan, "Sosyalistler ve 2. Simeon Ulusal Hareketi'nin çoğunluk için bize ihtiyacı var. Biz üçüncü siyasi güç olduk" dedi. Doğan, ATAKA'nın aldığı oy oranının ise düşündürücü olduğunu söyledi. 
HÖH'ün Sosyalistler ile koalisyon kurması halinde, bunun 80'li yıllardaki isim değiştirme kampanyasının üstesinden gelinmiş olduğu anlamına gelip gelmediği şeklindeki soruya karşılık Doğan, "İsim değiştirme sürecinin acısının üstesinden gelmek için elimizden geleni yaptık. Amacımız devletin sorunlarına çözüm için formül aramaktır" diye konuştu. 
Bulgaristan seçimlerinde sandıktan birinci parti olarak çıkan Sosyalist Parti Genel Başkanı Sergey Staniçev de başbakan olmaya hazır olduğunu açıkladı. ATAKA dışındaki tüm demokratik partilerle işbirliğine ve görüşmeye hazır olduklarını bildiren Staniçev, ATAKA ittifakının Bulgaristan için çok tehlikeli bir örgüt olduğunu kaydederek, "ATAKA nefret üzerine kurulu bir örgüttür ve soykırımı savunan, faşist görünümlü bir yapıya sahiptir" diye değerlendirme yaptı. 

Rakiplerine sert çıktı 
Bulgaristan'da özel bir televizyon kanalında program yapan ATAKA Başkanı Volen Siderov ise, HÖH'ün Anayasa'ya aykırı bir parti olduğunu iddia etti. Bulgaristan'ın milli çıkarlarının savunucusu olacaklarını söyleyen Siderov, "HÖH Anayasa'ya aykırı bir partidir, ancak yasaklanmasına gerek yok. Sadece Anayasa'yı uygulamamız gerekiyor. Bulgaristan'da resmi dil Bulgarcadır. Doğan, Türkçeyi 'yasadışı' kullanıyor ve teröristlerin anıtı önünde boyun eğiyor" dedi. 
Sosyalist Parti'nin yönetimini de 'beceriksiz' olarak niteleyen Siderov, Sosyalistlerin toplu bir şekilde istifa etmesi gerektiğini öne sürdü. 
Çoğunluğu sağlayacak bir koalisyon hükümeti, ancak Sosyalist Parti, 2. Simeon Ulusal Hareketi ve HÖH'ün katılımı ile kurulabilirken, Başbakan Simeon Sakskoburgotski daha önce yaptığı bir açıklamada, Sosyalistlerle koalisyona gitmeyeceklerini söylemişti. 


</TEXT>
</DOC>
