<DOC>
<DOCNO> 368191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/guncel/axgun01.html </URL>
<DATE> 2005/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kimse evladını Irak'a göndermesin' 
</HEADLINE>
<TEXT>


Irak'ta 16 Temmuz'da kaçırılan 3 Türk'ten Metin Ceylan'ın ailesi Dışişleri'ni sessiz kalmakla eleştirdi. Ceylan'ın eşi, "Türkiye'de aç kalsınlar ama kimse Irak'a gitmesin" dedi 

YILDIZ YAZICIOĞLU Ankara 

El Cezire'nin Irak'ta rehin tutulan 3 Türke ait görüntüleri önceki gün yayımlamasının ardından Usluel Enerji Şirketi'nde çalışan Metin Ceylan, Fatih Yiğit ve Paşa Sağlam'ın 16 Temmuz'da Irak'ta kaçırıldığı ortaya çıktı. Ceylan ailesi, Dışişleri Bakanlığı'nı sessiz kalması nedeniyle eleştirirken, Ceylan'ın, eşi "Kimse eşini veya çocuğunu oraya göndermesin. Burada aç kalsın ama gitmesin" çağrısı yaptı. 

El Cezire'de çıkınca açıkladılar 
El Cezire Televizyonu'nun yayımladığı görüntülerin ardından olayı basınla paylaşmaya karar veren Ceylan Ailesi, Metin Ceylan'ın can güvenliği için bugüne dek sessiz kaldıklarını kaydetti. 
Süleyman Ceylan, kardeşi Metin Ceylan'ın 12 yıldır Usluel Enerji'de çalıştığını, şirketin Irak'ta kalan malzemelerini almak için gittiğinde kendilerine "mücahit" diyen kişilerce alıkonulduğunu söyledi. 

'Her dakika dua ediyoruz' 
Dışişleri Bakanlığı'nın bugüne dek kendileriyle temas kurmadığını vurgulayan Süleyman Ceylan, Cumhurbaşkanı Ahmet Necdet Sezer ve Başbakan Recep Tayyip Erdoğan'a seslenerek kardeşinin sağ salim geri getirilmesini istedi. Ceylan, mücahitlerin kendilerine sadece "Buradan bütün Türk şirketleri çekilsin. Kardeşinizi çekilme sağlanınca bırakacağız" mesajı ilettiğini kaydetti. 
Metin Ceylan'ın eşi Figen Ceylan da Aynur Hazan ve Eylül Ece isimli 2 çocukları olduğunu belirterek, "Her dakika dua ediyoruz, serbest bırakmaları için yalvarıyoruz" dedi. 
Ceylan Ailesi, Yiğit ve Sağlam'ın Ordu'daki aileleriyle telefonla sürekli haberleşirken, anne Nurten Ceylan günlerdir dua ediyor. 

Kaçıran Katibat El - Fursan grubu 

Usluel Enerji yaptığı açıklamada, çalışanlarının, daha önce Irak Enerji Bakanlığı ile Irak elektrik şebekesinin iyileştirilmesi çalışmalarında kullanılan ekipmanları Türkiye'ye getirmek üzere seyahat ettikleri sırada, Katibat El - Fursan grubunca alıkonulduğunu bildirdi. Şirketin Irak'taki faaliyetleri sırasında koalisyon güçleriyle çalışmadığı belirtilen açıklamada, "Şirketimizin halihazırda Irak'ta devam eden hiçbir sözleşmesi ve yükümlülüğü yoktur" denildi. 

Dışişleri Bulmak için uğraşıyoruz 

Ceylan'ın ailesinin eleştirilerine yanıt veren Dışişleri Bakanlığı kaynakları, bakanlığın haberdar edildiği temmuz sonundan bu yana Bağdat Büyükelçiliği aracılığıyla 3 Türk'ün bulunması için çaba harcandığını belirtti. 


</TEXT>
</DOC>
