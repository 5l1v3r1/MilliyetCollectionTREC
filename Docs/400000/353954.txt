<DOC>
<DOCNO> 353954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sondun35.html </URL>
<DATE> 2005/06/21/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Prodi'den Türkiye'nin AB üyeliğini yeniden düşünme çağrısı... 
</HEADLINE>
<TEXT>

     Türkiye'ye ılımlı yaklaşımlarıyla tanınan, Avrupa Birliği Komisyonu'nun eski Başkanı Romano Prodi, Türkiye'nin AB üyeliğinin yeniden düşünülmesi gerektiğini iddia etti. 
     İtalya'daki merkez sol muhalefetin liderliğini yapan Prodi, Il Gazzettino gazetesinde bugün yayımlanan demecinde, Türkiye'nin AB üyeliği meselesinin yeniden düşünülmesi gerektiğini savunarak, ''Türkiye'nin kısa veya orta vadede AB üyeliği için gerekli koşulların ortada bulunmadığı kanaatindeyim'' dedi. 
     Kendisini İtalya'nın sorunlarından ziyade AB'nin sorunlarının kaygılandırdığını belirten Prodi, sorunun avro değil, genişleme süreci olduğunu kaydetti. 
     
     REFORM BAKANI CALDEROLİ'DEN ÖVGÜ 

     Koalisyon ortağı Kuzey Birliği Partisi KBP milletvekili ve Reform Bakanı Roberto Calderoli, Roma'da yaptığı açıklamada, Prodi'nin Türkiye konusundaki açıklamalarını memnuniyetle karşıladıklarını belirtti. 
     Calderoli, Prodi'nin avro konusunda da fikir değiştirebileceğini ileri sürerek, ''Her halükarda Türkiye konusunu yeniden düşünmüş olması beni umutlandırdı'' dedi. 
     Roberto Calderoli, KBP'nin avronun yanı sıra İtalyan Lireti'nin de yeniden tedavüle sokulması amacıyla referanduma gidilmesi için imza topladığını hatırlatarak, şunları kaydetti 
     ''Prodi'nin kısa sürede avro konusunda da fikir değiştireceğini ümit ediyorum. Bu gerçekleşirse kendisini şahsen ziyaret etmeye hazırım. Halkın istemleri doğrultusunda bu konuda yapılacak yasa değişikliğinin referanduma sunulması biçimindeki inisiyatifimiz için kendisinden imza talep edeceğim. Bu konuda, yeniden düşünen Prodi'nin güçlü imzasını da almak isteriz.'' 
     
     1963'ten bu yana Türkiye'yi ziyaret eden tek AB dönem başkanı 

     Prodi, Ocak 2004’te Türkiye’yi ziyaret etmek ve yapılan değişiklikleri yerinde görmek için Ankara’ya gelmişti. Böylece 1963’ten bu yana ilk defa bir AB dönem başkanı Türkiye’yi ziyaret etti. 
     Ne demişti 
     Kıbrıs sorunu ile Türkiye'ye müzakere tarihi verilmesi arasında bir bağlantı olmadığını savunan Prodi, çok olumlu bir hava olduğunu belirterek Türkiye'yi çok sevdiğini söylemişti. 
     
     'AB'ye çok yakınsınız' 

     AB Komisyonu Başkanı Prodi, Türkiye'nin AB üyeliği için gerçekleştirdiği reformları överek, Müslüman, laik ve demokratik kimliğiyle Türkiye'nin AB içinde 'emsalsiz' bir öneme sahip olduğu belirtmişti. 
     
     Başbakan Erdoğan'a övgüler 

     Prodi, Başbakan Recep Tayyip Erdoğan'la Başbakanlık'ta yaptığı görüşmede, "Performansınızdan çok etkilendik. Türkiye, şimdi AB'ye çok daha yakın" dedi. Erdoğan'ı Atatürk ve Turgut Özal'dan sonra "Türkiye - AB ilişkilerinin güçlendirilmesine katkıda bulunan üçüncü lider" olarak niteledi. Prodi, "Ülkeniz hiçbir zaman sizin başbakanlığınızda olduğu kadar hızlı ilerleme kaydetmedi." 

     
</TEXT>
</DOC>
