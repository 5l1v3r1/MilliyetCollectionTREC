<DOC>
<DOCNO> 368299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sondun33.html </URL>
<DATE> 2005/08/09/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Londra bombacısı Amaç öldürmek değil korkutmaktı 
</HEADLINE>
<TEXT>

     Londra'da 21 temmuzdaki başarısız bombalama girişiminin zanlılarından Hamdi İshak, İtalya'nın başkenti Roma'da İngiliz ve İtalyan yetkililer tarafından sorgulandı. 
     Osman Hüseyin olarak da bilinen Hamdi İshak'ın avukatı Antonietta Sonnessa, sorgulamanın ardından gazetecilere yaptığı açıklamada, müvekkilinin patlayıcıların yerini bildiğini, ancak amacın sadece ses getirmek olduğunu, öldürmenin amaçlanmadığını, bunun da hiç kimsenin öldürülmesinin hedeflenmediğini gösterdiğini söyledi. 
     İshak, Londra'dan kaçtıktan sonra 29 temmuzda Roma'da yakalanmıştı. 
     Sonnessa, geçen haftaki açıklamasında, İshak'ın, çantasının patlayıcı dolu olduğunu kendisine söylediğini belirtirken, bugünkü açıklamasındaysa çantadakilerin içeriği hakkındaki adli tıp sonuçlarını beklediğini söyledi. 
     Avukat Sonnessa, ''İshak, 21 temmuzdaki olaylara 5 kişinin katıldığını söyledi mi '' sorusunaysa ''evet, her zaman söylediği gibi bunu doğruladı'' dedi. 
     Sonnessa, İtalya'daki yasal sürecin devam etmesi nedeniyle İshak'ın sınır dışı edilmesinin engellenebileceğini de ifade etti. 
     İtalyan polisi, Etiyopyalı İshak'ın 1991-96 yılları arasında İtalya'da yaşadığını ve daha sonra İngiltere'ye gittiğini, ancak büyük bir aşırı dinci örgütle bağlantılı olduğunun sanılmadığını belirtiyor. 
     
</TEXT>
</DOC>
