<DOC>
<DOCNO> 353241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/son/sondun31.html </URL>
<DATE> 2005/06/18/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Azerbaycan'da "turuncu" miting... 
</HEADLINE>
<TEXT>

     Azerbaycan'ın önde gelen üç muhalefet partisi Müsavat, Halk Cephesi AHCP ve Demokratlar'dan oluşan ''Azatlık'' blokunun düzenlediği mitingde onbinlerce gösterici ''istifa'' ve ''demokratik seçim'' sloganlarıyla yürüdü. 
     Bakü'nün dış kesimlerindeki 20 Yanvar metro istasyonundan Galebe meydanına kadar olan yaklaşık 3 kilometrelik mesafeyi gruplar halinde, sloganlar atarak geçen göstericiler ile çevrede geniş güvenlik önlemleri alan polisler arasında sık sık gerginlik yaşandı. 
     Meydanı kordon altına alan polislerin geri çekilmek istememesi, meydana gelenlerin sayısının giderek artmasıyla izdihama neden oldu. Göstericiler, polislerle konuşarak, tartışarak ve artan kalabalığın etkisiyle meydanın birçok yerinde kordonu genişletmeyi başardı. 
     Mitingin başlangıcında kalabalık ile güvenlik güçleri arasında çıkan tartışmalar ve kalabalığın artması nedeniyle bölgeye birkaç kez takviye güçlerin çağrıldığı da dikkati çekti. 
     Çok sayıda uluslararası basın ve sivil toplum kuruluşlarından gözlemcilerin de bulunduğu mitinge, yeni kurulan gençlik ve öğrenci dernekleri de katıldı. Kalabalık arasında çoğunluğu teşkil eden gençler ''robocop'' kıyafetli polislere karanfil de verdi. 
     Muhalefetin Ekim 2003'ten bu yana düzenlediği ikinci miting, Cumhurbaşkanlığı seçimlerinden sonra kaybettiği kendine güveni tekrar kazanmaya başladığının da göstergesi oldu. 
     Parti bayraklarının yanısıra turuncu renkli giyim, bayrak ve balonların hakim olduğu mitingde taşınan pankartların tamamına yakınında İngilizce olarak başta ABD ve Bush olmak üzere Batı dünyasının Azerbaycan'daki demokratikleşme sürecini desteklemesi talepleri yer aldı. 
     Bush portreleri de, 4 Haziran'da yapılan ilkinde olduğu gibi ikinci muhalefet mitinginin de ''demirbaşları'' arasındaydı. 
     
</TEXT>
</DOC>
