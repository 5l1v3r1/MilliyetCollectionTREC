<DOC>
<DOCNO> 366648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sondun19.html </URL>
<DATE> 2005/08/03/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Avrupa basını Fransa müzakereleri engellemeyecek 
</HEADLINE>
<TEXT>

     

      Fransa Başbakanı Dominique de Villepin ve Cumhurbaşkanı Chirac'ın "Türkiye, bir AB devletini tanımazsa üyelik müzakerelerinin başlaması düşünülemez" yolundaki açıklamaları AB basınında geniş yankı buldu. 
     Gazeteler, Fransa Başbakanı de Villepin’in açıklamalarının İngiltere ile sorun yaratacağını yazdı. İlk kez böyle bir koşulun empoze edildiği belirtilirken Türkiye’nin üyeliğinin AB’yi en çok bölen konulardan biri olduğu vurgulandı. The Independent, Fransa’nın müzakereleri engellemeyeceği görüşünü de dile getirildi. 
     
     TIMES TÜRKİYE’NİN AB YOLUNA YENİ ENGEL 

     İngiliz The Times gazetesi, Fransa Başbakanı Dominique de Villepin’in açıklamalarının İngiltere ile Fransa arasında çatışma ortamını hazırladığını savundu. Gazete "Villepin Ankara ile Atina arasında derin tutku meselesi olan konuyu gündeme getirerek Türkiye’nin AB yoluna yeni bir engel koydu ve Tony Blair’in, İngiltere’nin altı aylık dönem başkanlığındaki hedeflerinden birini raydan çıkardı" ifadesini kullandı. 
     
     LE MONDE ANKARA İLE PARİS ARASINDAKİ "TON" YÜKSELDİ 

     Fransız Le Monde gazetesi, Kıbrıs nedeniyle Ankara ile Paris arasındaki "tonun yükseldiği"ni yazdı. Bir Türk yetkilisinin, Fransa’nın dış politikası konusundaki son kararı Cumhurbaşkanı Chirac’ın vereceği değerlendirmesine yer veren gazete, bir AB diplomatının "Üyelik müzakerelerinin açılması için Ankara’ya bu koşul ilk defa empoze ediliyor" sözlerini de kullandı. Diplomat, ne Rum Kesimi’nin, ne de Yunanistan’ın o kadar uzağa gitmediğini öne sürdü. Gazete, Brüksel’in, tanımanın müzakereler sırasında olacağını düşündüğünü, buna göre Türkiye’nin Rum Kesimi’ni tanımamayı sürdürebileceğini yazdı. 
     
     INDEPENDENT FRANSA MÜZAKERELERİ ENGELLEMEZ 

     Türkiye’nin iki ay içinde AB üyelik müzakerelerine başlama umudunun, Paris’in Ankara Kıbrıs’ı tanımadığı sürece görüşmeleri engelleyeceği tehdidiyle yara aldığını belirten İngiliz The Independent gazetesi ise, Villepin’in sözlerinin Türkiye’nin Avrupa yolculuğunda tansiyonu yükselttiğini kaydetti. Gazete "Dikkat çekici olan Sayın de Villepin’in, müzakerelerin başlayacağı 3 Ekim tarihini bloke etmekle tehdit edecek kadar ileri gitmemesiydi Türkiye’nin üyeliğini destekleyenler Paris’in müzakereleri engelleyeceğine inanmıyor" dedi. 
     
     THE GUARDIAN TÜRKİYE’NİN ÜYELİĞİ AB’Yİ BÖLÜYOR 

     The Guardian ise, Fransa’nın AB yolunda Kıbrıs’ı tanıması konusunda ısrarcı tutumuyla Türkiye’nin üyelik müzakerelerinin başlamasını tehdit ettiğini belirtti. 
     Gazete, "Türkiye’nin üyeliği, AB’yi en çok bölen konulardan biri. Fransız, Alman va Avusturya liderleri, büyük, fakir, büyük ölçüde Müslüman ama laik olan Türkiye’nin üyeliği konusunda aynı şeyleri düşündüklerini sesli biçimde dile getiriyor" yorumunu yaptı. 
     
     FT VİLLEPİN FRANSIZ KAMUOYUNA MESAJ GÖNDERDİ 

     Financial Times de, Fransa Başbakanının Türkiye için potansiyel yeni bir koşul koyduğunu belirtirken Rum Kesimi’nin tanınması şimdiye kadar koşul olmadığını kaydetti. 
     Villepin’in Kıbrıs konusunda Türkiye’ye "ultimaton" verirken Türkiye’nin üyeliğine muhalefetin yoğun olduğu Fransa’daki iç kamuoyuna mesaj gönderdiğini yazan gazete, Villepin’in Cumhurbaşkanı Chirac’dan uzaklaştığını iddia etti. 
     
     ABC TAKVİMİN BOZULMASI OLASILIĞI VAR 

     İspanya’nın önde gelen gazetelerinden ABC de, Fransa Başbakanı de Villepin’in Türkiye için belirlenen takvimin bozulması olasılığını dile getirdiğini kaydetti. 
     Buna karşın gazete, Türkiye tarafından yapılan Kıbrıs deklarasyonunun tüm AB ülkelerince değerlendirilmesi gerektiğini belirterek 1-2 Eylül’de Newport’ta yapılacak toplantıda ortak bir pozisyonun sağlanması gereğine işaret etti. 
     Gazete, Avrupa Komisyonu’nun Türkiye’nin müzakerelerin başlamasına ilişkin iki koşulu yerine getirdiğini belirttiğini anca kararın devlet ülkelerince verileceğini vurguladı. 
     
     LE SOIR TÜRKİYE KONUSUNDA BİLEK GÜREŞİ 

     Belçika'nın yüksek tirajlı gazetelerinden "Le Soir", Fransa Başbakanı Dominique de Villepin'in açıklamalarından sonra Türkiye ile 3 ekimde başlaması öngörülen AB'ye katılım müzakereleri öncesi eylül ayında yapılacak AB zirvesinde bir "bilek güreşi" beklediğini yazdı. 
     Ankara Antlaşması'nın ek protokolünün imzalanmasından sonra Türkiye'nin müzakerelerin başlaması için tüm koşulları yerine getirdiğini hatırlatan gazete, Fransa'nın, "Kıbrıs Cumhuriyeti"nin tanınmasını da bir ön koşul olarak gündeme taşıyan ilk AB üyesi olduğunu bildirdi. 
     Türkiye'nin, ek protokolü imzalarken sunduğu deklarasyonun, Yunanistan ve Kıbrıs Rum kesimi tarafından "üzüntüyle" karşılandığını yazan gazete, Paris'in, bu iki AB üyesinden "daha da ileri gittiğine" dikkati çekti. 
     AB devlet ve hükümet başkanlarının, 17 aralık zirvesinde, ek protokolün imzalanmasının yasal tanıma anlamına gelmeyeceğini kabul ettiklerini hatırlatan "Le Soir", Fransa Başbakanı'nın "hassas bir uzlaşmayı" bozmakta olduğunu ima etti. 
     Dominique de Villepin'in açıklamalarına yer verdikten sonra, bu sözlerin, müzakerelerin başlangıcının ertelenebileceği anlamına geldiğini öne süren gazete, bu durumun Yunanistan ve Kıbrıs Rum kesimini çok memnun ettiğini yazdı. 
     Başbakan de Villepin'in, sadakatle bağlı olduğu Cumhurbaşkanı Jacques Chirac'ın onayı olmadan böyle bir tavır izlemeyeceğini de ima eden gazete, 1-2 eylülde yapılacak AB Konseyi toplantısının hareketli geçeceğini, AB üyelerinin, Müzakere Çerçeve Belgesi'ni onaylamaları ve Türk deklarasyonu konusunda tavır belirlemeleri gerektiğini bildirdi. 
     AB Anayasası referandumunun olumsuz etkisindeki Fransa'nın, Türkiye'ye karşı tavrında, Yunanistan ve Kıbrıs Rum kesimiyle birlikte, Almanya'dan da destek bulabileceğini, eylülde yapılacak seçimler ardından bu ülkede iktidara gelme olasılığı bulunan Angela Merkel'in de Türk katılımına karşı olduğunu yazan "Le Soir", AB kamuoyunun bir kısmının Türkiye'nin AB üyeliğine muhalefetinden de söz etti. 
     Türkiye'nin, müzakerelere başlamak için Kıbrıs koşulunu kabul etmeyeceğini açıkladığını, bu alanda AB Komisyonu'nun da desteğini aldığını belirten gazete, Kıbrıs sorununa çözüm arama yerinin BM olduğu görüşüne yer verdi. 
     "Top artık siyasi kanatta" diyen gazete, AB Komisyonu'nun, "başlatılmış olan süreci ilerletmeye veya frenlemeye yönelik siyasi sorumluluğun üye devletlere ait olduğuna" ilişkin açıklamasına da yer verdi. 
     
</TEXT>
</DOC>
