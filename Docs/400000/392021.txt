<DOC>
<DOCNO> 392021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/son/sontur06.html </URL>
<DATE> 2005/11/03/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Fiş almadı diye kızını dövdü 
</HEADLINE>
<TEXT>

     Konya’da değiştirmeye gittiği piknik tüpünün fişini almadığı için babasının, 13 yaşındaki kızı ile araya giren babaanneyi darp ettiği iddia edildi. 
     Edinilen bilgiye göre, Hasan T. 37 merkez Karatay İlçesi Mücellid Sokak’ta bulunan evlerinden kızı Y.T’yi 13 biten piknik tüpünü değiştirmesi için gönderdi. 
     Baba Hasan T. tüpü değiştirdikten sonra tekrar eve dönen Y.T’yi fiş almadığı gerekçesiyle dövdü. Araya giren babaanne Ümmü T. de 73 
     oğlu tarafından darp edildi. 
     Babaannesi darp edilirken evden kaçarak Mevlana Müzesi Polis Noktası’na sığınan küçük Y.T, durumu polislere anlattı. 
     Bunun üzerine Y.T ile olay yerine gelen polis, baba Hasan T’yi gözaltına aldı. 
     Gözaltına alınan Hasan T. ile babaanne ve torunu adli rapor için Konya Numune Hastanesi’ne getirildi. 
     Küçük Y.T, "Babam sürekli beni dövüyor. Bu sefer de tüpün fişini almadığım gerekçesiyle beni dövdü. Önce beni tekmeleyip tokatlayan babam, ardından da tavayla başıma vurdu. Ben de kaçarak polislere sığındım" dedi. 
     Yaşadığı olayları anlatırken gözyaşlarına hakim olamayan küçük çocuğun babaannesi Ümmü T ise "Torunum henüz bir yaşındayken annesi Filiz T’yi bir trafik kazasında kaybetti. O zamandan bu yana torunumla ben ilgileniyorum. Ben de oğlum tarafından dövüldüm ama önemli değil. 
     Yeter ki torunuma dokunmasın. Torunuma bu yaşa kadar sahip çıktım bundan sonra da sahip çıkarım" diye konuştu. 
     Hastaneye getirilen baba Hasan T. ise olayda büyütülecek bir şey olmadığını belirterek, "O benim kızım, hem severim hem döverim" dedi. 
     Ümmü T’nin oğlundan şikayetçi olacağı, olayla ilgili soruşturma başlatıldığı bildirildi. 
     
</TEXT>
</DOC>
