<DOC>
<DOCNO> 366263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/siyaset/asiy.html </URL>
<DATE> 2005/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tayyip Bey, çuvalları açmaya yanaşmadı' 
</HEADLINE>
<TEXT>


SP Genel Başkan Yardımcısı Yülek, 'Kayıp Trilyon' davasıyla ilgili olarak, 'çuvalları açıp evrak inceleme' taleplerinin reddedildiğini anlattı ve ekledi İhtilalde bile böyle olmadı 

Abdullah Karakuş - Ankara 


Ankara 9. Ağır Ceza Mahkemesi'nin, "Kayıp Trilyon" davasından 2 yıl 4 ay hapis cezasına çarptırılan eski RP Genel Başkanı Necmettin Erbakan'la ilgili yeni TCK'da lehte bir durum oluşmadığına karar vermesinin ardından Saadet Partililer'in AKP'ye kızgınlığı arttı. 
Saadet Partisi Genel Başkan Yardımcısı Ertan Yülek, "Tayyip Bey'e 'çuvalları açıp inceleyelim' dedik, yanaşmadı. İhtilal döneminde bile bu uygulama yoktu" dedi. 

'Adil inceleyin dedik' 
Erbakan'ın ekonomi kurmayı Yülek, hükümetle kayıp trilyon pazarlıklarını ilk kez Milliyet'e anlattı. 
Hükümetle yapılan görüşmeleri hatırlatan Yülek, şunları söyledi "Erbakan Hoca 'Oturun, hesapları yeniden inceleyin hakikaten varsa ödeyelim. Maliye'den, Sayıştay'dan, otursunlar evraklara baksınlar' diyor. Biz de Tayyip Bey'e 'çuvallar açılsın, siyasi değil adil olarak incelensin. Açık çıkarsa gereği yapılsın' dedik. Kabul etmedi. Tayyip Bey, Erbakan'ın para ödemesini istiyor." 
Haksız karar verildiğini savunan Yülek, şöyle devam etti "Bunu Tayyip Bey dahil herkes biliyor. Niye bir şey yapmıyorlar Hesapların, Anayasa Mahkemesi'nce incelemesi gerektiği Anayasa hükmü. 1980'de ihtilal döneminde partiler kapatıldı. Hesaplar Anayasa Mahkemesi'ne gönderildi. İhtilal döneminde yapıldı, şimdi yapılmıyor. AKP'nin yapması gereken basit. Siyasi Partiler Kanunu'na bir madde ya da bir kanuna geçici madde koyacaklar. Bir haftada 24 kanun çıkardılar, bunu da yapabilirler. Kapatılan partinin hesapları Anayasa Mahkemesi'nce incelenir, bundan önce kapatılan partiler dahildir diyecekler." 

'Ödese de ödemese de yatacak' 

Ertan Yülek, hapis cezası sağlık raporuyla ertelenen Erbakan'ın kayıp trilyonu ödemesi halinde ev hapsinden yararlanabileceği kararına ilişkin nasıl tavır alacağını da fıkrayla anlattı "6 ayda her şey olabilir. Bir fıkra var Bir kral iki idamlığa, 'Atıma uçmayı öğreteni affederim' demiş. Birisi talip olmuş. Kral, ona bir yıl süre verip diğerini idama göndermiş. İdama giden, arkadaşına 'Nasıl uçuracaksın ' diye sormuş. Ata uçmayı öğretecek olan kişi, 'Bir seneye kadar ya at ölür ya kral ya da ben. Ama bir yıl daha yaşarım' cevabını vermiş. Erbakan Hoca parayı ödese de, ödemese de yatacak. Ha evde yatmış, ha hapiste. Ne fark eder. Yemediği parayı da ödetmek haksızlık." 

Borcu, faiziyle 8.5 trilyon 

Ankara 9. Ağır Ceza Mahkemesi'nde yargılanan Erbakan, RP'nin genel başkanı olduğu dönemde "evrakta sahtecilik" yaparak 1 trilyonluk Hazine yardımının harcanmış gibi gösterildiği gerekçesiyle 2 yıl 4 ay hapis cezasına mahk m edilmiş, karar Yargıtay 11. Ceza Dairesi'nce onanmıştı. İnfaz süreci 22 Aralık 2003'te başlayan Erbakan, 4 kez böbrek ve kalp yetmezliği raporu aldı. Başsavcılık, en son 14 Temmuz 2005'te infazı 6 ay erteledi. Erbakan'ın, yeni Ceza İnfaz Yasası'na göre, 14 Ocak 2006'da bir kez daha 6 ay erteletme hakkı var. Erbakan, bu hakkını da kullandıktan sonra, faiziyle birlikte yaklaşık 8.5 trilyon liraya ulaşan parayı ödeyemezse, hapse girmesi kesinleşecek. 


</TEXT>
</DOC>
