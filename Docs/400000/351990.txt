<DOC>
<DOCNO> 351990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sonyas16.html </URL>
<DATE> 2005/06/14/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Kokain üretimi yeniden artıyor 
</HEADLINE>
<TEXT>

     Güney Amerika'da toplam kokain üretiminin, 5 yıllık düşüşten sonra geçen yıl yüzde 2 oranında arttığı bildirildi. 
     Birleşmiş Milletler Uyuşturucu ve Suç Bürosu'nun UNODC yıllık araştırmasına göre, geçen yıl kokain üretimi Kolombiya'da yüzde 11 düşerken, Bolivya'da yüzde 3, Peru'da yüzde 23 arttı. Böylece Bolivya ve Peru, geleneksel olarak kokainin kaynağı olarak bilinen Kolombiya'yı geride bıraktı. 
     UNODC Direktörü Antonio Maria Costa, Bolivya'da siyasi karışıklıklar ve Peru'nun iki bölgesinde yasal düzenin sağlanamamış olmasının, buralarda koka yaprağı ekimi ve kokain üretimini artırdığını söyledi. 
     Costa, uyuşturucunun krizin yan ürünü olduğunu belirterek, ''hükümet ne kadar zayıfsa uyuşturucu üretimi için ekilen arazi büyüklüğü o kadar artıyor'' dedi. 
     UNODC Direktörü Costa, geçen yıl Güney Amerika'nın tamamındaki uyuşturucu üretiminin artmasının, son yıllardaki düşüşün durduğu anlamına gelmediğini de savundu. 
     Ant dağları bölgesinde, 2000'den bu yana uyuşturucu üretimi üçte bir oranında düştü. Burada üç ülke Kolombiya, Bolivya ve Peru, dünyadaki yıllık 687 tonluk kokainin neredeyse tamamını üretiyor. 
     
</TEXT>
</DOC>
