<DOC>
<DOCNO> 395467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/soneko47.html </URL>
<DATE> 2005/11/16/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Ali Koç Kamu alımlarında yüzde 10 tasarruf etsek 4 milyar dolar eder 
</HEADLINE>
<TEXT>

     Koç Holding Bilgi Grubu Başkanı Ali Koç, Koç Topluluğu'nun yaklaşık 10 milyar dolarlık direkt ve endirekt satın alımı içinde elektronik ihale yöntemiyle gerçekleştirilen işlem hacminin olması gerekenden çok düşük olduğunu bildirdi. 
     Ali Koç, ''E-İhale Zirvesi''nin öğleden sonraki bölümünde, Koç Topluluğu'ndaki elektronik ihale yöntemiyle satın almalar hakkında bilgi verdi. 
     Koç Topluluğu'nu teknolojiyi kullanarak daha rekabetçi hale getirmek için 2000 yılında Cisco System ile bir anlaşma imzaladıklarını anımsatan Koç, iş süreçlerini daha rekabetçi, daha şeffaf ve daha az maliyetli kılmayı amaçladıklarını söyledi. 
     Teknoloji kullanımında bir sürü konuya odaklandıklarını belirten Koç, finansal konuları önceden 30 günde konsolide ederken, bugün bu sürenin 3 güne indirildiğini bildirdi. 
     Satın alma sürecinin de en hassas ve önem verdiği bir konu olduğunu ifade eden Koç, özel sektörde bunu en sıkıntılı iş süreci olarak gördüğünü dile getirdi. 
     Ali Koç, şunları kaydetti 
     ''Burada duygusal ilişkiler oluşabiliyor, konfor alanları genişleyebiliyor ve en verimli sonuçlar çoğu zaman çıkmayabiliyor. İnsan faktörü deyip geçmek istiyorum. Teknolojiyi kullandığımızda en önemli olay insan faktörünü minimize edip hata oranlarını en aza çekmek olarak düşünürsek, en büyük katma değerin de bu alanda yaşandığını anlayabiliriz.'' Satın alma süreçlerinin elektronik ihale yöntemiyle gerçekleştirilmesi halinde sağlanacak tasarruflara değinen Ali Koç, Koç Topluluğu'nun bu alandaki rakamının olması gerekenden çok düşük olduğunu söyledi. 
     Koç, Koç Topluluğu'nda 3 yıl önce buna başladıklarını ve bugüne kadar 360 milyon dolarlık işlem hacmi gerçekleştirdiklerini, yüzde 7.5'e tekabül eden 27 milyon dolarlık da tasarruf sağladıklarını bildirdi. 
     Koç, ''Bizim amacımız 3. senenin sonunda 1-1.5 milyar doları geçmekti. Rakamlar biraz düşük kaldı ama bu yönde ilerliyoruz'' dedi. 
     Koç Topluluğu'nun son 3 satın alması hariç, aşağı yukarı 2-2.5 milyar dolarlık endirekt, 8 milyar dolarlık da direkt satın alması bulunduğunu bildiren Koç, direkt satın almalarda bazen otomotivde olduğu gibi global ortaklıktan dolayı, bazı sistemlere uymak zorunluluğundan dolayı, kendi bildikleri gibi satın alma işleminin yapılamayabildiğini, ancak tuvalet kağıdı, mürekkep, temizlik gibi birçok konuyu kapsayan endirekt satın almaların tamamının kendi inisiyatiflerinde olduğunu belirtti. 
     Ali Koç, 2-2.5 milyar dolarlık endirekt satın almalarda yüzde 5 tasarruf sağlanmasının 100-125 milyon dolarlık bir kar sağlayacağına işaret ederek, ''Düşünün Türkiye'de kaç tane şirket var 100-125 milyon dolar net kar sağlayabilen. Bu açıdan baktığınız zaman burada çok büyük katma değer sağlayabiliyorsunuz'' diye konuştu. Profesyonellere bu fikri satmanın, mal sahibine satmaktan çok daha zor olduğunu, bir duygusallık, defansif davranmanın başlayabildiğini ifade eden Ali Koç, şunları söyledi 
     ''Bugün bir kişiyi bir futbol maçına götürmek çok büyük bir şey olmayabilir. Ama bir ilişki kurup devamlı maça, oraya buraya götürdüğünüz zaman diğerlerinden bir adım öne geçebiliyorsunuz. İnsanoğlu, hepimiz böyleyiz. Bir lokantaya girdiğimiz zaman, 'hoşgeldin' dediklerinde başka türlü davranıyoruz. 'Ali bey hoşgeldiniz' denildiği zaman daha başka olabiliyor. Dolayısıyla insan faktörünü minimize etmek lazım.'' Ali Koç, elektronik ihale yöntemiyle kamu alımlarında sağlanabilecek tasarrufun boyutuna işaret ederken de, ''IMF'nin kapısında 1.5-2-3 milyar dolar için ne kadar çaba sarf ettiğimizi biliyoruz. 40 milyar dolarlık kamu alımı var. Yüzde 10 tasarruf etsek 4 milyar dolar eder'' dedi. 
     
     BU YIL BİN 200 E-İHALE KATILIMI 
     Koç Topluluğu'nun elektronik ihale ile satın almalarını organize eden Promena'nın Genel Müdürü Levent Zağra da, yaptığı sunuşta, bazı Koç şirketlerinin bu yöntemle gerçekleştirdiği ihaleler ve sağlanan tasarruflar hakkında katılımcılara bilgi verdi. 
     Zağra'nın verdiği bilgiye göre, Beko Elektronik'te çalışan 2 bin kişinin kışlık iş elbisesi ihalesi 39 dakika, Migros'un Ordu mağazanın anahtar teslim inşaat ihalesi 103 dakika, Aygaz'ın yıllık hammadde nakliye ihalesi 58 dakika, Koç Grubu'nun Marmara bölgesindeki şirketlerinin personel taşıma ihalesi 62 dakika içinde gerçekleştirildi. 
     2002 yılında yapılan elektronik ihale yöntemi sayısı 14 iken bu yıl bin 200 tane yapılması planlandı. 
     360 milyon dolarlık işlem hacmi içinde ortalama maliyet avantajı yüzde 7.4 oldu. 
     Zağra, anahtar teslim inşaat ihalesinin elektronik ortamda yapılmasının, aslında bu yöntemin her konuda uygulanabileceğini gösterdiğini söyledi. 
     Güney Kore Kamu Alımları Servisi Bilgi Yönetimi Yöneticisi Jae Yong Lee de, elektronik ihale yöntemiyle geçen yıl ülkesinde kamu alımlarında 43 milyar dolarlık işlem hacmi gerçekleştiğini ve 4.5 milyar dolarlık tasarruf sağlandığını bildirdi. 
     
</TEXT>
</DOC>
