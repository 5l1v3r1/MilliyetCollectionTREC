<DOC>
<DOCNO> 353918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/yazar/yilmaz.html </URL>
<DATE> 2005/06/21/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Ulusalcı halka büyüyor 
</HEADLINE>
<TEXT>


Türkiye Müteahhitler Birliği TMB Başkanı Erdal Eren, Ankara'da düzenledikleri "Türk Toplumunda Uzlaşma Becerisi" konulu panelde, "uzlaşmama" kimliğimiz üzerine eleştiriler getiriyor "Karşı karşıya bulunduğumuz dış tehditlerle başa çıkmak için ulusal hedeflerimiz doğrultusunda güç birliği yapmalıyız. Laik ve demokratik hukuk devletini, T.C.'yi yaşatmak için güç birliği yapmalıyız" diyor. 
Eren'in paneldeki konuşmasını okudum, telefonda da kendisiyle görüştüm. Her kelimesi "ulusal direniş zincirinin" bir halkası gibi... 

Yabancı payı sınırlansın 
Ankara'daki panelin ilginç yanlarından biri de siyaset arenasından konuşmacı konuğunun, ana muhalefet partisi CHP lideri Deniz Baykal'ın olması. Eren bu tercihi, "CHP'nin hem bankacılık kesiminde yabancı hisselerinin sınırlandırılması, hem de Erdemir özelleştirmesi ile ilgili önerileri, sektörel taleplerimizle örtüşüyor" düşüncesiyle yaptıklarını belirtiyor. 
Toplumsal uzlaşmaya neden ihtiyaç var 
Eren tartışmaya açtığı bu soruyu "AB sürecinde, bireysel girişimciliğimiz zayıf kalacak endişesi yaşıyoruz. Türkiye'ye gelen yabancı bankalar müteahhitlik sektörüne bırakın krediyi, teminat mektubunu bile vermiyor. Polonya'da, Macaristan'da bunlar oldu yerel firmalar yabancıların eline geçti" sözleriyle yanıtlıyor. 

Dinlediler, unuttular 
TMB'nin hükümete yönelik serzenişlerini dile getiren Eren, "2.5 yıldır Başbakan'a, bakanlara sorunlarımızı anlattık. Yurtdışı seyahatlerde konuştuk, dosyalar götürdük. Dinlediler, ilgileneceklerini söylediler. Tek bir çözüm alamadık. Karşılarına alıyorlar, çözüm önerimizi istiyorlar basın önünde eleştirmiyoruz da unutuluyor Muhalefetin sorunlarımızı Meclis'te dile getirmesini umuyoruz" diyor. 
Meclis'e bu günlerde Kamu İhale Yasası tasarısı gelecek. Eren, tasarıyı Bayındırlık ve Maliye bakanlıkları danışmanlarının hazırladığını belirtiyor ve "Yeni müteahhitler yaratmaya odaklı" eleştirisi getiriyor. 
İlgili tasarıya göre devam eden kamu yatırımlarında müteahhit işin yüzde 70'ini bitirdikten sonra "iş deneyim belgesi" alabiliyor. İşveren kamu kurumunun projeyi takip eden bürokratı ise, işin yüzde 50'sinin bitmesi halinde aynı belgeye sahip oluyor. İşi yapan değil, yaptıran ödüllendiriliyor 

DSİ'yi şik yet ettiler 
Hükümetin kamu ihalelerinde birleşmeleri özendirmesi gerektiğini söyleyen Eren, DSİ'yi de açıkça kamuoyuna ihbar ediyor 
"Devlet Su İşleri'nin, tüm müteahhitleri ile mahkemelik duruma getirmiş bazı yetkililerin sübjektif, devletin devamlılığını hiçe sayan uygulamalarını aktarmak için bakan dahil tüm bilgilendirme temaslarını yaptık." 
Belli ki sonuç, sıfır 
Müteahhitler cephesinde giderek "ulusalcı" söylem gelişiyor. Bunun ilk sinyallerini, 3 milyar dolara Atatürk Havalimanı ihalesini alan TAV'ın Yönetim Kurulu Başkanı Hamdi Akın, "80 yıllık Cumhuriyetimizin imtiyazları yabancılara gitmesin Erdemir, Tüpraş gibi kurumlar Türk yatırımcılarına satılsın" sözleri ile vermişti. 
Olayın TMB'nin paneli ile ortaya çıkan çarpıcı bir başka boyutu şu ki, "toplumsal tepkiler, muhalefeti önüne katıyor", Baykal'a "liderlik" alanı açıyor. 



</TEXT>
</DOC>
