<DOC>
<DOCNO> 355594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/yazar/sazak.html </URL>
<DATE> 2005/06/26/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Irak Mahkemesi 
</HEADLINE>
<TEXT>


Darphane-i Amire binasında, 'vicdan jürisi' adına Irak Dünya Mahkemesi'nin karar toplantısını açan Hindistanlı yazar Arundhati Roy soruyor 
"Saddam şimdi savaş suçlusu olarak yargılanıyor. Onu silahlandıranlar, destekleyenler, onu mahkeme önüne getirerek kendini aklamaya çalışanlara ne olacak " 
Boş bırakılan sandalyedeki iki isim, Irak işgalinin ardındaki güçleri simgeliyor 
Bush ve Blair 
Sadece 'kitle imha silahı yalanı' bile Bush ve Blair'i Irak işgalinin ikinci yılında vicdanlarda mahk m etmeye yetiyor. İstanbul'da toplanan mahkemede, Saddam'ı devirme adına işlenen 'savaş suçları' sergileniyor. Örneğin, Felluce'de insanlara 'evlerinizi terk etmeyin' çağrısı yapıldıktan sonra şehrin bombalanması, Vietnam'da olduğu gibi 'napalm' kullanılmış olabileceği iddiasını gündeme getiriyor. Hastane kayıtlarına 4 bin ölü, 7 bin yaralı sayısı geçmiş. 
BM toplantılarında aylarca Saddam'ın elindeki 'kitle imha silahları'nı savaşın gerekçesi sayan, ABD'nin Felluce'de 'toplu ölümlere' yol açan saldırıda Vietnam'daki gibi 'napalm' kullandığına ilişkin kuşkular da Irak Dünya Mahkemesi'nin gündeminde. 
Zaten mahkemenin çıkış noktası da, 1960'lı yıllarda ABD'nin 'Vietnam günahları'nı sergilemek üzere savaş karşıtı aktivistlerce kurulan 'Russell mahkemeleri' işlevini günümüzde sürdürmeye dönük. 2003 Kasım'ından bu yana yirmi toplantı yapılmış, karar İstanbul'da verilecek. 
Türkiye'nin 1 Mart tezkeresini reddetmesinin değeri büyük. BM'nin Irak politikasına tepki göstererek 2000'de görevinden istifa eden eski Genel Sekreter Yardımcısı Hans von Sponeck, 'savaşın Türkiye üzerinden başlatılmasını engelleyen' tutumu övmüş. 
Amerikalı hukukçu Prof. Richard Falk'un konuşması da anlamlıydı 
"Ahlaki ve hukuki girişimler artık Hıristiyan Batı'dan uzaklaşıp İslami Doğu'ya uzanıyor. Irak işgalinin Türk topraklarından başlatılmasının engellenmesi gurur vericiydi. 1990'larda savaşa karşı umut verici girişimler ivme kazanmıştı. Ancak ABD'nin 11 Eylül sonrası dünyayı içine attığı savaş fırtınası içinde tüm bunlar unutuldu. Bu mahkeme o ruhu canlandıracaktır." 
Irak işgali elbette sorgulanmalıdır. Irak'a demokrasi getirme iddiası şu ana kadar ülkeyi kaosa, iç savaşa sürüklemekten başka sonuç doğurmadı. Bush'un 'savaş kadrosu' ABD Senatosu'nda hesap veriyor. Kendi ülkesinde bile eleştirilen Bush yönetiminin Irak politikasını yargılamak, Amerikan karşıtlığı sayılmaz. 
Tarih, savaşın bir hata olduğunu yazacaktır 



</TEXT>
</DOC>
