<DOC>
<DOCNO> 378408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sonspo11.html </URL>
<DATE> 2005/09/14/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Galatasaray, Avrupa kupalarında yarın 188. randevuda... 
</HEADLINE>
<TEXT>

     UEFA Kupası 1. tur ilk maçında yaklaşık 1.5 yıl sonra Avrupa arenasında boy gösterecek olan Galatasaray, Norveç'in Tromsö takımıyla yarın deplasmanda oynayacağı maçla birlikte Avrupa kupalarında 188. randevusuna çıkacak. 
     Sarı-kırmızılılar, 100 yıllık tarihlerinde bugüne dek Avrupa kupalarında yaptıkları 187 karşılaşmada 69 galibiyet elde ederken, 71 karşılaşmada yenildi. ''Cim Bom'', Avrupa kupalarında 47 maçta ise beraberliği bozamadı. 
     Galatasaray, Avrupa kupalarında rakip fileleri toplam 240 kez havalandırırken, kalesinde ise 273 gol gördü. 
     
     BİR SEZON ARADAN SONRA 
     Avrupa kupalarında en son 2003-2004 sezonunda mücadele eden Galatasaray, Avrupa Şampiyonlar Ligi'nden elendikten sonra UEFA Kupası'na kalmış ve en son maçını 3 Mart 2004 tarihinde İspanya'nın Villarreal ile karşılaşmıştı. 
     İspanyol ekibiyle ilk maçında 26 Şubat'ta İstanbul Atatürk Olimpiyat Stadı'nda 2-2 berabere kalan Galatasaray, deplasmanda oynanan maçta 3-0 yenilerek elenmişti. 
     Villarreal karşısında alınan yenilgi ve Galatasaray'ın UEFA Kupası'na veda etmesi, o tarihte takımın başında olan Fatih Terim'in istifasına neden olmuştu. 
     
</TEXT>
</DOC>
