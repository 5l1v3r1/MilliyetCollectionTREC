<DOC>
<DOCNO> 361204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/guncel/axgun02.html </URL>
<DATE> 2005/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Murat Demirel'in geliri 2 bin YTL 
</HEADLINE>
<TEXT>


106 işadamının yargılandığı hayali ihracat davasında sanıklar yeni CMK gereği gelirlerini beyan etti. Mahkeme, sanıklardan Hayyam Garipoğlu hakkında yakalama kararı çıkarttı 

ESRA ALUS İstanbul 

Hayali ihracat suçundan aralarında eski Başbakan Mesut Yılmaz'ın kardeşi Turgut Yılmaz ile Hayyam Garipoğlu'nun da bulunduğu 106 işadamının yargılandığı davada, sanıklar yeni CMK gereği duruşmada gelirlerini açıklamak zorunda kaldı. Murat Demirel, tüccar olduğunu belirterek 2 bin YTL gelir beyan etti. 
İstanbul 1. Ağır Ceza Mahkemesi'ndeki davanın son oturumunda hayali fatura, belge ve hayali ihracat işlemlerinin toplam 1 milyar 700 milyon dolar olduğu, bunun 70 milyon dolarının Muhammet Ciğer ile Orhan Aslıtürk'ün kurduğu şirketler, geri kalan 1 milyar 63 milyon dolarının da diğer sanıklara ait şirketler vasıtasıyla gerçekleştirildiği iddia edilen sanıklardan 11'i hazır bulundu. 
Duruşmaya katılan Turgut Yılmaz, Faruk Süren, Mehmet Emin Cankurtaran, Yahya Murat Demirel, Ali Avni Balkaner ve Mehmet Nida Garipoğlu, mahkemeye gelirlerini yazdırdı. 
Balkaner, cezaevinde olduğunu ve pek çok gayrimenkulüne el konulması nedeniyle gelirinin olmadığını söyledi. 
Sanayici olduğunu kaydeden Yılmaz da 100 bin YTL aylık geliri olduğunu ve çeşitli gayrimenkulleri bulunduğunu beyan etti. Süren de sanayici olduğunu ve 15 bin YTL geliri olduğunu bildirdi. 
Yılmaz ifadesinde, "İddianamede şahsımla ve şirketlerimle ilgili suçlama bulamadım. Şirketim, dış ticaret şirketidir. Ciğer ve Aslıtürk'e bağlı hiçbir şirketle ilgimiz yoktur" dedi. 
Süren de "Rapor yandı. İhracat gerçektir" diye konuştu. 

Garipoğlu aranıyor 
Diğer sanıklar da, ifadelerini yazılı olarak vererek iddiaları kabul etmediklerini bildirdi. Mahkeme heyeti, sanıklardan Hayyam Garipoğlu, Dursun Levent Yüksel, Nejdet Başakıncı, Süha Candan'ın ifadelerinin alınması için haklarında yakalama emri çıkarılmasına karar vererek, duruşmayı erteledi. 
İddianamede, "teşekkül halinde hayali ihracat" suçundan 5 yıla kadar ağır hapisleri istenen sanıkların, hayali malın gümrüklenmiş değerinin 3 katından az, 6 katından fazla olmamak üzere ağır para cezasına çarptırılmaları da talep ediliyor. 

MURAT DEMİREL 
Tüccarlık yapıyorum, 2 bin YTL gelirim var. 

ALİ BALKANER 
Mallarıma TMSF tarafından el konuldu, gelirim yok. 

FARUK SÜREN 
Sanayiciyim, gelirim de 15 bin YTL. 

TURGUT YILMAZ 
Sanayiciyim. Aylık gelirim 100 bin YTL 


</TEXT>
</DOC>
