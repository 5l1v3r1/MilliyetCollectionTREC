<DOC>
<DOCNO> 368318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/soneko09.html </URL>
<DATE> 2005/08/09/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Türkiye, otomotiv ticaretinde açık vermeye başladı 
</HEADLINE>
<TEXT>

     Türk otomotiv sektörü, ilk 6 ayda 6 milyar 466 milyon dolarlık ihracata karşılık, 6 milyar 792 milyon dolarlık ithalat yaptı. Otomotivde yılın ilk aylarında fazla veren Türkiye, ocak-haziran itibariyle ise 326 milyon dolarlık açıkla karşılaştı. 
     Otomotiv ticaretindeki açığın kaynağını ise taşıt araçları aksam ve parçalarının ticareti etkili oldu. 

      İç talepteki daralma nedeniyle yılın ilk aylarında otomotivde net ihracatçı konumuna gelen Türkiye, yeniden otomotivde açık vermeye başladı. İlk altı ayda 6.5 milyar dolarlık ihracat yapan otomotiv sektörünün, aynı dönemdeki ithalatı 6.8 milyar dolara ulaştı. Otomotiv ticaretinde 300 milyon dolardan fazla açık oluştu. 
     ANKA’nın Devlet İstatistik Enstitüsü DİE verilerinden yaptığı belirlemeye göre, Türkiye’nin ocak-haziran dönemindeki binek otomobil, taşıt araçlarının aksam ve parçaları ile sanayiyle ilgili taşıt araç ve gereç ihracatı, 6 milyar 465.8 milyon dolara yükseldi. Otomotiv sektörünün 
     toplam ihracatı, geçen yılın eş dönemindeki 4 milyar 919.6 milyon dolarlık düzeyine göre yüzde 31.4 oranında arttı. Aynı dönemde, Türkiye’nin söz konusu kalemlerden yaptığı toplam ithalat ise yüzde 7.6 oranında gerileme göstererek 6 milyar 792.2 milyon dolara indi. 2004 yılının ilk yarısında otomotiv sektörünün ithalatı 7 milyar 348.9 milyon doları bulmuştu. Buna göre, Türkiye otomotiv ticaretinde ocak-haziran itibariyle 326.4 milyon dolarlık açıkla karşı karşıya kaldı. Açık, geçen yılın eş dönemindeki 2 milyar 429.3 milyon dolarlık düzeyinin yüzde 86.5 gerisinde bulunuyor. 
     
     BİNEK OTOMOBİL TİCARETİNDE FAZLA VERİLDİ 
     Türkiye, sektörde önemli bir ağırlığa sahip olan binek otomobil ticaretinde ise fazla verdi. Ocak-haziran dönemindeki binek otomobil ihracatı yüzde 26.3 artarak 2 milyar 246.8 milyon dolara ulaşırken, ithalat yüzde 29.9 azalarak 1 milyar 546.3 milyon dolara indi. Buna göre, binek otomobil ticaretinde 700.6 milyon dolarlık fazla oluştu. 
     Sanayiyle ilgili taşıt araç ve gereç ticaretinde de fazla verildi. Türkiye’nin ilk altı aydaki sanayiyle ilgili araç ve gereç ihracatı yüzde 42.2 artarak 2 milyar 436.7 milyon dolara çıktı. Buna karşın bu kalemdeki ithalat yüzde 25.9 azalarak 1 milyar 521.9 milyon dolara indi. Sanayide 
     kullanılan taşıt araç ve gereç ticaretinde Türkiye 914.8 milyon dolarla net ihracatçı oldu. 
     
     AÇIKTA TAŞIT AKSAM VE PARÇALARI ETKİLİ 
     Otomotiv ticaretindeki açıkta taşıt aksam ve parçalarının ticareti etkili oldu. İlk altı aydaki aksam ve parçaların ihracatı geçen yıla göre yüzde 24.9 artarak 1 milyar 782.2 milyon dolara, ithalatı yüzde 20.6 artarak 3 milyar 724.1 milyon dolara çıktı. Taşıt aksam ve parçalarının ticaretinde açık 1 milyar 941.9 milyon doları buldu ve geçen yıla göre yüzde 16.9 oranında büyüdü. 
     
</TEXT>
</DOC>
