<DOC>
<DOCNO> 364741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sonsiy22.html </URL>
<DATE> 2005/07/27/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
AB, Türkiye'nin yayınlayacağı deklarasyona odaklandı 
</HEADLINE>
<TEXT>

     Brüksel, Ankara’nın Ek Protokolü imzalamasının ardından, protokolü etkisizleştirecek maddeler içeren bir deklarasyon yayınlamasından korkuyor. 
     Türkiye’nin Ek Protokolü imzalamasının kesinleşmesinin ardından Brüksel’de gözler Türkiye’nin imzadan sonra yayınlayacağı deklarasyona çevrildi. Deklarasyonda "Kıbrıs’ı tanımıyoruz" şeklinde bir madde AB çevreleri için bir sorun oluşturmazken, Brüksel’in asıl kaygısının, Türkiye’nin imzanın özünü bozacak bir deklarasyon yayınlama ihtimali olduğu belirtildi. 
     Deklarasyonda yer alması muhtemel "Kıbrıs Rum Kesimi’nin, Türkiye’ye ait havaalanı ve limanların kullanamayacağı" şeklinde bir ifade, AB çevrelerinde büyük bir sorun kaynağı olarak görülüyor. 
     AB Haber’de yer alan bir değerlendirmeye göre, bu olasılığın gerçekleşmesi halinde sadece Türkiye ile Kıbrıs Rum Kesimi arasında değil Türkiye ile AB arasında da büyük sorunlar yaşanabilir. 
     Habere göre Kıbrıs Rum Kesimi, AB Dönem Başkanı İngiltere’den, Türkiye’nin AB kararlarınan dışına çıkmasını engellemesini istedi. Rumları Yunanistan, Avusturya ve Fransa’nın da desteklediği belirtildi. 
     Özellikle Fransa ve Hollanda’da gerçekleşen referandumların ardından Fransa, Almanya ve Hollanda’da Türkiye karşıtı görüşler arttı. 
     İngiltere Dışişleri Bakanı Tony Blair’in de Başbakan Erdoğan’a, Londra buluşması sırasında "temkinli bir tutum izlenmesi" konusunda çağrıda bulunduğu ileri sürüldü. 
     AB Haber’e göre, AB içindeki Türkiye karşıtları, Kıbrıs Rum Kesimi üzerinden Türkiye-AB sürecini bloke etmeye çalışıyor. 
     
     OLAĞANÜSTÜ TOPLANTI İHTİMALİ 
     Türkiye’nin yayınlayacağı deklarasyonun kabul edilmemesi halinde AB Daimi Temsilciler Komitesi Coreper’in 17-18 Ağustos’ta olağanüstü bir toplantı yapacağı ifade 
     edildi. 
     Türkiye’nin Kıbrıs’ı tanıması müzakerelerin başlaması için bir önkoşul değil ancak Türkiye’nin Rumları tanımaması halinde müzakerelerin başlamasında birtakım sorunların çıkabileceği belirtiliyor. 
     Kıbrıs Rum Kesimi ise, protokol imzalanmadan konu ile ilgili detaylı bir tartışmaya girmeyeceğini açıkladı. 
     
</TEXT>
</DOC>
