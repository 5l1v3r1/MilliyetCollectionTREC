<DOC>
<DOCNO> 365479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sontur28.html </URL>
<DATE> 2005/07/29/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Doğumevinde skandal 
</HEADLINE>
<TEXT>

     Coşkun YAMAN BALIKESİR, DHA 

      BALIKESİR Doğum ve Çocukevi skandala sahne oldu. Normal doğumla dünyaya gelen erkek bebeğin göbek bağıyla birlikte sol el serçe parmağı ikinci boğumdan kesildi. Olay büyük şaşkınlık ve üzüntü yaratırken, doğumu gerçekleştiren ve göbek bağıyla birlikte parmağı da kesen ebe hakkında soruşturma açıldı. 
     Pazarcılık yapan 23 yaşındaki Ahmet Aldemir'in eşi 22 yaşındaki Nurşen Aldemir, dün saat 17.30'da doğumevinde ilk bebeğini dünyaya getirdi. Ancak doğumu gerçekleştiren ebe, anne ile bebeği ayırırken, yanlışlıkla kordonla birlikte küçük bebeğin sol el serçe parmağını ikinci boğumdan kesti. Parmağın kesildiği anlaşılınca Devlet Hastanesi Ortopedi Uzmanı Doktor Ruşen Özel doğumevine çağrıldı. Ancak Özel'in çabası parmağı kurtarmaya yetmedi. 
     1.5 yıllık evli olan genç çift olaydan sonra büyük şok yaşadı. Henüz bebeğe adını bile koyamadıklarını söyleyen baba Ahmet Aldemir, Böyle yanlışlık olur mu '' diye görevlilere tepki gösterirken, avukatları aracılığıyla görevliler hakkında Cumhuriyet Savcılığı'na suç duyurusunda bulunacağını, gerekirse dava açacağını söyledi. 
     Balıkesir Doğum ve Çocukevi Başhekimi Jinekolog Operator Dr. Atasev İmer, 33 yıllık hekim olduğunu belirtirken, Bugüne kadar ne böyle bir olay duydum ne de gördüm. Doğumlarda çeşitli komplikasyonlar olabilir ama bu trafik kazası gibi bir şey. Buna doğum kazası denebilir. Sorumlu bir kişi. Ama başhekim olarak ben de sorumlu sayılırım. Doğumu gerçekleştiren tüm ekip hakkında soruşturma açtık. Serçe parmağı kesen ebe de bugün ifadesini verdi. Anne ile bebeği ayırmak için kordonu keserken, bebeğin hareket ettiğini, elinin de kordona dolaştığını söyledi. Soruşturma sonunda gerekli işlemler yapılacak'' dedi. 
     Başhekim İmer, Parmağın dikilebilmesi için İzmir Dokuz Eylül ve Ege Üniversitesi mikro cerrahi yetkilileri ile görüştük. Ancak hayati tehlike olmadığı için müdahaleye gerek görülmedi. Yeni doğan bir bebeğe mikro cerrahi uygulanamayacağını söylediler'' dedi. 
     İl Sağlık Müdürü Süleyman Baysal, bir şube müdürü ve bir kadın doğum uzmanından oluşan bir komisyon kurulduğunu ve geniş kapsamlı soruşturmanın başlatıldığını açıkladı. Ebenin adı ise açıklanmadı. 
     1 Temmuz'da da Balıkesir Devlet Hastanesi'ne kırık kolu ile gelen 12 yaşındaki Uğur Mumcu Demir'in kolu yanlış tedavi sonucu gazlı kangren olmuş ve sol eli kesilmişti. 
     
</TEXT>
</DOC>
