<DOC>
<DOCNO> 394210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sontur47.html </URL>
<DATE> 2005/11/11/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
Atatürk'ün sanata verdiği önem bir kez daha vurgulandı 
</HEADLINE>
<TEXT>

     Cumhurbaşkanı Ahmet Necdet Sezer, bilimsel gelişmeden, sanattan ve kültürden yoksun ulusların, ekonomik yönden zengin olsalar da duygu ve düşünce yoksulluğundan hiçbir zaman kurtulamayacaklarını belirterek, ''Atatürk, ulusunu çağdaş uygarlık düzeyine ulaştıracak devrimleri gerçekleştirirken, ulusal birliğin oluşmasına ve sürekli kılınmasına katkıda bulunan bilim, kültür ve sanat olgusunu gözardı etmemiş, bilime, sanata, bilim insanına ve sanatçıya ayrı bir önem vermiştir'' dedi. 
     2005 yılı Cumhurbaşkanlığı Kültür ve Sanat Büyük Ödülleri, Çankaya Köşkü'nde düzenlenen törenle verildi. 
     Törende, ödüllerin verilme gerekçesiyle bunları alanların özgeçmişleri, çalışmaları ve etkinlikleri okunduktan sonra Sezer bir konuşma yaptı. 
     Cumhurbaşkanı Sezer, konuşmasına ''Cumhurbaşkanlığı Kültür ve Sanat Büyük Ödülü dağıtım töreninde, Atatürk ilke ve devrimlerinin savunuculuğunu yapan sizlerle birlikte olmaktan duyduğum mutluluğu öncelikle belirtmek istiyorum'' diye başladı. 
     Sezer, ulusların, ekonomik zenginliklerinin ötesinde, bilim, kültür ve sanat gibi değerleriyle varlık gösterdiklerinde çağdaş dünyayla bütünleşebileceklerini, gelişip saygınlık kazanabileceklerini söyledi. 
     Bu nedenle, bir ülkenin bilim üreterek, insanlığın ilerlemesine katkısının yanısıra, kültür ve sanatın evrensel anlatım olanaklarını kullanmadaki başarısının da çağdaş uygarlık düzeyine ulaşmasındaki temel ölçütler olduğunu kaydeden Sezer, şunları söyledi 
     ''Bilimsel gelişmeden, sanattan ve kültürden yoksun uluslar, ekonomik yönden zengin olsalar da duygu ve düşünce yoksulluğundan hiçbir zaman kurtulamazlar. 
     Bilimin, kültür ve sanatın herhangi bir dalındaki başarı, bir ülkeye ilişkin olumsuz kanıları ortadan kaldırabilmekte, uluslararası alandaki konumunu güçlendiren bir etki yaratabilmektedir. 
     Bugün, bilimin, kültürün ve sanatın devingen ve geliştirici yönünün ortaya çıkarılmasına olanak veren, etkin bilim, kültür-sanat politikası benimseyen, kültür ve etik düzeyi yüksek, kişilikli bireyleriyle, uygarlığın gelişiminde belirleyici olan ülkeler, diğerleri için örnek oluşturmaktadır. 
     Bilim, kültür ve sanat insanları, insanlığı ilgilendiren sorunlara çözüm arayışlarını durmaksızın sürdüren, kimi yeni kavram ve öncü düşüncelerle kitleleri peşinden sürükleyen saygın kişiliklerdir. 
     Yaşamlarını, bilim, kültür ve sanata adayan insanlar, ortak duygu, düşünce ve bağları güçlendirmekte, köklü değişimlerin kapılarını aralayarak, toplumları aydınlatmakta, bireyleri sorunlara duyarlı kitleler durumuna getirmektedir.'' 
     
     ATATÜRK'ÜN EN BÜYÜK AMACI 
     Yüce Atatürk'ün en büyük amacının, büyük emek ve kararlılıkla kurulan Türkiye Cumhuriyeti'nin uyum sürecini çok hızlı ve başarıyla gerçekleştirerek, güçlü ve gelişmiş demokratik ülkeler topluluğu içinde hak ettiği yerini alması olduğunu ifade eden Sezer, ''Atatürk, Ulusu'nu çağdaş uygarlık düzeyine ulaştıracak devrimleri gerçekleştirirken, ulusal birliğin oluşmasına ve sürekli kılınmasına katkıda bulunan bilim, kültür ve sanat olgusunu göz ardı etmemiş, bilime, sanata, bilim insanına ve sanatçıya ayrı bir önem vermiştir'' diye konuştu. 
     Bilimin ve aklın egemenliği, kültür ve sanatın yeni Türkiye'nin temellerini oluşturduğunu kaydeden Sezer, bilim insanları ve sanatçıların toplum içinde saygın yer edindiklerini ve onurlandırıldıklarını söyledi. 
     Türkiye'nin aydınlık yüzünü tüm dünyaya tanıtan, çağdaş sanatın gelişmesi ve yetkin örneklerinin üretildiği kültür kurumlarının, Atatürk'ün eseri olduğunu vurgulayan Sezer ''Bugün kimi sanat dallarında sesimizi duyurabiliyorsak, kimi sanatçılarımız ve eserleri dünyada tanınıyor ve ödüllendiriliyorsa, bu sanata ve sanatçıya verilen emeklerin yerini bulduğunu göstermektedir'' dedi. 
     Cumhurbaşkanı Sezer, toplumsal gelişim ve evrensel bütünleşmenin bilim, kültür ve sanat gibi değerlerden bağımsız olamayacağını eylem ve söylemleriyle dile getiren Atatürk'ün yaşamı, bilgisi, hoşgörüsü, barışçılığı ve geleceği aydınlatan özgün görüşleriyle Ulusa örnek olduğunu belirtti. 
     Sezer, ''Bizler, Cumhurbaşkanlığı Kültür ve Sanat Büyük Ödülü'yle, toplumların daha mutlu bir dünyada, daha insanca yaşaması özlemini gerçeğe dönüştürmek için bilgisini, birikimini, yeteneğini, yaratıcılığını kullanarak, insanlığa ışık tutan bilim, kültür ve sanat insanlarımıza Türk Ulusu adına gönül borcumuzu sunmak istiyoruz'' diye konuştu. 
     Ödül değerlendirme kurulunun aylar süren bir çalışma sonucu bir öneri listesi hazırladığını bildiren Sezer, ödül verilecek isimlerin bilim, kültür ve sanat alanındaki özgün yapıtları ve çalışmalarıyla ulusal ve uluslararası alanda beğeni topladıklarını belirtti. 
     Sezer, ödül almaya hak kazanan, bilimsel çalışmalarıyla kültürel gelişime yön veren tarihçi Prof. Dr. Halil İnalcık, edebiyatçı Oktay Akbal, ressam Ferruh Başağa, fotoğraf sanatçısı Ara Güler ve Sevda-Cenap And Müzik Vakfı'nın, Türk kültürünün, biliminin, sanatının ve yazınının seçkin isimleri olduklarını söyledi. 
     
     SANATSAL DUYARLILIĞIN KAZANILMASI... 
     Bilim, kültür ve sanat insanlarına duyduğu saygıyı dile getiren Sezer, insan yaşamının uyum ve denge içinde kurulabilmesinde sanatsal duyarlılığın kazanılmasının büyük önem taşıdığına işaret etti. 
     Cumhurbaşkanı Sezer, kültür ve sanatla ilişki içinde olmanın, bireyin kendisini tanımasına, kişiliğini geliştirmesine ve kendini gerçekleştirmesine yardımcı olduğu gibi, ortak duygu ve düşünceler oluşturarak, paylaşımı güçlendirdiğini, bireylerin birbirine karşı anlayışlı, hoşgörülü, saygılı olmasına ortam hazırladığını söyledi. 
     Sanatın, tarihin her döneminde vazgeçilmez olduğunu vurgulayan Sezer, şunları kaydetti 
     ''İnsan olmanın, yaşamanın, gelişmenin, hep ileri ve aydınlığa yürümenin en anlamlı göstergelerinden sayılan sanatla toplumlar güç kazanmış, zorlukların üstesinden gelmeyi başarmıştır. 
     Toplumsal coşku yaratarak, bireylerin işine uğraşına renk katan kültür ve sanat, sorgulayan, eleştiren, bağnazlıktan uzak, gerçeğe ulaşma arayışını sürdüren, değiştirmeye, dönüştürmeye hazır bireylerden kurulu toplumun oluşumuna katkıda bulunmaktadır. 
     Gençlerimizin, özgüveni yüksek, olgun bireylere dönüşmelerinde kültür ve sanatın en etkin araç ve yöntemlerden olduğuna inanıyor, sanatı ve sanatçıyı yürekten destekliyoruz. 
     İnsanlığın, insanı yüce kılan erdemlerden uzaklaşmaya başladığı, her şeyin bozulma ve yozlaşmaya eğilimli olduğu günümüzde, sanatçılarımıza her zamankinden daha çok gereksinim duyuyoruz.'' Bireysel ve kurumsal düzeyde bilim, kültür ve sanatın desteklenmesinin önemine de işaret eden Sezer, yaratıcılıkları, yetenekleri, bilgi ve beğeni düzeyleri yüksek, bilim, kültür ve sanat insanlarının ürettikleri yapıtların, kendilerini olduğu kadar gelecek kuşakları da etkileyeceğini söyledi. 
     
     ''TÜRKİYE HERŞEYİNİ KAYBEDER'' 
     Törende daha sonra, Cumhurbaşkanı Sezer, tarihçi Prof. Dr. Halil İnalcık, ressam Ferruh Başağa, edebiyatçı Oktay Akbal adına eşi Ayla Akbal, fotoğraf sanatçısı Ara Güler ve Sevda-Cenap And Müzik Vakfı adına da Elif Başman'a madalya ve ödüllerini verdi. 
     İnalcık, yaptığı teşekkür konuşmasında, Atatürk Türkiye'sinin bütün olumsuz koşullara rağmen 82 yıl sonra dünyanın sayılı devletleri arasına girdiğini ifade ederek, dünya politikası ve ekonomisinde ağırlığını hissettirdiğini söyledi. 
     Bazı iç ve dış gelişmeler sonucu Türkiye'nin bugün bir geçit noktasına geldiğini kaydeden İnalcık, içte ve dışta ağır sorunlar karşısında olunduğunu söyledi. 
     Bir yabancı bilim adamının ''Türkiye'yi dünyada kültürce bölünmüş ve parçalanmış'' milletler arasına koyduğunu belirten İnalcık, Türkiye'nin 1919 ve 1923'deki gibi, bu geçiş döneminden her zamandan daha güçlü olarak çıkacağını söyledi. İnalcık, ''Herşey vatanseverliğe, birlik ve beraberlik azmine bağlıdır. Başarı, kültür ve siyasette tabii olan karşı görüşleri temsil edenlerin, ayrılığı keskin, uzlaşmaz bir hale getirerek memleketin temel istikrarını bozmaktan kaçınmalarıyla mümkündür. İstikrarsızlık, uzlaşmazlık yeniden bir ekonomik bunalım ile sonuçlanırsa Türkiye herşeyi kaybeder'' diye konuştu. 
     Diğer ödül alanlar da konuşmalarında teşekkür etti. 
     Törenin ardından bir resepsiyon verildi. 
     Törene, Anayasa Mahkemesi Başkanı Tülay Tuğcu, Genelkurmay Başkanı Orgeneral Hilmi Özkök, CHP Genel Başkanı Deniz Baykal, Devlet Bakanı ve Başbakan Yardımcısı Abdullatif Şener, yüksek yargı organlarının başkanları, Devlet Bakanı Beşir Atalay, Adalet Bakanı Cemil Çiçek, İçişleri Bakanı Abdulkadir Aksu, Çalışma ve Sosyal Güvenlik Bakanı Murat Başesgioğlu, Ulaştırma Bakanı Binali Yıldırım, kuvvet komutanları, ANAVATAN Genel Başkanı Erkan Mumcu, YÖK Başkanı Prof. Dr. Erdoğan Teziç ile çok sayıda davetli katıldı. 
     
</TEXT>
</DOC>
