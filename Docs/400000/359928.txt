<DOC>
<DOCNO> 359928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/guncel/axgun01.html </URL>
<DATE> 2005/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Doğayı örnek alıyorum' 
</HEADLINE>
<TEXT>


Ünlü vokal Tori Amos, Milliyet'e konuştu. 4 yıl önce anne olan sanatçı, "Şimdi besleyen ve büyüten bir varlık olarak müzik yapmaya devam ediyorum. Bu konuda kendime doğayı örnek alıyor, Tabiat Ana'yı gözlemliyorum" dedi 

Aslı Onat 

Dün akşam Harbiye Açıkhava Sahnesi'nde Türkiye'deki ilk konserini Emirates firmasının sponsorluğunda veren Tori Amos, konseri öncesinde Milliyet'e konuştu. 
Günümüzün en önemli kadın müzisyenleri ve şarkı yazarlarının başında gelen Tori Amos ile tanışmak, kesinlikle büyülü bir deneyim. Kendisiyle oturup yüz yüze konuştuğunuzda, hem maddi hem de manevi güzelliğine hayran kalıyorsunuz. En basit soruyu bile yoğun ve felsefi bir bakış açısıyla yanıtlıyor. Ölçülü ama samimi ve kibar aynı zamanda... 

Siz dünyanın en çok turne düzenleyen sanatçılarından birisiniz. Kızınızın 2001 yılındaki doğumundan sonra turneye çıkmak size zor geldi mi 
Aslına bakarsanız eskiden zamanımı nasıl harcıyormuşum bilmiyorum. Artık kızımla birlikte turneye çıkıyorum. Belki çok fazla uyumuyorum ama sandığımdan çok daha fazla enerjim olduğunu hissediyorum. Şimdi besleyen ve büyüten bir varlık olarak müzik yapmaya devam ediyorum. 'Annelik' kelimesini kullanmayı tercih etmiyorum çünkü fiziksel olarak anne olmasanız da bir çocuğu besleyip büyütebilirsiniz. Bu konuda da kendime doğayı örnek alıyor Tabiat Ana'yı gözlemliyorum. 

'Bakış açıları dar' 
11 Eylül olaylarından sonra bu olayın etkisiyle "Scarlet's Letter" albümünü yapmıştınız. Londra'daki patlamalar size neler hissettirdi 
İslamla terörün eşdeğer tutulması üzücü. ABD'de güçlü bir muhafazakar kesim var biliyorsunuz. Kötü insanlar değiller ama bakış açıları dar. Koyu bir Hıristiyan olmak dünyada hiç iyi Müslümanın olmadığını düşünmek anlamına gelmemeli. Dünya liderleri özgürlük gibi kelimeleri kullanıp peygamberlerin sözlerini kendilerince yorumlayarak, insanlar için birtakım resimler oluşturuyorlar. 

"Muhammad My Friend" Arkadaşım Muhammed adlı bir parçanız da var. Muhafazak r Hıristiyan bir ailede büyümenize rağmen kendinizi diğer dinlere de yakın hissediyorsunuz. 
Bir rahibin kızı olduğum için o sistemi biliyorum ve anlıyorum. Bu yüzden de bir sorumluluğum olduğunu düşünüyorum. İsa ve Muhammed gibi büyük peygamberler kendi ideolojilerinin promosyonunu yapmak isteyenlerce 'kaçırılmıştır' diye düşünüyorum. 

4500 kişi Açıkhava'ya akın etti 

HÜSEYİN ÖZDEMİR 
12. Uluslararası İstanbul Caz Festivali kapsamında dün Harbiye Açıkhava Tiyatrosu'nda hayranlarıyla buluşan Tori Amos, dinleyenleri büyüledi. Amos için 4500 kişi dün gece Açıkhava'ya akın ederek merdiven boşluklarını bile doldurdu. 2.5 saat sahnede kalan Amos, jest ve mimikleriyle desteklediği estetik performansı ve güçlü yorumuyla dinleyicilere müzik ziyafeti sundu. Amos, en çok alkışı da ünlü şarkısı "Me and a gun"la aldı. John Lennon'un "Imagine"ı yorumlayarak konseri izlemeye gelen binlerce insana sürpriz yapan Amos, eski ve yeni şarkılarını da seslendirdi. 


</TEXT>
</DOC>
