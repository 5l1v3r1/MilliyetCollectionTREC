<DOC>
<DOCNO> 372505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sonsiy18.html </URL>
<DATE> 2005/08/24/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Gül, Ermeni konferansına katılmayabilir 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül'ün, Boğaziçi Üniversitesi tarafından düzenlenecek olan ''İmparatorluğun Çöküş Döneminde Osmanlı Ermenileri'' başlıklı konferansa prensip olarak katılabileceğini ilettiği, ancak aynı tarihlerde BM Genel Kurulu çalışmaları için New York'ta bulunacak olması öngörüldüğünden buna katılamayabileceği bildirildi. 
     Dışişleri Bakanlığı Sözcüsü Namık Tan, haftalık basın toplantısında konuya ilişkin soru üzerine, Gül'e konunun bir ay kadar önce iletildiğini söyleyerek, Gül'ün de ''programı müsait olduğu takdirde prensip olarak geniş katılımlı böyle bir toplantıya katılabileceğini'' ilettiğini kaydetti. 
     Konferans davetiyesinin Dışişleri Bakanlığı'nın eline bugün geçtiğini ifade eden Tan, ''bu nedenle Gül'ün konferansa aynı tarihlerde New York'ta bulunacak olması nedeniyle katılamayabileceğini, ancak programının müsait olması durumunda konferansın sonuna katılmasının söz konusu olabileceğini'' bildirdi. 
     ''İmparatorluğun Çöküş Döneminde Osmanlı Ermenileri' başlıklı konferansın, 23-25 Eylül 2005 tarihlerinde Boğaziçi Üniversitesi'nde yapılması planlanıyor. 
     
     GÜL KONFERANS İÇİN NE DÜŞÜNÜYOR 

     Dışişleri Bakanı ve Başbakan Yardımcısı Abdullah Gül, düzenlenecek toplantıları, "tez ve yaklaşımlarını yurt içinde ve yurt dışında anlatmak için bir fırsat olarak gördüğünü" belirtti. 
     Dışişleri Bakanlığı Sözcüsü Namık Tan, haftalık basın toplantısında bir soru üzerine, Gül'e konunun bir ay önce iletildiğini, Gül'ün de yanıt olarak, "programı müsait olduğu takdirde prensip olarak geniş katılımlı böyle bir toplantıya katılabileceğini" belirttiğini söyledi. 
     Gül'ün aynı tarihlerde New York'ta bulunacak olması nedeniyle konferansın açılışına katılamayabileceğini ifade eden Tan, Gül'ün konuya ilişkin görüşlerini gazetecilere aktardı. 
     Dışişleri Bakanı Gül'ün konuya ilişkin görüşleri şöyle 
     "Toplantıya davet konusu bana iletildiğinde, programım uygun olursa geniş katılımlı böyle bir konferansa prensip olarak katılabileceğimi bildirdim. Bu tür toplantıları tezlerimizi ve yaklaşımımızı yurt içinde ve yurt dışında anlatmak için bir fırsat olarak görüyorum. Bu konuda her platformu, her fırsatı kullanmalıyız. Suskun kalmamalıyız. Tezlerimizi ve görüşlerimizi her ortamda, her platformda başımız dik şekilde anlatmaktan geri durmayacağız. Bu çerçevede herhangi bir çekinmemiz veya kompleksimiz yok. Sanki suçluymuşuz gibi kaçmanın bir manası olmadığına inanıyorum. 
     Bu konuda hiçbir zaman katılmadığım ve bazılarını maksatlı bulduğum bazı aykırı fikirler sanki ilk defa söyleniyormuş gibi bir hava yaratılmak isteniyor. Bu fikirlerin sahipleri TV ve gazetelerde yıllardır söyleyecekleri ne varsa zaten söylediler. Önemli olan, bizim tarihi gerçekleri ve Türkiye üzerinde oynanan oyunları açık ve net şekilde içeride ve dışarıda konuşmamızdır. Bu bakımdan hükümet ve bakanlık olarak bundan böyle daha aktif olacağız. Yeni nesillerin kafasının temelsiz kuşkularla doldurulmasına müsaade etmeyeceğiz." 
     
</TEXT>
</DOC>
