<DOC>
<DOCNO> 352233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sonsiy06.html </URL>
<DATE> 2005/06/15/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
MEB'de üst düzey bürokratların "hapis" sıkıntısı 
</HEADLINE>
<TEXT>

     Milli Eğitim Bakanlığı’nda, Bakan Hüseyin Çelik’ten sonra en yetkili iki kişi konumundaki Müsteşar Necat Birinci ile Talim ve Terbiye Kurulu TTK Başkanı Ziya Selçuk’un "hapis" cezası istemiyle yargılanmaları Bakanlık’ta sıkıntı yarattı. 
     Milli Eğitim Bakanlığı’na üniversiteden gelerek yetki açısından bakandan sonra gelen üst düzey iki koltuğa oturan Prof.Dr. Necat Birinci ile Prof.Dr. Ziya Selçuk, yargıdaki davaları nedeniyle sıkıntılı günler yaşıyor. Müsteşar Birinci ile Talim ve Terbiye Kurulu Başkanı Selçuk’un, idari işlemleri nedeniyle hapis cezalarıyla yargılanmaları sürerken, Birinci’nin davasında karar aşamasına gelindi. 
     
     BİRİNCİ’NİN KADERİ 30 HAZİRAN’DA ÇİZİLECEK 
     Bakanlık Personel Genel Müdürlüğü’nde şube müdürü olan Şinasi Okur, AKP iktidarıyla birlikte görevinden alınarak öğretmen olarak atanmıştı. Ardından idari yargıda açtığı davanın lehine sonuçlanmasına karşın Birinci’nin bu kararı yerine getirmemesi üzerine suç duyrusunda bulunmuştu. Suç duyrusu üzerine Yargıtay Cumhuriyet Başsavcısı Nuri Ok imzasıyla hazırlanan iddianamede, Birinci’nin "yargı kararını etkisiz hale getirdiği" gerekçesiyle cezalandırılması istenmişti. Birinci’nin 10 Haziran 2005 tarihinde görülen son duruşmasında Yargıtay Cumhuriyet Savcısı Zafer Ediş, esas hakkındaki görüşünde, suçun sübuta erdiğini belirterek, Birinci’nin TCK’nın 228’nci maddesine göre 6 aydan 3 yılı kadar hapisle cezalandırılmasını istemişti. Birinci’nin kaderini de çizecek olan karar duruşması 30 Haziran 2005 tarihinde görülecek. 
     
     SELÇUK DA 3 YILLA YARGILANIYOR 
     Talim ve Terbiye Kurulu Başkanı Ziya Selçuk ise Ankara 26’nci Asliye Hukuk Mahkemesi’nde 3 yıl hapis istemiyle 
     yargılanacak. Asliye Ceza Mahkemesi’nde 20 Temmuz 2005 tarihinde başlayacak olan davada, Selçuk ile 6 bürokrat "görevi kötüye kullanmı" suçundan hakim karşısına çıkacak. TTK Başkanlığı’nın 2004 yılında "yabancı dille eğitim yapan liselerde ders kitabı yerine yabancı yayınevlerine ait kitap, CD ve kasetlerden oluşan 40 eğitim aracına mevzuatça belirlenen inceleme yöntemi ve inceleme sürelerine aykırı davranılarak uygunluk kararı verildiği" iddiasıyla yargılanacak olan Selçuk’un, 1 yıldan 3 yıla kadar hapsi isteniyor. Öte yandan Birinci ve Selçuk davaları nedeniyle "sıkıntılı" günler geçirirken, iki dava Bakanlık bürokratları tarafından da yakından takip ediliyor. 
     
</TEXT>
</DOC>
