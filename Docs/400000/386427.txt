<DOC>
<DOCNO> 386427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sonspo19.html </URL>
<DATE> 2005/10/13/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Beşiktaş'ta Okan ile Gökhan, Kayserispor karşılaşmasında yok 
</HEADLINE>
<TEXT>

     Turkcell Süper Ligi'nde Kayserispor ile yapacağı maçın hazırlıklarını sürdüren Beşiktaş'ta, milli takımdan sakat dönen Okan Buruk ile Gökhan Zan'ın bu maçta oynayamayacakları, sakatlığı geçen Kleberson'un ise forma giyebileceği açıklandı. 
     Bugün MR'ı çekilen her iki futbolcunun da Kayserispor maçında oynayamayacakları, sakatlığı bulunan Sergen ile birlikte Bolton Wanderers ile yapılacak UEFA Kupası maçına yetiştirilmelerine çalışılacağı bildirildi. 
     Özel izinli olarak gittiği ülkesinde kendisine verilen program dahilinde çalışırken ayak bileğinden sakatlanan Brezilyalı Kleberson ise bu akşamki antrenmanda takımla birlikte çalıştı. Kleberson, sakatlığı geçen Youla ile birlikte Kayserispor maçında oynayabilecek. 
     
     AKŞAM ANTRENMANI 
     Beşiktaş, Kayserispor maçının hazırlıklarını bu akşam yaptığı idmanla sürdürdü. 
     BJK Nevzat Demir Tesisleri'ndeki antrenmanda Sergen Yalçın, fizyoterapist eşliğinde koşu yaptı. Milli takımdan dönen Tümer Metin ve İbrahim Toraman ise takımdan ayrı koştu. 
     Antrenmana ısınma hareketleriyle başlayıp, daha sonra kondisyon ağırlıklı çalışma yapan siyah-beyazlılar, çift kale maçla antrenmanı tamamladı. 
     Beşiktaş, Kayserispor maçı hazırlıklarını yarın akşam yapacağı antrenmanla sürdürecek. 
     
</TEXT>
</DOC>
