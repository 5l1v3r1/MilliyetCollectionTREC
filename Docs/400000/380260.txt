<DOC>
<DOCNO> 380260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/soneko31.html </URL>
<DATE> 2005/09/21/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Çin, çokuluslu şirketlerin en önemli kar merkezi haline geliyor... 
</HEADLINE>
<TEXT>

     Çokuluslu şirketlerin karlarının önemli bir kısmını, Çin pazarında gerçekleştirdiği bildirildi. 
     Şinhua ajansının bildirdiğine göre, Çin'de faaliyet gösteren Amerikan şirketlerinden yüzde 67'si, 2004 yılını ''çok karlı ya da karlı'' geçirdiklerini belirtti. 
     Çin'deki ABD'li şirketlerle yapılan ankette katılımcıların yüzde 92'si de, gerçekleştirilen reformların yatırım ortamını iyileştirdiğini ve önümüzdeki 5 yılda beklentilerinin ''iyimser'' ya da ''şüpheci iyimser'' olduğunu ifade etti. 
     Dünyanın en büyük 500 çokuluslu şirketinden 450'den fazlasının Çin'de faaliyet gösterdiği ve karlarının önemli bir kısmını burada gerçekleştiriyor. 
     Cep telefonu üreticisi Nokia'nın 2003 yılında 2 milyar 13 milyon avro olan Çin'deki satışları geçen yıl 2.66 milyar avroya yükselirken, aynı dönemde ABD'de 4.475 milyar avro olan satışları 3.416 milyar avroya indi. 
     Aynı şekilde Çin pazarına girdikten sonra önemli bir başarı kazanan diğer bir cep telefonu üreticisi Motorola'nın da bu sayede dünyadaki pazar payını yükselttiği kaydediliyor. 
     Çin'de temmuz ayı sonu itibariyle 368 milyon cep telefonu abonesi bulunuyor. Bu kadar büyük pazarda TCL, Bird, Amoi ve Konka gibi yerli üreticilerin satışları hızla gerilerken, kazanan Nokia, Motorola, Samsung ve SonyEriccson gibi çokuluslu şirketler oluyor. 
     
     OTOMOTİV DEVLERİNİN REKABET ALANI 
     Çin, cep telefonu üreticileri gibi otomobil şirketlerinin de en önemli kar merkezi haline geliyor. Dünyanın en büyük otomobil üreticisi General Motors'un 2004 yılı karının 4'te 1'i Çin'den geldi. Çin ayrıca ABD'nin ardından General Motors'un en çok satış yaptığı ikinci pazar konumuna yükseldi. 
     General Motors'un Çin Başkanı Kevin E. Wale, ''Çin, ihracata dayalı büyümesiyle Avrupa'ya benziyor. Fakat buradaki pazar Avrupa'ya kıyasla 5 kat hızlı büyüyor'' diyor. 
     General Motors, bu yılın ilk yarısında, geçen yılın aynı dönemine göne Çin'deki satışlarını yüzde 19 artırarak 309 bin adete yükseltti. Şirket yılın tamamında ise satışlarının yüzde 20 artmasını bekliyor. 
     Çin'de güçlü olan bir diğer otomotiv üreticisi Volkswagen ise pazar liderliğini kaptırma tehlikesiyle karşı karşıya bulunuyor. 2005 yılında Çin pazarında 680 bin adetlik satış yapmayı hedefleyen Volkswagen'in önümüzdeki yıl General Motors'a geçilebileceği belirtiliyor. 
     Hızlı büyüyen Çin pazarında daha güçlü bir yer edinmek isteyen Toyota, Honda ve Ford gibi üreticiler de, milyarlarca dolarlık yatırımlarıyla rekabet avantajı elde etmeye çalışıyorlar. 
     Çin, yıllardır yerli şirketleri korumak istediğini gösterse de, Dünya Ticaret Örgütü'ne üye olduğu için adım adım bütün sektörleri rekabete açması gerekiyor. 
     Uluslararası şirketler açısından Çin'in diğer cazip sektörleri arasında lojistik, enerji, bankacılık ve sigorta gösteriliyor. 
     
</TEXT>
</DOC>
