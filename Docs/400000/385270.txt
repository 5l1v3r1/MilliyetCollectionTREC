<DOC>
<DOCNO> 385270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/son/soneko14.html </URL>
<DATE> 2005/10/09/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Ramazan'da balığa talep arttı... 
</HEADLINE>
<TEXT>

     Balık avlanma yasağının kalkmasıyla birlikte alışveriş merkezlerinin vitrinlerini süsleyen farklı türdeki balıklara ilgi, Ramazan ayının gelmesiyle birlikte arttı. 
     Alınan bilgiye göre, avlanma yasağının kalkmasının ardından farklı türlerdeki balıklar, alışveriş merkezlerinin balık reyonlarında tüketicinin beğenisine sunuluyor. 
     Özellikle ulaşım ve muhafaza güçlüğü nedeniyle kış aylarının dışında balık ürünlerinin reyonlarda fazla yer bulamadığı Konya'da vatandaşlar, Ramazan ayının gelmesiyle birlikte iftar sofralarında farklı bir lezzet için balığa daha fazla ilgi gösteriyor. 
     Konya'daki bir alışveriş merkezinin yetkilileri, Ramazan ayının girmesiyle birlikte gıda ürünlerinde ortaya çıkan talep artışının balık satışlarında da görüldüğünü kaydetti. 
     Balığın bol olmasına bağlı olarak 4.99 YTL'den 15 YTL'ye kadar değişen fiyattan satışa sunulan balıkların, fiyatına göre farklı gelir grubundaki vatandaşlar için alternatif olduğunu ifade eden yetkililer, ''Karadeniz barbunu 15, ithal somon balığı 13.99, çipura 12.99, deniz levreği 11.99, çinekop 9, Akdeniz barbunu 7.99, somon 7.45, alabalık 5.99, uskumru 5.99, kefal 5.99 ve ithal palamut ise 4.99 YTL'den satışa sunuluyor'' dedi. 
     Yetkililer daha çok ucuz olması nedeniyle palamut, alabalık ve çinekopun talep gördüğünü sözlerine ekledi. 
     
</TEXT>
</DOC>
