<DOC>
<DOCNO> 394979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/siyaset/axsiy02.html </URL>
<DATE> 2005/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Güllüce'nin sessiz rövanşı 
</HEADLINE>
<TEXT>


Kadir Topbaş'ın 'başkan vekili' unvanını kaldırdığı İdris Güllüce, AKP'lilerin oylarıyla Belediye Meclisi'ne 1. Başkan Vekili seçildi 

MEHMET DEMİRKAYA 


İstanbul Büyükşehir Belediye Başkanı Kadir Topbaş tarafından yapılan operasyonla "başkan vekili" unvanı kaldırılan İdris Güllüce, Belediye Meclisi'nde büyük çoğunluğu elinde bulunduran AKP grubu tarafından Meclis 1. Başkan Vekili seçildi. 
347 üyeli mecliste 230 üyesi bulunan AKP grubundan Güllüce'ye 210 oy çıktı. AKP grubunun Meclis 2. Başkanvekilliği için aday gösterdiği Ahmet Selamet'e, Güllüce'den 7 oy daha fazla çıkması dikkat çekti. İmar Komisyonu seçiminde ise Topbaş'ın tercihiyle İmar Komisyonu Başkanlığı yaptığı savunulan Tankut Gündoğar'ın yerine AKP grubu Temel Yaz'ı getirdi. 
Belediye meclisindeki seçimleri değerlendiren siyasi çevreler şu yorumu yaptı "Güllüce, meclisin alacağı kararlarda etkinliğini koruyacak. Hüseyin Evliyaoğlu AKP Grup Başkanvekilliğini korudu. Üstelik Topbaş'ın adamı Tankut Gündoğar İmar Komisyonu'nda yer almadı. Bu, operasyonun Ankara'dan döndüğü anlamına gelir. Topbaş'a suni teneffüs yaptırıyorlar." 
Toplantısında CHP grubunun Göztepe Parkı'ne yapılması planlanan caminin bölgeye yakın İSKİ'ye ait araziye yapılması ile ilgili teklif, meclis gündemine dahi alınmadı. 


</TEXT>
</DOC>
