<DOC>
<DOCNO> 393792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sonsiy12.html </URL>
<DATE> 2005/11/10/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Erdoğan Atatürk'ün eseri, daha güçlü adımlarla geleceğe yürüyor 
</HEADLINE>
<TEXT>

     Başbakan Recep Tayyip Erdoğan, "Bugün Gazi Mustafa Kemal’i minnetle anarken ne mutlu ki aynı zamanda muasır medeniyetleri aşma hedefine en çok yaklaştığımız bir döneme girmiş bulunuyoruz" dedi. 
     Başbakan Erdoğan, Türkiye Cumhuriyeti’nin kurucusu Ulu Önder Atatürk’ün 67. ölüm yıldönümü nedeniyle Atatürk Kültür Dil ve Tarih Yüksek Kurumu’nda düzenlenen toplantıya katıldı. 
     Burada yaptığı konuşmada Atatürk’ü "Milli mücadelemizin önderi Cumhuriyetimizin kurucusu, büyük asker ve devlet adamı" olarak tanımlayan Erdoğan, şöyle konuştu 
     "O’nun geride bıraktığı en büyük eser olan Cumhuriyetimiz, bugün çok daha güçlü ve emin adımlarla geleceğe doğru yürümektedir. Cumhuriyeti O’nun işaret ettiği muasır medeniyeti aşma hedefine doğru taşımak inanıyorum ki her bir vatandaşımızın en öncelikli görevidir. 
     67. vefat yıldönümünde bugün Gazi Mustafa Kemal’i minnetle anarken ne mutlu ki aynı zamanda muasır medeniyetlerini aşma hedefine en çok yaklaştığımız bir döneme girmiş bulunuyoruz. Cumhuriyetimiz, bu yolda en önemli merhalelerden birini 3 Ekim’de geride bırakmış, Avrupa Birliği ile katılım müzakerelerini başlatmıştır. 
     Aziz milletimiz, onun önderliğindeki milli mücadele ruhunu koruyarak ilk günkü azim ve kararlığıyla az zamanda çok büyük işler başarmıştır. Demokrasi laiklik ve bağımsızlık temelinde kurulan Cumhuriyetimiz, milletçe refah ve özgürlüğümüzün en büyük teminatıdır. 
     Büyük bir mutlulukla görüyorum ki 7’i den 70’ e bütün vatandaşlarımız bu şuur ve duygu birliğine sahiptir. 
     Şu noktanın altını özellikle çizmek isterim, çok ağır bir bedel karşılığında kazanılan Cumhuriyetin kadrini bilmenin tek yolu onu kuran değerlere sahip çıkmak, o değerleri yüceltmekten geçmektedir. 
     Biz işte bu şuurla Cumhuriyetimize sahip çıkıyoruz. Bağımsız, laik ve demokratik Cumhuriyetimizin değerlerini hayata geçirmek azmi içinde canla başla çalıştık ve şükürler olsun ki bu aziz vatanı muasır medeniyet ufkuna taşıdık." 
     
     "TÜRKİYE BUGÜN GÜVEN VE İSTİKRAR ÜLKESİ" 
     Türkiye’nin bugün bir güven ve istikrar ülkesi olduğunu ifade eden Erdoğan, şöyle devam etti 
     "Türkiye bölgesel ve küresel barışın korunmasında aktif rol alan bir ülkedir. Bu itibarlarda uluslararası camianın saygın ve etkili üyelerinden biri haline gelmiştir. Türkiye dünya kamuoyunda sessiz devrim olarak nitelendirilen büyük bir değişim ve dönüşüm sürecinden geçmektedir. Bu değişim hayatın bütün alanlarında büyük bir hızla ortaya çıkmaktadır. 
     Türkiye yıllarca atıl kalan kapasitesini hararete geçirmiş, insanının o büyük potansiyel ve dinamizmini ortaya çıkarmayı başarmıştır. Son 3 yılda izlenen aktif dış politikanın bir sonucu olarak, ülkemiz büyük bir itibar ve etkinliğe kavuşmuştur. Gazi Mustafa Kemal Atatürk’ün ’Yurtta Sulh Cihanda Sulh’ ilkesi doğrultusunda dünyada giderek tırmanın şiddet çatışma kültürüne karşı medeniyetler ittifakı projesinin öncülüğünü yapar hale gelmiştir. Gazi Mustafa Kemal’i anmanın en iyi yolu O’nun ileri görüşlülüğü, yenilikçi ve akılcı yönleri üzerinde düşünmeye çalışmaktır. Zira aksi takdirde ne dünyayı anlamak ne muasır medeniyet seviyesini yakalamak ne de içeride huzur ve istikrar ortamını korumak mümkün olmayacaktır." "Bizim anlayışımız O’nun ’Millete efendilik yoktur, millete hizmet vardır" anlayışıdır." diyen Başbakan Erdoğan, sözlerini şöyle sürdürdü 
     "Zira onun en büyük eseri olan Cumhuriyet meşruiyetini, milli mücadeleden ve millet iradesinden almaktadır. Cumhuriyetimizi ilelebet yaşatacak olan da yine aynı millet iradesidir, aynı birlik ve beraberlik ruhudur, aynı kardeşlik bağlarıdır. Bu ülkenin bütün bireyleri başka hiçbir özelliklerine bakılmaksızın sadece vatandaş olmaları hasebiyle eşit haklara, eşit fırsatlara ve özgürlüklere sahiptir." Demokrasi ve sosyal bir hukuk devleti olmanın en önemli icabının bu olduğunu vurgulayan Başbakan Erdoğan, şunları söyledi 
     "Cumhuriyetimizin temel değerleri milletimiz için ayrıcı değil, birleştirici, bütünleştirici bir niteliğe sahiptir. Bu niteliklerin korunması hatta daha da güçlendirilmesi için herkes gereken özeni göstermelidir. Türkiye’de adaletin, kalkınmanın huzurun ve barışın kalıcılaşması için ayrılmaz bir bütün olan Cumhuriyet ile demokrasinin temel prensiplerine sıkı sıkıya sarılmak gerekmektedir. 
     Şahsım ve hükümetim adına mutlulukla, gururla söyleyebilirim ki Türkiye, dünyayı hayretlere sevk eden reformlarıyla Gazi Mustafa Kemal Atatürk’ün işaret ettiği medeniyet yolunda hızla ilerlemektedir. Bu önü açık, aydınlık bir yoldur. Bu yolda sarsılmaz bir azimle mükemmel bir gayretle yürümekte kararlıyız." 
     
</TEXT>
</DOC>
