<DOC>
<DOCNO> 357133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sontur45.html </URL>
<DATE> 2005/06/30/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
Sakarya'da tesadüfen yakalanan sahte avukata, 4 ay hapis cezası... 
</HEADLINE>
<TEXT>

     Sakarya’nın Kocaali İlçesi’nde, tesadüfen yakalanan ve 13 yıldır sahte belgelerle avukatlık yaptığı belirlenen Faik Özçırak’a 2 yıl 4 ay hapis ve 12 bin 746 YTL para cezası verildi. 
     Kocaali Asliye Ceza Mahkemesi’nde görülen davanın son duruşmasında savunmasını yapan Özçırak, sahte avukatlığı ailesinin beklentisi nedeniyle yapmak zorunda kaldığını söyledi. 
     Ailesinin kendisini hukuk fakültesi mezunu olarak bildiğini belirten Özçırak, "Aileme gerçeği söyleyemedim. 13 yıldır avukatlık yaptım. Şu an çok kötü durumdayım. Bütün insanların gözünde kötü birisi olarak tanındım ve rezil oldum" dedi. 
     Faik Özçırak’ı 2 yıl 4 ay hapis ve 12 bin 746 YTL para cezasına çarptıran mahkeme, yeni TCK’ya göre temyiz hakkını kullanmak üzere tahliyesine karar verdi. Buna göre, Özçırak 7 gün içinde temyize başvuruda bulunmazsa ceza yürürlüğe girecek ve tekrar tutuklanarak cezaevine konulacak. 
     Sakarya’nın Kocaali İlçesi’nde, jandarmanın silah kaçakçılarına yönelik gerçekleştirdiği, "Köstebek 5" operasyonunda yakalanan Cevat Ö’yü savunmak için Kocaali Adliyesi’nde bir duruşmaya katılan Faik Özçırak, Cumhuriyet Savcısı Ersoy Yüce’nin eski avukatlık sicil numarasını yanlışlıkla kullanınca tesadüfen yakalanmıştı. 
     
</TEXT>
</DOC>
