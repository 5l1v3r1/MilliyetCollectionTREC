<DOC>
<DOCNO> 388308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sonsiy25.html </URL>
<DATE> 2005/10/20/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Dinçer'in avukatı Kitap yayın tarihinde müvekkilim öğretim üyesi değildi 
</HEADLINE>
<TEXT>

     Başbakanlık Müsteşarı Ömer Dinçer’in vekili Avukat Abdurrahman Öz, YÖK tarafından müvekkili hakkında iddia edildiği gibi "İşletme Yönetimi" kitabıyla ilgili değil, "İşletme Yönetimine Giriş" kitabında intihal yaptığı iddiasıyla disiplin soruşturması açıldığını bildirdi. 
     Öz, soruşturmaya konu edilen kitabın Başbakanlık Müsteşarlığı’na atandıktan sonra yayınlandığını ifade ederek, YÖK’ün, müvekkili bu tarihte öğretim üyesi olmadığından disiplin soruşturması yapma yetkisi bulunmadığını savundu. 
     Başbakanlık Müsteşarı Dinçer’in Avukatı Öz, yaptığı yazılı açıklamada, bugün bazı yazılı ve görsel yayın organlarında, müvekkili Dinçer’in akademik unvanının alınacağı, öğretim üyeliğinin sona ereceğine ilişkin haberlere yer verildiğini anımsattı. 
     Yükseköğretim Kurulu’nun YÖK , halen müvekkili hakkında disiplin soruşturması yürüttüğünü belirten Öz, ancak yürütülmekte olan disiplin soruşturmasının, müvekkilinin Yrd. Doç. Dr. Yahya Fidan ile birlikte yazdığı "İşletme Yönetimi" İstanbul-1996 isimli ders kitabında, Prof. Dr. Tamer Koçel’den intihal yapıldığına ilişkin yaklaşık 2 yıldır gündeme getirilen intihal iddiasına yönelik olmadığını kaydetti. Prof. Dr. Koçel’in kitabına yönelik intihal iddiaları üzerine ilgili basın kuruluşları aleyhine manevi tazminat davaları açtıklarını ve davaların halen devam ettiğini hatırlatan Öz, şöyle devam etti 
     "Bu çerçevede, ilgili basın kuruluşları aleyhine açtığımız manevi tazminat davasında mahkeme, bilirkişi incelemesi yaptırmış ve müvekkilin "İşletme Yönetimi" isimli ders kitabında Prof. Dr. 
     Koçel’den intihal yapmadığını tespit etmiştir. 
     Böylelikle müvekkil hakkında yaklaşık 2 yıldır gündemde tutulan intihal iddiasının gerçek olmadığı, intihal iddiasının müvekkilinin halen yürütmekte olduğu Başbakanlık Müsteşarlığı görevinde yıpratma amaçlı olduğu belirgin olarak ortaya çıkmıştır." 
     
     "KİTABINDA İNTİHAL YAPMAMIŞTIR" 
     Dinçer’in avukatı Öz, yarın Yükseköğretim Kurulu’nda sözlü savunmasını yapacakları disiplin soruşturmasının konusunun ise "İşletme Yönetimine Giriş" İstanbul-2003 isimli ders kitabına yönelik intihal iddiası olduğunu belirterek, şunları kaydetti 
     "Bu iddia da ’İşletme Yönetimi’ isimli ders kitabıyla ilgili gerçeğe aykırı intihal haberleri yaparak müvekkili yıpratmak isteyenlerin, yaklaşık 2 yıldır sürdürdükleri intihal iddiaları havada kalınca, varlıklarını sürdürmek için ortaya koydukları ikinci bir intihal iddiasından öte bir şey değildir. 
     Müvekkil soruşturmaya konu ’İşletme Yönetimine Giriş’ isimli ders kitabında intihal yapmamıştır. Müvekkil, bu eserinde intihal yapmadığı gibi söz konusu eser, alanında benzer eserler üzerinde olumlu etki yapmış ve birçok yönüyle kaynak gösterilmiş bir eserdir. 
     Bu noktada bir hususu kamuoyunun dikkatine sunmak istiyoruz. 
     Müvekkil, 20 Ekim 2003 tarihinde müşterek kararnameyle Başbakanlık Müsteşarlığı görevine atanmış olup, bu tarih itibariyle üniversite öğretim üyeliğinden ayrılmıştır. Soruşturmaya konu edilen ’İşletme Yönetimine Giriş’ isimli kitabın 6. baskısı ise 2003 yılı Kasım ayında yayınlanmıştır. Görüleceği üzere soruşturmaya konu kitabın yayınlandığı tarihte müvekkil öğretim üyesi olmayıp, Başbakanlık Müsteşarı’dır. Bu sebeple, soruşturmaya konu kitabın yayınlandığı tarih itibariyle müvekkil öğretim üyesi olmadığından, YÖK’ün müvekkil hakkında disiplin soruşturması yapma yetkisi yoktur. Müvekkil kitabın yayınlandığı tarih itibariyle öğretim üyesi olmadığından YÖK’ün disiplin soruşturmasına konu da olamaz. Soruşturmanın amacının tespiti açısından bu hususu kamuoyunun dikkatine sunuyoruz." Soruşturmaya konu "İşletme Yönetimine Giriş" isimli ders kitabından dolayı YÖK’ün yürüttüğü disiplin soruşturmasının devam ettiğini belirten Öz, "Henüz yazılı savunmamızı dahi vermemişken, 20 Ekim 2005 günlü gazetelerde, müvekkilin soruşturma konusu iddialarla ilgili olarak Yükseköğretim Kurulu’nca suçlu bulunduğu ve öğretim üyeliğinden çıkarılacağı, unvanlarının elinden alınacağı şeklinde haberler yapılması, ön yargılı bir soruşturma yapıldığını da açıkça ortaya koymaktadır" dedi. 
     
     "GAYRİ AHLAKİ" 
     Öz, şunları kaydetti 
     "Diğer taraftan, müvekkil hakkında yürütülen disiplin soruşturmasının Van Yüzüncü Yıl Üniversitesi Rektörü hakkındaki yargı kararıyla ilişkilendirilmesi ve müvekkil hakkındaki soruşturmanın, tutuklama kararının sebebi gibi gösterilmesi ise tam bir hayal ürünü olup, aklın almayacağı bir insafsızlıktır. 
     Müvekkil, tutuklama kararının kendisi hakkındaki soruşturmayla ilişkilendirilmesini bağımsız yargıya müdahale olarak görmektedir. 
     Ayrıca, saygın iki devlet kurumunu basın aracılığıyla karşı karşıya getirme gayretlerini gayri ahlaki bulmaktadır." 
     
</TEXT>
</DOC>
