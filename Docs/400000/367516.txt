<DOC>
<DOCNO> 367516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/siyaset/siy02.html </URL>
<DATE> 2005/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Propaganda da terör sayılacak 
</HEADLINE>
<TEXT>


Genelkurmay'ın da talepte bulunduğu Terörle Mücadele Yasası'nda değişiklik öngören taslağa göre, propaganda yeniden terör suçu sayılabilecek 

GÖKÇER TAHİNCİOĞLU Ankara 


Genelkurmay Başkanlığı'nın da talepleri doğrultusunda, Türk Ceza Kanunu TCK ve Ceza Muhakemeleri Kanunu CMK çerçevesinde yenilenmesi kararlaştırılan Terörle Mücadele Yasası'nın TMY ilk taslağı hazırlandı. Taslakla, propagandanın yeniden terör suçu sayılmasının önü açıldı. 
Adalet Bakanlığı bünyesinde Prof. Dr. Feridun Yenisey başkanlığında oluşturulan komisyon, ABD ile başta İngiltere olmak üzere AB ülkelerinin anti-terör yasalarını inceledi. Eylüle kadar tamamlanması planlanan taslakta yeni bir terör tanımı yapılması görüşü de kabul edildi. Terörle mücadelenin yeni yöntemleri konusunda da belirleyici olacak muhtemel terör tanımının şu şekilde olduğu öğrenildi 
"Terör, siyasi ve ideolojik amaçlarla, bir kişi, grup veya örgüt tarafından, cebir ve şiddete yönlendirici propaganda yapmak veya bu yöntemlerle halkı korkutmak, yıldırmak, baskı altına almak, bir devleti, kurumu veya kuruluşu belli bir yönde karar alma veya tutum takınmaya zorlamak, bir ülkenin anayasal düzenini bozmak veya o ülkede istikrarsızlık yaratmak için işlenen fiillerdir." 

AB istemişti 
AB'ye uyum çerçevesinde 2003'te TMY'de yapılan değişiklikle, propaganda terör suçu olmaktan çıkarıldı. Mevcut TMK'da da terörün yöntemleri, "cebir ve şiddet, baskı, korkutma, yıldırma, sindirme veya tehdit" olarak sıralandı. Yeni terör tanımına göre "propaganda" da bu yöntemlere eklenecek. 
AB, daha önce "propaganda"nın suç olmaktan çıkarılmasını istemişti. 
Terör örgütüne finansman sağlayanların 1 - 5 yıl hapisle cezalandırılması taslağa girerken, terör olaylarıyla ilgili tanıklık yapanların yaşamları boyunca korunmasına yönelik düzenlemeye de yer verildi. 


</TEXT>
</DOC>
