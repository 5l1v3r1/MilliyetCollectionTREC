<DOC>
<DOCNO> 376293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/yasam/ayas.html </URL>
<DATE> 2005/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Evini terk et' operasyonu 
</HEADLINE>
<TEXT>


Katrina'nın hayalet şehre dönüştürdüğü New Orleans'ın hem suyu, hem de halkı boşaltılıyor Sular pompalanmaya başladı. Normal yaşam sürmenin mümkün olmadığı kentte kalmak için h l direnenler var ve onlar da zorla uzaklaştırılıyor 

Yasemin Çongar - Washington 

Katrina Kasırgası'na dayanamayan kanal duvarlarının yıkılması sonucu Pontchartrain Gölü'nün suları altında kalan New Orleans, bir hayalet kent görünümünde. ABD yönetiminin önlem almakta yetersiz kalması ve kurtarma operasyonlarında gecikmesinin bedeli, New Orleans Belediye Başkanı'nın ifadesiyle "Binlerce ölü olacak, hatta bu rakamın 10 bine varması mümkün." Ancak dün akşam itibariyle kentteki resmi ölü sayısı 200'ün biraz üzerindeydi. 

Barajın yarıkları kapandı 
ABD Kara Kuvvetleri'ne bağlı birimler, kanal duvarlarındaki yarıkları önceki gün nihayet kapatmayı başararak kenti kaplayan suları pompalamaya başladılar. Kanal duvarındaki toplam 90 metrelik bir yarık, helikopterlerin taşıdığı, her biri 1400 kiloluk 200 kum torbasıyla dolduruldu. Yetkililer, suyun tamamen pompalanmasının haftalar alabileceğini, 3 aydan önce kurumayacağını bildirdiler. 

Salgın hastalık tehlikesi 
Halen çöp, dışkı ve cesetlerin yüzdüğü sular, salgın hastalık tehlikesi yaratırken, Kara Kuvvetleri sivrisineklere karşı ilaçlama yapmayı planlıyor. 
Kurtarma görevlileri, New Orleans'ta normal bir hayat sürdürmenin artık mümkün olmadığını, uzun süre hiçbir iş imk nının yaratılamayacağını ve temel hizmetin verilemeyeceğini vurgulayarak, kalan herkesin kenti terk etmesi çağrısı yapıyorlar. Buna karşın, yarım milyonluk kent nüfusu içinde yaklaşık 3 bin kişi, ev ve eşyalarının sağlam olduğu gerekçesiyle kentten ayrılmamakta direniyor. Görevliler, bu kişileri zor kullanarak uzaklaştırabilecek. 

Hedefteki bürokrat 
Bush yönetiminin Katrina karşısında atıl kalmasına ilişkin eleştiriler, özellikle Federal Acil Durum Yönetim Ajansı'na FEMA Başkanı Michael Brown'a yöneldi. Brown, kurtarma çalışmalarının aksamasına kenti terk etmeyenlerin neden olduğunu belirterek büyük tepki çekti. 

İran'dan petrol teklifi 
Bu arada İran'ın, ABD'ye 20 milyon varil ham petrol göndermeye hazır olduğu açıklandı. İran Kızılay'ı da kurtarma çalışmalarına katılmaya hazır olduğunu açıkladı. 
Luisiana eyaleti Valisi Kathleen Blanco da, ABD'nin İkinci Dünya Savaşı'ndan sonra Avrupa'ya destek için giriştiği Marşal Planı gibi bir yardım projesinin uygulanmasını istedi. Blanco, "Eyaletimizi yeniden ayağa kaldıracağız" dedi. 

Bush, komisyonun başında 
Kurtarma çabalarında yetersiz kalındığı eleştirilerine hedef olan Başkan Bush, soruşturma komisyonunun bizzat başında bulunacak. Bush, Başkan Yardımcısı Dick Cheney'i de yarın bölgeye gönderecek. 

Travolta'dan 'jet' yardım 

Amerikan sinema dünyasının Sean Penn gibi isimlerinin yanı sıra John Travolta ve eşi Kelly Preston da yardım kervanına katıldı. Deneyimli pilot Travolta, kendi kullandığı uçakla afetzedeler için 5 ton gıda ve 400 doz tetanoz aşısını New Orleans kentine götürdü. 

Büyükelçilik'ten Türkiye'ye teşekkür 

Ankara'daki ABD Büyükelçiliği dün, Türkiye'ye bir teşekkür mesajı yayımladı. Mesajda şu ifadelere yer verildi "ABD Büyükelçiliği, Türk yetkililerine ve Türk halkına, Katrina Kasırgası'nı takip eden günlerde gösterdikleri dayanışma ve ilgiden dolayı duyduğu minnettarlığı ifade etmek ister. Türk liderlerin acımızı paylaşan ve destek içeren açıklamalarını takdirle karşılıyor ve kurtarma çalışmaları için yaptığı cömert yardım teklifinden dolayı Türkiye'ye teşekkür ediyoruz." 


</TEXT>
</DOC>
