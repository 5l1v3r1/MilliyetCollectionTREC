<DOC>
<DOCNO> 372538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sonspo27.html </URL>
<DATE> 2005/08/24/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Kürşat Duymuş, resmen Trabzonspor'da... 
</HEADLINE>
<TEXT>

     Trabzonspor, prensipte anlaştığı Beşiktaş’ın stoper oyuncusu Kürşat Duymuş ile 4 yıllık sözleşme imzaladı. 
     Bu sabah sağlık kontrolünden geçen futbolcu, Mehmet Ali Yılmaz Tesisleri’nde kulüp genel saymanı Yüksel Şimşek’in bulunduğu imza töreninde, kendisini 4 yıllığına bordo-mavili renklere bağlayan sözleşmeye imza attı. 
     Kürşat, imza töreninde yaptığı açıklamada, Beşiktaş’dan gönderilen bir futbolcu olmadığını belirterek, "Bazı problemlerden dolayı Beşiktaş’dan kendi isteğimle ayrıldım. Beşiktaş Kulübü Başkanı Yıldırım Demirören ve diğer yönetici ağabeylerime de yardımlarından dolayı teşekkür ediyorum" dedi. 
     Beşiktaş’da kimseye bir kırgınlığının bulunmadığını ve herkesle vedalaşarak ayrıldığını dile getiren Kürşat, "Trabzonspor da bana göre Beşiktaş kadar büyük bir camia. Transferimde emeği geçen herkese teşekkür ediyorum" diye konuştu. 
     Haksızlığa gelemeyen bir futbolcu olduğunu da kaydeden Kürşat, şöyle konuştu 
     "Kadroda yer almayışımla ilgili değil, bazı nedenlerden dolayı ayrılmak istedim. Çünkü mutsuzdum ve mutsuz olduğum bir yerde başarı sağlayamazdım. Trabzonspor’a huzur bulmak ve başarılı olmak için geldim. Trabzonspor, daha önce forma giydiğim bir kulüp. Buraya tekrar döndüğüm için çok mutluyum." 
     
     KÜRŞAT’IN FUTBOL YAŞAMI 

     Futbola 1992 yılında Şekerspor’un altyapısında başlayan Kürşat, Ankara ekibinin çeşitli yaş kategorilerinde oynadıktan sonra 1996 yılında A takıma yükseldi. 
     1998 yılında Çaykur Rizespor’a transfer olan Kürşat, 2001 sezonunun ilk devresinden sonra Trabzonsporda kiralık olarak forma giymesi dışında 7 yıl yeşil-mavili formayı taşıdı. 
     Çaykur Rizespor forması altında 1 kez A Milli Takım’da oynayan Kürşat, sezon başında Beşiktaş’a transfer olmuştu. 
     Trabzonspor ile 31 Ocak 2001 yılında sözleşme imzalayan Kürşat, yarım sezon forma giydiği bordo-mavili takımda, 1 kırmızı ve 5 sarı kart görmüştü. 

     
</TEXT>
</DOC>
