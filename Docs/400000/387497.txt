<DOC>
<DOCNO> 387497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/guncel/gun03.html </URL>
<DATE> 2005/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSS'ye randevuyla başvuru 
</HEADLINE>
<TEXT>


Öğrenci Seçme Sınavı'na 2006'da girecek adayların başvuruları randevu sistemiyle internetten alınacak. Başvuru merkezi olarak 5 bin 500 okul belirlendi 

ANKARA AA 

Öğrenci Seçme Sınavı'na ÖSS 2006'da girecek adayları, sadece sınavın içeriğiyle ilgili değil, başvuru sisteminde de yenilikler bekliyor. Başvurular bu yıldan itibaren randevu sistemiyle internetten alınacak. Okullara bilgisayar kurma çalışmalarının sürdüğünü kaydeden ÖSYM Başkanı Prof. Dr. Ünal Yarımağan, "Artık aday evinde internet üzerinden başvuru yapamayacak" dedi. 
"Başvuru merkezi" olarak 5 bin 500 okul belirlediklerini kaydeden Yarımağan, "Öğrencisi fazla olan okullara birden fazla bilgisayar koyduk. Mesela Ankara Atatürk Lisesi'ne 8 adet. Bilgisayar sayısı fazla okullarda birden fazla öğretmen görev yapacak. 150 sınav merkezi yöneticiliğinde de başvuru alınacak" diye konuştu. 

Süresi uzatılıyor 
Başvuru süresinin uzun tutulacağını söyleyen Yarımağan, "Aralık ortasında başlayıp ocak sonunda bitireceğiz. Zaman zaman okulların bağlantısında sorun yaşanabilir, randevuya gelen adaya başka gün verilir" şeklinde konuştu. Başvuruların internetten alınması yöntemiyle zaman ve masraftan tasarruf yapacaklarını vurgulayan Yarımağan, "10 trilyon lira dolayında harcama yaptık. Bundan sonraki yıllarda harcamalarımız azalacak" dedi. 
Ortaöğretim Başarı Puanı'nın OBP hesaplanması yönteminde de "ufak değişiklikler yapılacağını" anlatan Yarımağan, "Sistemimizde bir iki küçük nokta var ki, bazı okullar bu açıktan yararlanıyorlar. Bunları kapatmaya çalışıyoruz. Ama çok zor bir iş. Bu kadar sayıdaki okulda adaleti sağlayacak genel bir şey getirmek için uğraşıyoruz" diye konuştu. 

Saatte 6 kişi 

Ünal Yarımağan, başvuruların, okullara kurulan bilgisayarlarla internet üzerinden alınacağını belirtti. 
Randevu yöntemi izlenecek. Adaylar önce sınav kılavuzu satın alacak. Kılavuzdan elle dolduracakları form çıkacak. Aday bunu doldurduktan ve sınav ücretini yatırdıktan sonra okulundan randevu alacak.Son sınıf öğrencileri kendi okullarından, mezunlar ise herhangi bir okuldan randevu alacak. Bir bilgisayar için bir saatte 6 kişiye randevu verilecek.Öğretmen, randevu saatinde gelecek adayın başvuru bilgilerini bilgisayara girecek. Elektronik forma, adayın TC kimlik numarası yazıldığı zaman adayın kimlik bilgileri ekrana gelecek.Öğretmen, başvuru için adayın alanı, not sistemi, sınav merkezi tercihleri gibi diğer bilgileri de girecek. Aday, yanlış bilgi varsa anında düzeltecek.Bu işlemin ardından öğretmen web kamerayla adayın fotoğrafını çekecek. Bu fotoğrafı bilgisayara girecek. Öğretmen, bilgisayara aktardığı bilgilerin kopyasını çıkararak imzalayıp adaya verecek. Böylece başvuru işlemi tamamlanacak. Adayların elle doldurdukları formlar ÖSYM'ye gönderilecek. 

</TEXT>
</DOC>
