<DOC>
<DOCNO> 357826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/son/soneko14.html </URL>
<DATE> 2005/07/03/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
İhracatçılar Ders çıkarmalı, Rusya pazarını korumalıyız 
</HEADLINE>
<TEXT>

     Akdeniz Yaş Sebze ve Meyve İhracatçıları Birliği Başkanı Ali Kavak, Rusya pazarının yarından itibaren yeniden açılacağını belirterek, ''Geçmişten ders çıkarmalı, pazarı korumalıyız'' dedi. 
     Ali Kavak, Rusya'nın 30 Mayıs tarihinde, ''Akdeniz sineği'' gerekçesiyle Türkiye'ye uyguladığı yaş sebze ithalatı yasağını yarından itibaren kaldıracağını hatırlatarak, yeni bir sıkıntıyla karşılaşmamak için duyarlı olunması gerektiğini kaydetti. 
     Kavak, bundan böyle geçmişte olduğu gibi ihraç edilen ürünleri daha itinalı bir şekilde, üretimden tüketim aşamasına kadar her noktada kalitesinin denetlenmesi ve rekabet gücünü artırıcı önlemlerin alınmasının zorunlu olduğunu söyledi. 
     Her kesimin duyarlı ve dikkatli olmasını isteyen Kavak, şöyle dedi 
     ''Geçmişte yaşanan bu yasaktan üreticinin, nakliyecinin, ambalaj malzemecisi üreticisinin büyük dersler alması gerekiyor. Ve bu olayın tekrar yaşanmaması için gıda sağlığı güvenliği dahil her türlü önlemin alınması gerekir. Ülkemiz ve özellikle Hatay için büyük önem arz eden bu pazarı mutlak bir şekilde korumamız ve geliştirmemiz gerekiyor.'' 
     
</TEXT>
</DOC>
