<DOC>
<DOCNO> 374156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sontur02.html </URL>
<DATE> 2005/08/30/ </DATE>
<TIME> 01.30 </TIME>
<AUTHOR>  </AUTHOR>
<HEADLINE>
Toplu görüşmelerde mutabakata varıldı... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, toplu görüşmelerde mutabakata varıldığını bildirdi. Şahin, gelecek yıl memurlara Ocak ve Temmuz aylarında yüzde 2.5 oranında zam yapılacağını, ayrıca ek ödeme almayan memurlara aynı dönem için 40’ar YTL olmak üzere toplam 80 YTL "denge tazminatı" yapılacağını kaydetti. 
     Şahin, bugün saat 14.00’de başlayan verilen aralarla yaklaşık 11 saat süren görüşmelerin ardından, Türkiye Kamu-Sen Genel Başkanı Bircan Akyıldız, KESK Genel Başkanı İsmail Hakkı Tombul ve Memur-Sen Genel Başkanı Ahmet Aksu ile birlikte açıklamalarda bulundu. 
     Şahin, sendikalar ve bağlı oldukları konfederasyonların Kamu İşveren Kurulu ile yürütülen toplu görüşme sürecinin bugün son günü olduğunu anımsattı. 
     Şahin, toplu görüşme sonucunda 2006 yılında kamu görevlilerine sağlanacak mali haklara ilişkin varılan mutabakatı şöyle açıkladı 
     "Aylık katsayılar kullanılmak üzere gelecek yılın Ocak ve Temmuz ayında yüzde 2,5 oranlarında memur aylıklarına genel zam yapılması. 
     Ayrıca, bu genel zamma ilave olarak ek ödeme alamayan çalışanlarımız ki sayısı 1 milyon 377 bin, bunlara da 40’ar yeni YTL olmak üzere toplam 80 YTL denge tazminatı ödenmesi. Ayrıca, aile yardımı ödeneği gösterge rakamının 1250’den 1450’ye çıkarılması. 
     Ayrıca sendika üyesi olan personele sendika aidatlarından kaynaklanan kayıplarını telafi amacıyla aylık 5 YTL ilave ödeme yapılmasını sağlayacak düzenlemeye gidilmesi. 
     Yine 399 sayılı Kanun Hükmünde Kararname’ye tabi sözleşmeli personelin ücret skalasını ilişkin ayarlamalarla sosyal yardımlar konusunda ilgili kamu idareleri tarafından çalışma yapılması kararlaştırdı. 
     Bu mali hükümlerle ilgili mutabakata, KESK Genel Başkanı İsmail Hakkı Tombul muhalefet şerhi koydular. 
     Bunun dışında, konfederasyonlarımız ve sendikalarımızla şu konularda da bir çalışma yaptık ve bu konuda da mutabakata vardık 
     Konfederasyonlarımız ortak gündem önerdiler. Bu gündem 16 başlıktan oluşuyordu. Bu talepler bir komisyon tarafından değerlendirildi ve incelendi. Ancak bu komisyonun çalışmasının bundan sonra da devam etmesi konusunda mutabakata vardık. 
     Bunun dışında özelleştirme uygulamalarının kamu personeline yansıması sonucu bazı aksaklıklar meydana geldiği sendikalarımız ve konfederasyonlarımız tarafından ifade edilmişti. Bu konuda da bir komisyon kuruldu. Bu komisyon da 11 başlık halinde çalışmalarını tamamladı. Kamu İşveren Kurulu olarak burada ifade edilen konuları takip etme ve ortaya çıkan bazı aksaklıkları giderme konusunda mutabakata vardığımızı ifade edebilirim." Şahin, böylece 4688 sayılı Yasa’nın yürürlüğü girmesinden sonra tarafların 4’ncü kez biraya geldiğini, bu toplu görüşme sürecinde ilk defa mutabakata varıldığını, ancak KESK’in bu mutabakat metnini mali hükümlerle bölümüne muhalefet şerhi koyduğunu yineledi. 
     Bu gelişmeyi memur sendikacılığının gelişmesi bakımından önemsediğini ifade eden Şahin, bu çalışmada emeği geçen herkese teşekkür etti. Şahin, şöyle konuştu 
     "Memur sendikacılığının Türkiye’de daha da gelişmesi için mutlaka bir anayasa değişikliğine ihtiyaç vardır. Bu anayasa değişikliğinin gerçekleşmesi konusunda bu kuşkusuz ki TBMM’nin görevidir. Ama ilk yapılacak anayasa değişikliğinde, Anayasa’nın . 
     ve 54. maddelerindeki bir değişikliğin yer alması konusunu bu toplu görüşmelerin başkanı sıfatıyla takip edeceğimi arkadaşlarıma söyledim, burada da kamuoyuna ifade etmeyi vazife biliyorum." 
     
</TEXT>
</DOC>
