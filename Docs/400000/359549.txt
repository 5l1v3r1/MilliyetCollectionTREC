<DOC>
<DOCNO> 359549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/spor/bbas.html </URL>
<DATE> 2005/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ın kura günü 
</HEADLINE>
<TEXT>



ULEB Kupası'nda 2005 - 2006 sezonu grup maçlarının kuraları bugün çekilecek.Türkiye'den sadece Beşiktaş'ın katılacağı ULEB Kupası'nda kura çekimi TSİ 13.00'te Çek Cumhuriyeti'nin başkenti Prag'da yapılacak. 15 ülkeden toplam 24 takımın katılacağı kupada 4 grupta 6'şar takım yer alacak. Grup karşılaşmaları 8 Kasım 2005-17 Ocak 2006 tarihleri arasında oynanacak. Gruplarında ilk 4 sırayı alan toplam 16 ekip bir üst tura yükselecek. 

Yıldızlar'ın rakibi İsrail 

İspanya'da yapılacak Avrupa Şampiyonası hazırlıklarını sürdüren Yıldız Milli Erkek Basketbol Takımı, ikili temaslar çerçevesinde İsrail ile İstanbul'da 3 hazırlık maçı yapacak. 14, 15 ve 16 Temmuz tarihlerinde Abdi İpekçi Spor Salonu'nda oynanacak karşılaşmalar saat 19.00'da başlayacak. Türkiye, İsrail ile yapılacak maçların hemen ardından 17 Temmuz'da Fransa'ya gidecek ve burada Fransa ile üç dostluk maçı oynayacak. 

Ümitler yenildi 

8. Avrupa Ümit Erkekler Basketbol Şampiyonası'nda, D Grubu'nda mücadele eden Türkiye, ilk maçında İsrail'e 73 - 65 yenildi. Rusya'nın başkenti Moskova'da dün başlayan şampiyonada Ay - Yıldızlı ekibimiz rakibi karşısında ilk devreyi de 33 - 25 geride tamamladı. Millilerimiz ikinci maçını Sırbistan - Karadağ ile oynayacak. 

Hollman Ülker'de 

Basketbol Ligi'nde yeni sezon öncesi transfer çalışmalarını sürdüren Ülkerspor, Pınar Karşıyaka'nın ABD'li pivotu Jerral Jerome Hollman'ı renklerine kattı. 
Turuncu - Yeşilli ekibin Menajeri Hakan Artış, Hollman ile 2 yıllık sözleşme yaptıklarını belirtti. 


</TEXT>
</DOC>
