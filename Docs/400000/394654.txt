<DOC>
<DOCNO> 394654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/spor/aspo.html </URL>
<DATE> 2005/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İsviçre ayaklanması 
</HEADLINE>
<TEXT>


Levent Bıçakcı, "Edepsizler" yorumunu yaptı, seyirciyi Kadıköy'e çağırdı. Maça girenlere Türk bayrağı dağıtılacağını açıkladı. Rövanş maçına ilgi bir anda arttı, bilet satışlarında dün müthiş patlama yaşandı. Sadece dokuz bin biletin kaldığı belirtildi. Herkes rakibin İstanbul'a gelişine odaklandı. Havalimanından, karşılaşma saatine kadar psikolojik bir savaşın yaşanması bekleniyor 

HALİL ÖZER 


İsviçre - Türkiye maçı öncesi ve sonrasında yaşananlar futbol tarihine kara bir leke olarak geçecek. Milli marşımıza, futbolcumuza ve Teknik Direktör Fatih Terim'e yapılanlar sağduyu sahibi insanları bile çileden çıkarmaya yetti. 
Futbol Federasyonu Başkanı Levent Bıçakcı, olayların kendisine Neuchatel maçında yaşananları hatırlattığını belirterek, "Edepsizler" yorumunu yaptı. Bıçakcı, "Havayı germek için her yolu denediler. Ama bu iş daha bitmedi. Kimse bittiğini düşünmesin" dedi. Levent Bıçakcı, Türk halkını Şükrü Saracoğlu Stadı'na çağırdı, herkese yağmurluk ve bayrak dağıtılacağını açıkladı. 
Milli Takımlar Sorumlusu Davut Dişli, "Biz bu takıma inanıyoruz. Kadıköy'de de bize inanmış, futbol delisi, yerinde hiç oturmayan, bilenmiş 60 bin kişi lazım. Bir takımı desteklemek nasıl olurmuş İsviçreliler görsün. Bağırmayan kimse istemiyoruz. O stat cehenneme dönmeli. İsviçre'ye gereken cezayı biz sahada vereceğiz" dedi. 
Milli Takım'ın İsviçre'de yaşadıklarından sonra rövanş maçının biletlerine olan talep bir anda arttı. Dün binlerce bilet satılırken, çok az yerin kaldığı bildirildi. 
Bu arada İsviçre Milli Takımı'nın Türkiye'ye gelişi de beklenmeye başlandı. Havalimanından, maç gününe kadar rakibi psikolojik baskı altına almayı hedefleyen Türk halkı sert protestolara hazırlanıyor. 

Türkçe küfür öğrendiler 

İsviçreli futbolcuların Türkçe küfürler ettiği, Senderos'un koridorda bir sponsor firmasına ait büyük futbol topunu kafilemizin yüzüne attığı ortaya çıktı 

Türkiye'ye karşı İsviçre'nin organize bir eylem içine girdiği ortaya çıktı. Futbolcuların, ay - yıldızlı ekibimizi daha fazla kızdırmak için Türkçe küfürler öğrendikleri ve soyunma odasında Fatih Terim ve oyuncularımıza ağıza alınmayacak sözler sarfettikleri belirtildi. 
Karşılaşma sonunda soyunma odasında İsviçreli Senderos'un bir sponsor şirketine ait büyük futbol topuna vurarak beklemekte olan kafilemizin yüzüne attığı bildirildi. 
İsviçre Futbol Federasyonu'nun, Türkiye'ye verdiği biletlerin stadın en kötü bölgesinden olduğu, bir çok yöneticinin maçı zorlukla izlediği belirtildi. Bu arada yine İsviçreliler'in, Türk taraftarlara vereceği ekstra biletler için kura çekileceğini bildirdiği, bunun için pasaport fotokopilerinin istendiği ancak kuradan vazgeçtikleri öğrenildi. Milli marşlar çalınırken çok sayıda İsviçreli'nin federasyon yöneticilerine sataştığı, hatta 70 yaşındaki bir taraftarın elindeki bayrağın sopasıyla vurduğu bildirildi. 

Unutma, unutturma 

Fatih Terim, futbolcularına, "Her türlü hakareti, küfürü işittik. Bunları sakın unutmayın, öyle hazırlanın" dedi. Kaptan Hakan Şükür hocasından kötü oynadıkları için özür diledi. İsviçreli oyuncular ise Terim'i suçladılar 

ERHAN TELLİ 

İsviçre maçı sonrası Milli Takım'ın soyunma odasında ağızları bıçak açmıyordu. Teknik Direktör Fatih Terim tek kelime etmezken, otele dönüşte ilk adımı kaptanlar Hakan Şükür ile Alpay Özalan attı. İki futbolcunun, Terim'in yanına giderek kendileri ve takım arkadaşları adına özür dilediği öğrenildi. Hakan'ın "Hocam çok üzgünüz. Bu skor ve futbol bizlere yakışmadı. Rövanşta turu geçmek için elimizden geleni yapacağımıza inanabilirsiniz. Tüm takım kenetleneceğiz, son saniyeye kadar Almanya'yı kovalayacağız" dediği bildirildi. 
Fatih Terim kaptanlarını dinledikten sonra tüm takım ile uzun süren bir toplantı yaptı, "Bu iş daha bitmedi. Başınızı öne eğmeyin. Burada bize yapılanları unutmayın. Her türlü hakareti, küfürü işittik. Saldırılara maruz kaldık. Bunları düşünerek ikinci maça hazırlanın" dedi. 
Bu arada İsviçreli oyuncular Frei ve Senderos ise maçtan sonra yaptıkları açıklamalarda Fatih Terim ile Türk resmi görevlilerin kendilerine fiziksel ve sözlü saldırıda bulunduklarını iddia ettiler. 

İşimiz o kadar kolay değil 

İsviçre Milli Takımı, son yıllarda deplasmanda kendi sahasında daha başarılı sonuçlar alıyor. 2006 Dünya Kupası'nda yenilgi yüzü görmediği eleme grubunda topladığı puanların yarısını dış sahada kazanan İsviçre, 2002 ve 2006 Dünya Kupası ile 2004 Avrupa Şampiyonası elemelerinde oynadığı son 14 deplasman maçında sadece iki kez Rusya'ya boyun eğdi. 14 karşılaşmada rakip sahada 5 galibiyet, 7 beraberlik alan İsviçre, Rusya'ya 2002 Dünya Kupası elemelerinde 4 - 0, Euro 2004 elemelerinde de 4 - 1 mağlup oldu. Bu maçlarda toplam 22 puan çıkaran İsviçre, 19 da gol attı. 
Teknik Direktör Kuhn yönetiminde İsviçre, dış sahada daha çok gol attı. 42 maçta kaydettiği 65 golün 37'sini rakip sahalarda buldu. İsviçre, son olarak 509 gün önce kalesinde üç gol birden gördü. Euro 2004 ikinci turunda Fransa'ya 3 - 1 yenilen İsviçre, son 14 maçta kalesinde üç gol görmedi. 

Paşadan tepki 

Kara Kuvvetleri Komutanı Org.Yaşar Büyükanıt, Milli Takım'ın futbolunu beğenmediğini söyledi. Büyükanıt, "İlk yarıdan sonra televizyonumu kapattım. Türk Milli Takımı böyle oynamamalıydı. Henüz her şey bitmiş değil, İstanbul'daki maçta biz bu takıma 3 atarız" dedi. Büyükanıt, Fatih Terim ve futbolcuların soyunma odası koridorlardında uğradığı sözlü tacizin spor ahlakıyla bağdaşmadığını ifade ederek, "Spor sahada yapılır, koridorlarda değil. Medeniyetin nasıl olduğunu Şükrü Saracoğlu Stadı'nda onlara göstereceğiz" diye konuştu. 

İSVİÇRE BASINI 
Terim'e saldırı 

ZAFER ATAMER 

Blick Gazetesi 
Türkler'in bu oyunla Almanya'ya gitmesi hayal. İsviçre 2006 Dünya Kupası'na gidiyor. Sevgili Almanya, geliyoruz. Maç sırasında Fatih Terim ayakta, elleriyle bir takım hareketler yapıyordu. Biz bunu anlamadığımız gibi onun oyuncuları da anlamadı. Türkler'in oyunu bizi hayal kırıklığına uğrattı. Kebap her iki taraftarı da birleştirdi ancak sevinen taraftar İsviçreliler oldu. 

Le Temps Gazetesi 
Milli Takımımız, Türkiye'ye karşı gerekeni aldı. Büyücü Fatih Terim'in pek bir şeyden haberi yok gibi geldi bize. Avantaj sağlamak için sahaya çıkan Türk Milli Takımı hiçbir varlık gösteremedi. Türk takımında kim ne yapmak istediğini bilmiyordu, ancak Terim kenarda kimsenin anlamadığı el kol hareketleri yapıyordu. Bunun da Türkler'in oyununda herhangi bir değişikliğe sebep olmaması hayret vericiydi. 

Sonntagszeitung Gazetesi 
Zürih'teki Galatasaraylılar lokalinde maçı büyük ekranda izleyen Türkler, 41. dakikadan sonra sessizliğe gömüldü. İsviçre, ilk baraj maçını iyi bir skorla kazandı. Ancak henüz her şey bitmedi. İstanbul'da çok dikkatli olmalıyız. 





</TEXT>
</DOC>
