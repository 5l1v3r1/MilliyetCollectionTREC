<DOC>
<DOCNO> 379699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/sonsiy20.html </URL>
<DATE> 2005/09/19/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Milletvekili silahını teslim etti 
</HEADLINE>
<TEXT>

     CHP Malatya Milletvekili Ferit Mevlüt Aslanoğlu, taşıma ruhsatlı silahını TBMM Koruma Amirliği’ne teslim etti. 
     Aslanoğlu, TBMM Basın Bürosu’nda düzenlediği basın toplantısında, milletvekilleri olarak kendilerinin, bu toplumun huzuru, barışı ve çocukların geleceği için herkese örnek olmaları gerektiğini söyledi. 
     Silahın "korunmak" için varolduğunu, ancak son dönemde silahın nerelerde kullanıldığını toplum olarak hep birlikte gördüklerini dile getiren Aslanoğlu, yakından tanıdığı Begüm Kartal isimli genç kızı Malatya’da, silahın başka amaçlarla kullanılması sonucu kaybettiklerini söyledi. O gün, "Ankara’ya dönünce taşıma ruhsatlı silahını bırakma sözü" verdiğini ifade eden Aslanoğlu, bugüne kadar hiç kullanmadığını belirttiği silahını, TBMM Koruma Amirliği’ne teslim etti. 
     "Biz maalesef sevincimizi, üzüntümüzü birilerinin canını yakarak gösteriyoruz. Artık bu olmasın" diyen Aslanoğlu, Begüm’ü kimin vurduğunun belli olmadığını, emniyetin bu yöndeki araştırmasının da devam ettiğini bildirdi. 
     Milletvekili Aslanoğlu, daha sonra silahını teslim ettiğine dair tutanağı imzaladı. 
     
</TEXT>
</DOC>
