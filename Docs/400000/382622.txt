<DOC>
<DOCNO> 382622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sonspo12.html </URL>
<DATE> 2005/09/29/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
PSV'nin yengilisi Hollanda basınında geniş yer buldu 
</HEADLINE>
<TEXT>

     Yusuf Bakırcı Bildiriyor 

Futbolda Avrupa Şampiyonlar Ligi E Grubu'nda, PSV Eindhoven'ın dün Fenerbahçe karşısında aldığı 3-0'lık yenilgi, Hollanda basınında geniş yer buldu. 
     Hollanda basınında yer alan haber ve yorumlarda, yenilgide en büyük payın, önce penaltıya arkasından kırmızı kartla oyun dışı kalarak takımını 10 kişi bırakan forvet oyuncusu Jan Vennegoor of Hesselink'e ait olduğu savunuldu. 
     Ülkenin en büyük gazetesi De Telegraaf, ''PSV için kabus'' başlığıyla ilk sayfasından verdiği haberde, PSV'nin penaltı ve sarı karta kadar olan bölümde maçı rahat götürdüğü belirtilirken, önce Jan Vennegoor of Hesselink'in oyun dışında kalması, arkasından da Theo Lucius'un sakatlanmasıyla adeta çöktüğü kaydedildi. 
     Gazetede yer alan yoruma göre İstanbul'da alınan bu yenilgi, takımda olumsuz günlerin başlangıcı olarak kendisini gösterecek. Haberde ayrıca, 19 Ekim'de AC Milan ile yapılacak maçta puan alınamadığı takdirde, PSV'nin Avrupa Şampiyonlar Ligi umudunun sona erebileceği vurgulandı. 
     De Volkskrant Gazetesi ise yenilgiyi, ''Vennegoor of Hesselink'in aptallığı PSV'yi kurban etti'' başlığıyla duyurdu. Haberde, PSV'nin adeta Fenerbahçe Cumhuriyeti sayılan ve müthiş bir seyirci desteğinin bulunduğu atmosfer içinde ilk yarım saat boyunca kontrolü elinde tuttuğu, ancak penaltı ve daha sonraki kırmızı kartla bu gidişin tersine döndüğü belirtildi. Takımını 10 kişi bırakan ve yenilgide büyük etkisi olan Vennegoor of Hesselink'in 2 hafta önce FC Schalke 04'e karşı daha maçın başında attığı golle takımını sürüklediği hatırlatılan yazıda, PSV'nin geçen yılki gücünden uzak olduğu görüşüne yer verildi. 
     Algemeen Dagblad Gazetesi de, ''Uzun Jan'ın olumsuz rolü'' başlığıyla verdiği haberde, PSV'nin İstanbul'dan karışık duygular ve üzüntü içinde döndüğünü vurgulayarak, maçta, penaltı olayı ve kırmızı kartın yaşandığı birkaç dakika içinde herşeyin tersine döndüğü ve PSV'nin, Fenerbahçe'nin 2. golünden sonra sahada hiçbir şey yapamaz duruma düştüğü kaydedildi. 
     Gazetelerin haberlerinde Fenerbahçe'nin kazanmasında Brezilyalı yıldızların ve Anelka'nın da önemli rolü olduğu belirtildi. 
     Televizyon ve radyolarda yapılan yorumlarda ise Fenerbahçe'nin, aslında yıldız futbolcuları olmasına karşın o denli korkulacak bir takım olmadığı, ancak PSV'nin ilk yarım saat dışında sahada varlık gösteremediği ve performansının geçen yıla göre düştüğü görüşlerine yer verildi. 
     
</TEXT>
</DOC>
