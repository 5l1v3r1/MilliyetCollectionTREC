<DOC>
<DOCNO> 355200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sontur24.html </URL>
<DATE> 2005/06/24/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Köy okulunda hayvanlarıyla yaşıyorlar... 
</HEADLINE>
<TEXT>

     Bitlis'te ''Köye Dönüş Projesi'' kapsamında 2002 yılında merkeze bağlı Başmaklı Köyü'ne dönen aileler, köy okulunda hayvanlarıyla yaşıyor. 
     Başmaklı Köyü Muhtarı Mehmet Ali Sönmez, bölgede yaşanan terör olayları nedeniyle 1994 yılında 30 haneli ve 210 nüfuslu köylerinden Bitlis'e göç etmek zorunda kaldıklarını belirtti. 
     Terörün bitmesiyle ''Köye Dönüş Projesi'' kapsamında 2002 yılında köylerine döndüklerini vurgulayan Sönmez, köylerine döndüklerinde aradan geçen 6 yıl içerisinde köydeki bir çok evin oturulamaz durumda olduğunu gördüklerini söyledi. 
     Sönmez, devletin köylerine dönen ailelere ev yapımında kullanılacak inşaat malzemesi temin ettiğini, ancak köy yolunun 3 yıl önce heyelandan kapanması sonucu evlerini yapmak için gerekli olan çimento, briket ve kum gibi inşaat malzemelerini götüremediklerini kaydetti. Sönmez, ''Evlerinin oturulamaz durumda olduğunu gören bir çok aile tekrar şehre döndü. Burada kalan köylülerden bazıları ise evlerini kendi imkanları ile tamir etti, bazıları da kurdukları çadırlara yerleşti'' dedi. Köylerine döndükten sonra öğretmen ataması yapılmayan Başmaklı Köyü İlköğretim Okulu binasının boş olduğunu, bu nedenle de 15 nüfuslu 2 ailenin yaz-kış okulda barındığını anlatan Sönmez, eski evleri tamamen yıkıldığı için tamir edemeyen 2 ailenin, 3 yıldır okulda hayvanları ile beraber yaşadığını ifade etti. Köy yolunun açılması için defalarca Köy Hizmetleri İl Müdürlüğü'ne müracaat ettiklerini, ancak sonuç alamadıklarını iddia eden Sönmez, konuşmasına şöyle devam etti 
     ''Köyümüzün yolu heyelan sonucu kapandığı için köye araç giremiyor. Evlerimizin temelini açtık, ancak köyde evleri inşa edecek malzeme yok. Şehirden getirdiğimiz gıda malzemelerini 5-10 kilometre at ve katır sırtında taşıyarak evimize getiriyoruz. İnşaat malzemelerini bu şekilde taşımak imkansız. Bu nedenle de köyümüze ev yapamıyoruz. Yetkililerden yolun açılması için bir an önce çalışmalara başlamasını istiyoruz.'' 
     
     VALİ VEKİLİ ÖZTÜRK 
     Bitlis Vali Vekili Yasin Öztürk ise yeterli öğrenci mevcudu olmadığı için kapalı olan köy okulunun muhtar ve köylüler tarafından korunması gerektiğini belirterek, ''Bizdeki kayıtlarda Köye Dönüş Projesi kapsamında Başmaklı Köyü'ne dönen 17 hane, 45 nüfus gözüküyor. Bu köyde okula devam eden öğrenci sayısı da 15'in altında olduğu için okulu hizmete açamıyoruz. Ancak okul hizmete açılmadı diye köylülerin bizden habersiz okulda barınması ve hayvan saklanması bizim dışımızda gelişen bir olaydır. Köy yolunun açılması ve okul işgalinin önüne geçilmesi için gerekli çalışmayı başlatacağız'' şeklinde konuştu. 
     
</TEXT>
</DOC>
