<DOC>
<DOCNO> 386395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sonsiy13.html </URL>
<DATE> 2005/10/13/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Baykal, Finlandiya Başbakanı'na mektup ve "Kıbrıs güvencesini" hatırlattı 
</HEADLINE>
<TEXT>

     CHP Genel Başkanı Deniz Baykal, Avrupa Sosyalistleri Partisi heyetiyle görüşmesinde, Kıbrıs’ın Türkiye’nin AB üyeliği için ön şart haline geldiğini belirterek, bu konuda yazılan mektup ve verilen güvenceyi hatırlattı. 
     CHP Genel Merkezi’nden yapılan açıklamada, Baykal’ın, eski Finlandiya Başbakanı Paavo Lipponen ile Yunan Pasok Partisi lideri Yorgo Papandreu’nun başkanlığını yaptığı Avrupa Sosyalistleri Partisi PES heyetiyle görüştüğü bildirildi. 
     Lipponen ve Papandreu başkanlığındaki PES heyetinin, CHP Genel Merkezi’ne 35 dakika gecikmeli olarak geldiği ifade edilen açıklamada, Baykal’ın heyeti odasında kabul ettiği ve Attila İlhan’ın cenaze törenine katılmak için İstanbul’a gideceğini belirterek heyet üyeleriyle ayakta görüştüğü kaydedildi. Açıklamaya göre, Baykal PES heyetine, "Attila İlhan, Türkiye için çok önemli şair, düşünür, yazar ve ulusal değerleri kararlılıkla savunan bir aydındır. İstanbul’da cenaze töreni var, o törene katılacağım. Sizler de biraz geç kaldınız. 
     Sizleri selamlamadan gitmek istemedim" açıklamasında bulundu. 
     Açıklamaya göre, PES heyetine, Türkiye’nin AB’ye tam üyeliğini desteklerini belirten Baykal, Anayasa ve yasa değişikliklerine bu nedenle destek olduklarını, bu konuda en ufak bir tereddüt bulunmadığını söyledi. Baykal, şunları kaydetti 
     "Bizim AB ile ilişkilerimizin içine oturduğu yeni konumda, kaygı ve rezervlerimiz var. Bize Türkiye’nin AB’ye üye olması için ’Kopenhag kriterleri, demokrasi ve insan hakları sorununun çözülmesi yeter’ deniliyordu. Şimdi giderek AB’ye tam üyeliğin bizim yapacağımız işlere göre değil, AB’nin ek isteklerine bağlı olduğu söylenmeye başlandı. 
     Bizim AB’ye tam üyeliğimize Avrupa’da eskiden bazı marjinal kuruluşlar karşı çıkardı. Şimdi ciddi kuruluşlar, siyasi partiler, hatta ülkeler karşı çıkıyor. Bu, bizi rahatsız ediyor. 
     Türkiye ile müzakere çerçevesi, diğer ülkelere olduğu gibi demokratik reformlara bağlı kılınmamıştır. Uzun müzakere sürecinde Türkiye’nin, bir takım ödünler vermesi söz konusu olmuştur. Bu uzun müzakere sürecinde vereceğimiz ödünler, bizi rahatsız ediyor." Baykal, Lipponen’in "Ne gibi " karşılığını vermesi üzerine, "Örneğin Kıbrıs gibi. Siz çok iyi bilirsiniz. Kıbrıs’ın, AB üyeliği için ön şart olmaması gerekirdi. Maalesef Kıbrıs konusu, şimdi bir ön şart haline gelmiştir. Kıbrıs’ın, AB müktesebatı ile hiçbir ilgisi yoktur. Hiçbir aday ülkeye de böyle bir şart ileri sürülmemiştir" diye konuştu. 
     Papandreu’nun "Anlıyorum, siz 1999’u dile getiriyorsunuz. Biz orada Türkiye’ye gerçek bir üyelik verilmesi için Lipponen ile birlikte çok gayret gösterdik" sözleri üzerine Baykal, Lipponen’e "Siz, Türkiye’ye Kıbrıs’ın ön şart olmayacağını taahhüt etmiştiniz, garanti vermiştiniz. Türkiye’nin AB ile ilişkilerini sıkıntıdan çıkarmak istiyorsak, mutlaka sürecin tam üyelikle sonuçlanacağı konusunda güvence verilmesi lazımdır" dedi. 
     
</TEXT>
</DOC>
