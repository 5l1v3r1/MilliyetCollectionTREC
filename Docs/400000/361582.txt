<DOC>
<DOCNO> 361582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/yasam/yas02.html </URL>
<DATE> 2005/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet ona sahip çıkmadı 
</HEADLINE>
<TEXT>


Muğla'da polise yardım ederek, 3 çetenin çökertilip 64 kişinin tutuklanmasını sağlayan turizmci Mehmet Kaderci, çetecilerle aynı cezaevine konulmanın baskısıyla ölümü seçti 

YAŞAR ANTER Muğla DHA 

Mehmet Kaderci, Muğla Narin Otel'in eski İşletme Müdürü'ydü. Otogarın hemen yanındaki otelde kendisinden de haraç istenmesine isyan eden Kaderci, Muğla ve ilçelerinde 2003-2005 yıllarında 'Hemşeriler', 'Akrep' ve 'Karlos Turgut' çetelerine yönelik operasyonlarda polis ve jandarmaya yardım etti. 
Verdiği bilgilerle birçok çete üyesinin yakalanmasını sağladı. 140 kişinin gözaltına alındığı operasyonların ardından 64 kişi tutuklandı. 
Kaderci, Muğla Otogarı'nda Mart 2004'te bir kişiyi döven 10-12 kişilik çete elemanlarına müdahale etti. Çıkan arbedede Kaderci'nin kurtarmak istediği kişi bıçakla öldürüldü. 

Çetecilerle birlikte 
Çetecilerle gözaltına alınan Kaderci, tutuklanarak yakalanmasını sağladığı 64 çete üyesinin bulunduğu Muğla E Tipi Cezaevi'ne konuldu. 
20 yıl hapse mahk m olan turizmci, 9 tanığın elinde bıçak görmediklerini söylemeleriyle yeniden yargılanma umuduyla beklemeye başladı. 
Cezaevinde 16 ay çete elemanlarıyla mücadele eden Kaderci, "Annem" dediği çalıştığı otelin sahibi Hülya Narin'e, avukatına ve savcılığa gönderdiği mektuplarda, sürekli tehdit edildiğini, olayların içine çekilip pusuya düşürülmek ve öldürülmek istendiğini yazdı. 
Kaderci, başka cezaevine naklini istedi. Kaderci, bir mektubunda çete elemanlarıyla aynı koğuşa konulduğunu, korunmak için infaz koruma memurlarıyla kavga ederek hücreye atılmasını sağlayıp ölümden kurtulduğunu yazdı. 

'Baskıya dayanamıyorum' 
Son mektubunda da baskılara dayanamayacağını yazan Kaderci, geçen çarşamba kendini koğuşun penceresine asarak yaşamına son verdi. 
Muğla Savcılığı, soruşturma başlattı Adalet Bakanlığı, incelemede bulunduklarını açıkladı. 

'Anne beni öldürecekler' 

Mehmet Kaderci'nin ölümü seçmesiyle şoke olan Hülya Narin 58 , şu sözlerle isyan etti "2 hafta önce, 'Anne beni öldürecekler veya intihar edeceğim. Neden dilekçeleri savcılık işleme koymuyor ' diye sordu. Belgeleri ve mektupları savcılığa ilettik. Ancak hiçbir tedbir alınmadı. Haraç çetelerinden, ülke düşmanlarından nefret ettiği için güvenlik güçlerine yardımcı oluyordu. Tehlikeli olduğunu söylediğimde, 'Bir canım var, o da vatanıma feda olsun' diyordu. Bunun hesabını mutlaka soracağım." 


</TEXT>
</DOC>
