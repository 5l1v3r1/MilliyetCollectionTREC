<DOC>
<DOCNO> 385416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sondun07.html </URL>
<DATE> 2005/10/10/ </DATE>
<TIME> 07.40 </TIME>
<AUTHOR>  </AUTHOR>
<HEADLINE>
New Orleans'ta bu kez de dayak skandalı 
</HEADLINE>
<TEXT>

     Katrina kasırgasının ağustos sonunda sarstığı ABD’nin New Orleans şehri, şimdi de üç beyaz polisin 64 yaşındaki bir zenciyi kıyasıya dövme skandalıyla sarsılıyor. 
     New Orleans’ta sarhoş dolaştığı iddia edilen Robert Davis isimli zenciyi tutuklamaya çalışan polislerin, kendilerine direnmesi üzerine Davis’i feci şekilde dövdükleri kaydedildi. Polislerden birinin, bu sırada kendilerini kameraya çektiğini fark ettiği AP ajansı yapımcısına da saldırdığı ifade edildi. 
     New Orleans polis yetkilileri, AP’nin çektiği görüntüleri izledikten sonra, haklarında soruşturma başlatılan 3 polisin görevden el çektirildiğini açıkladı. 
     Görüntülerde, cumartesi gecesi bir polisin şehirdeki bir barın dışında bekleyen Davis’in başına en az dört kez darbe indirmesi yer alıyor. 
     Görüntülerde ayrıca, Davis’in buna direnmeye çalıştığı, ancak polislerin birden yüklenmesiyle yere düştükten sonra acı içinde kıvrandığı, buna rağmen polisler tarafından yerde sürüklendiği görülüyor. Polislerden birinin diz çöktürerek vurmayı sürdürdüğü Davis’in kanlar içinde kaldığı fark ediliyor. 
     Bu arada, bir başka polisin, AP Televizyon Haberleri APTN 
     yapımcısı Rich Matthews ve kameramanına yaklaşarak, çekime son vermelerini istediği belirtiliyor. Matthews’in, çekim yapmaya dair izin belgelerini göstermesine rağmen S.M. Smith adlı polis tarafından arabanın arkasına götürülerek dövüldüğü kaydediliyor. Polis yetkilileri, New Orleans polisinin Katrina kasırgası sonrasında büyük bir depresyon yaşadığını belirterek, polislerin 4’te 3’ünün evlerini kaybettiğini ve şehirden uzaklaşan ailelerinden ayrı kaldıklarını belirtiyor. Polislerin çoğunun günlerce 24 saatlik nöbetlerinde arabalarında yatıp kalktığı belirtilirken, bazılarının kasırga felaketi sırasında yağmacılık yaptıklarına dair iddiaların da morallerini bozduğu kaydediliyor. New Orleans Emniyet Müdürü Eddie Compass da felaket sonrasında istifa etmişti. 
     
</TEXT>
</DOC>
