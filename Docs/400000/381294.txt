<DOC>
<DOCNO> 381294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/spor/axspo03.html </URL>
<DATE> 2005/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan sil baştan 
</HEADLINE>
<TEXT>


Galatasaray Teknik Direktörü Eric Gerets, Samsunspor maçında Hakan Şükür'ün yokluğu nedeniyle ikili forvete dönecek. Hücuma destek Hasan Şaş'tan gelecek 


Galatasaray, Samsunspor ile bugün deplasmanda oynayacağı maçta sakatlıklar nedeniyle oyun sisteminde mecburi değişikliklere gidecek. Eric Gerets, V.Manisa maçında sahaya sürdüğü üçlü forveti, Hakan Şükür ve Hasan Kabze'nin sakatlıkları nedeniyle yeniden ikiye düşürecek. 
Sakatlığı devam eden Cihan'ın yerine sağda Uğur'un forma giymesi gündeme gelirken, uzun bir süredir sahalardan uzak kalan Sasa İliç'in durumu ise maç saatinde belli olacak. 
Samsunspor yolculuğu öncesinde dün sabah Florya Tesisleri'nde hafif bir idman yapan Sarı - Kırmızılılar, taktiksel hazırlıklara ağırlık verdi. 

Tromso yükseliyor 
Galatasaray'ın UEFA Kupası'ndaki rakibi Tromso'nun yükselen form grafiği dikkat çekiyor. Mavi - Beyazlılar dün deplasmanda Lillestrom'ü 2-1 yenerek, Norveç Ligi'nde 9. sıraya yükseldi ve küme düşme potasından iyice uzaklaştı. 

Galatasaray dikkat etmeli 

HALİL ÖZER 

Galatasaray zorlu bir haftanın başlangıcını Samsunspor ile deplasmanda yapacak. Bu karşılaşmadan sonra Tromso ve ardından Trabzonspor maçı, onlar için iki önemli sınav olacak. Ancak son haftalarda arka arkaya gelen sakatlıklar dikkat çekici. Belki tamamen tesadüf ama Wolfsburg'da da ilk yarının ortalarına doğru bu tip yoğun sakatlıklar başlamış ve Gerets'in takımı ani düşüşe geçmişti. 
Şimdi ise Hakan ve Cihan yok. Ve Gerets için bu maç ayrı bir avantaj. Gerets, Hakan sakat durumdayken takımın onsuz olup olmadığını yakından görecek. Hem de hiç bir eleştiri almadan... 
Samsunspor ise yeni bir kanla geçen hafta iyi başlangıç yaptı. Erdoğan Arıca yönetimindeki Karadeniz ekibi çıkışını sürdürmek isteyecek. Galatasaray'ın çok dikkatli olması gereken bir maç. 


</TEXT>
</DOC>
