<DOC>
<DOCNO> 362901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/ekonomi/eko06.html </URL>
<DATE> 2005/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Dinç Bilgin davasında yine reddi h kim talebi 
</HEADLINE>
<TEXT>


ESRA ALUS İstanbul 

Etibank davasının bugünkü karar oturumundan önce Dinç Bilgin ve Önay Bilgin'in avukatı Asım İplikçioğlu ikinci kez "reddi hakim" talebinde bulundu. 
Avukat Mehmet Asım İplikçioğlu tarafından hazırlanan ve İstanbul 8. Ağır Ceza Mahkemesi'ne sunulan "reddi hakim" talebine ilişkin dilekçede, mahkeme heyeti başkanının Dinç Bilgin ve Şevket Önay Bilgin hakkında önyargılı olduğu öne sürüldü. Mahkeme Heyeti Başkanı Mustafa Akın'ın kaleme aldığı "Altın Makas RTÜK" adlı kitaptan bazı bölümlere yer verilen dilekçede, "Burada yazar daha bu davada yargıçlık yapmadan önce Dinç Bilgin ve sahibi bulunduğu medya grubunu kendi vicdanında mahkum etmiş ve peşin önyargısını tez konusu ve kitap haline getirmekte sakınca görmemiştir" denildi. 

Savcı hapis istedi 
23 sanığın yargılandığı davada savcı Selamettin Celep, Dinç Bilgin ile oğlu Önay Şevket Bilgin hakkında 25.5 yıla kadar hapis cezası isterken toplam sekiz sanık hakkında 4.5 ila 18 yıl arasında değişen hapis cezaları istedi. 
Bugünkü duruşmada sanık ve avukatlarının geçen celse açıklanan esas hakkındaki mütalaaya karşı savunmalarını yapmaları bekleniyor. 


</TEXT>
</DOC>
