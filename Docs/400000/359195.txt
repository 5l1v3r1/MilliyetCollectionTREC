<DOC>
<DOCNO> 359195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/siyaset/siy07.html </URL>
<DATE> 2005/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kadrolaşma niyetimiz yok' 
</HEADLINE>
<TEXT>


Başbakan Yardımcısı Mehmet Ali Şahin, Barolar Birliği'ni ziyaretinde kadrolaşma iddialarını yalanladı 

ANKARA Milliyet 


Yargı organlarından üst üste gelen "kadrolaşma" eleştirilerileriyle tırmanan gerginliği düşürmek için devreye giren Başbakan Yardımcısı Mehmet Ali Şahin, Türkiye Barolar Birliği Başkanı Özdemir Özok'u ziyaret etti. "Kadrolaşma diye bir düşüncemiz yok" diyen Şahin, H kimler ve Savcılar Yüksek Kurulu'nun HSYK yapısının değiştirilmesine ilişkin Anayasa değişikliği taslağı hazırladıklarını bildirdi. 
45 dakika süren görüşmenin ardından yapılan ortak basın toplantısında konuşan Şahin, hükümetin yargı bağımsızlığını ön planda tuttuğunu ve devlette kadrolaşma niyeti taşımadıklarını savundu. "Eğer bu iradeye karşın olan olaylar varsa bunları da bilelim, üstüne gidelim" diyen Şahin, hazırlıkları süren yeni Anayasa değişikliği paketinde, HSYK'nın yapısının değiştirilmesine ilişkin bir düzenlemenin bulunduğunu, bunun da yargıdan gelen eleştirileri gidereceğini kaydetti. 

'Bakan HSYK'dan çıksın' 
Özok da, 1982 Anayasası ile yargı kurumlarında yapılan düzenlemelere tamamıyla karşı olduklarını Şahin'e ilettiklerini söyledi. HSYK'nın yapısının yargı bağımsızlığına gölge düşürdüğünü ve Adalet Bakanı'nın HSYK'dan çıkarılması gerektiğini dile getirdiklerini kaydeden Özok, "Ciddi bazı sorularımızın yanıtlarını aldık. Anayasa değişikliği sorunun çözüleceğini bize söylediler. Biz de inanıyoruz" diye konuştu. 

Büyük yürüyüş 
TBB, yargı bağımsızlığına gölge düşüren uygulamalara tepkilerini göstermek amacıyla, yeni Adli yılın açılışının yapılacağı 6 Eylül'de Anıtkabir'e yürüme kararı da aldı. 
Şahin'in, bugün de Yargıtay Başkanı Osman Arslan ve Danıştay Başkanı Ender Çetinkaya ile görüşeceği öğrenildi. 


</TEXT>
</DOC>
