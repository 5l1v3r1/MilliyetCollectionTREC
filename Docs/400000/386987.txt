<DOC>
<DOCNO> 386987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/son/sontur26.html </URL>
<DATE> 2005/10/15/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Arkadaşını kurtardı ama kendini unuttu 
</HEADLINE>
<TEXT>

     Konya’nın Seydişehir İlçesi’nde bir çoban, birlikte dağdan toplayıp yedikleri mantardan zehirlenen arkadaşının hastaneye kaldırılmasını sağladı. Arkadaşı götürülünce tekrar çadıra dönerek uykuya dalan çoban, hayatını kaybetti. 
     Edinilen bilgiye göre, Seydişehir’e bağlı Kesecik Beldesi’nde koyun çobanlığı yaparak geçimlerini sağlayan İsa Koyuncuoğlu 36 ve Osman Uyar 46 , koyunlarını otlatmak için gittikleri Aşuren Bölgesi’nde topladıkları mantarları mangalda pişirip yedi. 
     Bir süre sonra koyunlara bakmak için çadırdan ayrılan Koyuncuoğlu, geri döndüğünde Osman Uyar’ı çadırda baygın buldu. 
     Koyuncuoğlu’nun belde belediyesine ihbarı üzerine olay yerine gelen bir araçla Seydişehir Devlet Hastanesi’ne kaldırılan Uyar, hayati tehlikesinin bulunması nedeniyle Meram Devlet Hastanesi’ne sevk edildi. 
     Kendisinde zehirlenme belirtisi olmadığı için arkadaşının hastaneye kaldırılmasından sonra tekrar çadıra dönen İsa Koyuncuoğlu, çadırda uykuya daldı. Uykusunda zehirlenerek ölen Koyuncuoğlu’nun cesedi, sabah köylüler tarafından bulundu. 
     Bu arada, Meram Devlet Hastanesi’ne kaldırılan Osman Uyar’ın hayati tehlikesinin sürdüğü bildirildi. 
     
</TEXT>
</DOC>
