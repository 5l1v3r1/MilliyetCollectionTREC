<DOC>
<DOCNO> 352077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/spor/spo30.html </URL>
<DATE> 2005/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



ÇAYKUR RİZE 

Ziani sesleri 
Cezayir, Tunus ve Fransa'da futbolcu izleyen Çaykur Rizespor Teknik Direktörü Metin Yıldız, Türkiye'ye döndü. Cezayir Milli Takımı ve Fransa'nın Troyes takımında forma giyen 22 yaşındaki Karim Ziani'yi beğenen Yıldız, hafta sonunda bu transferin netlik kazanacağını belirtti. 

SİVASSPOR 

Alper anlaştı 
Süper Lig'in yeni takımı Sivasspor, Konyasporlu Alper Akıcı ile prensip anlaşmasına vardı. Yönetici Ahmet Çelebi, Teknik Direktör Werner Lorant'ın istekleri doğrultusunda transfer çalışmalarına hız verdiklerini söyledi. 

KOCAELİSPOR 

Yeni patron Tekelioğlu 
Bir süredir Rıdvan Dilmen, Mehmet Özdilek ve Oğuz Çetin ile görüşen Kocaelispor, Teknik Direktör Sadi Tekelioğlu ile anlaştı. Tekelioğlu'nun, Körfez ekibiyle 1 yıllık sözleşme imzalayacağı ve çalışmalara hemen başlayacağı bildirildi. 

VESTEL MANİSA 

Serkan imzaladı 
Malatyaspor'un geçen sezon son altı maçında sahaya kaptan olarak çıkan Serkan Özsoy, Vestel Manisaspor ile üç yıllık sözleşme yaptı. Dün sağlık kontrolünden geçirilen Tunuslu Muhammed Ali Gherteni de, kulübü Zarzis'in başkanının da katılacağı törenle 16 Haziran'da imza atacak. Çaykur Rizesporlu Zafer'in de bugün sözleşme imzalayacağı açıklandı. 

KARAGÜMRÜK 

Şahin'e onursal başkanlık 
Devlet Bakanı ve Başbakan Yardımcısı Mehmet Ali Şahin, Fatih Karagümrük Kulübü Onursal Başkanı seçildi. İkinci Lig B Kategorisine düşen kulübün başkanı Ahmet Çelik, Şahin'in ilçelerine yaptığı katkıların bu kararın alınmasında etken olduğunu belirtti. 

İZMİR GÜCÜ 

Gürsel Kuru genel müdür 
İzmir Gücü Spor Vakfı Genel Müdürlüğü'ne, gazeteci Gürsel Kuru getirildi. Kuru, 25 yıldır çalıştığı Milliyet Gazetesi Ege Bölge Temsilciliği'nde sırasıyla spor muhabiri, spor müdürü, yayın koordinatörlüğü ve temsilci yardımcılığı görevlerinde bulunmuştu. 

TEKVANDO 

Eğitim atağı 
Tekvando Federasyonu Başkanı Metin Şahin, ilk kez 160 kişiden oluşan kapsamlı bir eğitim kampının düzenleneceğini söyledi. 20-27 Haziran'da yıldız ve gençlerde dereceye girmiş sporcular ile antrenörlerin Çeşme'de eğitim kampına katılacağını açıklayan Şahin, "Bu, umut vaadeden sporcuları kazanmak için çok önemli bir adım. Amacımız başarılı sporcuları Pekin Olimpiyatları için hazırlamak" dedi. 

KARTİNG 

Çorum'da yarış 
Türkiye Karting Şampiyonası'nın bir ayağı Çorum'da yapılacak. Hitit Otomobil Sporları Kulübü'nün HİTOK desteğiyle Gazi Üniversitesi Spor Kompleksi'nde bulunan pistte gerçekleşecek yarış için hazırlıklar başladı. Geçen yıl da yapılması planlanan yarış, pistin sorunları nedeniyle takvimden çıkarılmıştı. 

UNIVERSIADE 

Tesisler yenilendi 
İzmir Büyükşehir Belediye Başkanı Aziz Kocaoğlu, Üniversite Oyunları Universiade 2005 çerçevesinde kentin spor altyapısının A'dan Z'ye yenilendiğini belirtti. Türkiye şampiyonalarında dereceye giren Büyükşehir Belediyesi sporcularının ödül töreninde konuşan Kocaoğlu, "İzmir, Türkiye'nin en iyi spor altyapısına ulaşan kent oldu. Gençlere düşen görev bunlardan olabildiğince yararlanmak, Türkiye'nin sesini duyurmaktır" dedi. 

BİNİCİLİK 

Balkan sınavı 
Balkan Konkur Komple Binicilik Şampiyonası, 18 - 19 Haziran tarihlerinde Eskişehir'de yapılacak. Türkiye'nin yanı sıra Bulgaristan, Romanya ve Moldova'dan toplam 32 binicinin katılacağı şampiyona, at terbiyesi, arazi engel atlama ve manej engel atlama olmak üzere üç ayrı etaptan oluşacak. Sporcular, gençler ve büyükler kategorilerinde yarışacak. 


</TEXT>
</DOC>
