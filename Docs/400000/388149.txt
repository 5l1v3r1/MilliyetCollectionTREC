<DOC>
<DOCNO> 388149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/yasam/ayas.html </URL>
<DATE> 2005/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağrılar ve baş etme yolları bu kitapta 
</HEADLINE>
<TEXT>


Avrupa Ağrı Teşkilatları Federasyonu Başkanı Prof. Dr. Serdar Erdine, birçok kişinin hayatını tam bir k busa çeviren ağrıları ve başa çıkma yollarını, Milliyet okurları için bir kitapta topladı 

İSTANBUL Milliyet 

Avrupa Ağrı Teşkilatları Federasyonu Başkanı, Türk Ağrı Derneği Başkanı ve İstanbul Tıp Fakültesi Algoloji Bilim Dalı Başkanı Prof. Dr. Serdar Erdine'nin Milliyet okurları için yazdığı ağrılar ve başa çıkma yollarıyla ilgili kitabı, toplumda görülme sıklığı her geçen gün artan ağrılar konusunda önemli bir rehber niteliğinde. 
19 kupon karşılığında Milliyet okuyucularıyla buluşacak kitapta ağrının ne olduğundan en sık görülen ağrıların nedenleri ve tedavilerine, ağrıyla başa çıkma yollarından, en etkin son tedavilere kadar ağrıyla ilgili merak edilenler cevaplanıyor. 
Günümüz insanının sıklıkla yakındığı belli başlı ağrıları tüm detaylarıyla yazan Prof. Erdine, kitabın önsözünde ağrının insanoğlunun tarihiyle eşdeğer olduğundan bahsediyor ve şöyle diyor, "Hiçbir insan yoktur ki, yaşamının herhangi bir döneminde ağrıdan yakınmasın ve hekime başvurmasın." 

Gelişmeler önemli 
Ağrının bu denli önemli olmasına rağmen tıpta yeterince ele alınmadığına değinen Prof. Serdar Erdine, akut ağrının bir uyarı sistemi olarak çalışıp vücudun bir yerinde bir bozukluk olduğu konusunda uyardığını, bir alarm niteliği taşıdığını, buna karşılık kronik ağrının bir hastalık olduğunu belirtiyor. 
Kronik ağrının aslında basit bir bulgu değil başlı başına bir hastalık olduğunun altını çizen Prof. Dr. Serdar Erdine, kronik ağrının aynı zamanda toplumsal bir sorun olarak da karşımıza çıktığını anlatıyor. 
Erdine, ağrının basit bir bulgu olarak değil, bir hastalık olarak ele alınmasıyla birlikte son 30 yıl içinde tıpta önemli gelişmeler olduğunu ve bunun sonucunda artık ağrının vücutta nasıl meydana geldiğinin çok daha belirgin biçimde ortaya konabildiğini belirtiyor. 

Bu insanlık hakkı 
Bugün tıbbın elindeki bilgi birikiminin kronik ağrı hastalığının yüzde 90 oranında dindirilmesini mümkün kıldığını belirten Erdine, şöyle konuşuyor 
"Buna rağmen bu bilgi birikimi hekimlere yeterince yayılamadığı için, hastalar bu hakkı yeterince istemediği kullanmadığı için, kronik ağrılı hastalar ancak yüzde 30 oranında tedavi edilebiliyor. Hastanın ağrısı varsa sesini duyurmasının, hastanın ağrı tedavisini bir insan hakkı olarak görmesinin yolu, kamuoyunu bilinçlendirmekten geçmektedir. Milliyet gazetesinin bu girişiminin insanlarımızın hak ettiği gibi ağrısız yaşamasında önemli bir adım olduğuna inanıyorum." 
Prof. Dr. Serdar Erdine, bugün ülkemizde 20 tıp fakültesinde ağrı tedavisinin yapıldığı algoloji ağrı bilim dallarının bulunduğunu da ekliyor. 

Ağrılıya yaklaşım 
Kitapta ağrı ve ağrılı hastaya yaklaşım konusunda tıpta kabul edilen yeni yaklaşımlara da yer veren Prof. Dr. Serdar Erdine, bu konuyla ilgili olarak gerek hastanın algılanışında gerekse tedavide gelinen noktayı özetliyor. 
Ağrının kişiden kişiye farklılıklar göstermesi sebebiyle hem değerlendirilmesi hem de tedavisinin zor olduğuna işaret eden Prof. Dr. Serdar Erdine, ayrıca ağrının yol açtığı diğer sorunları şöyle değerlendiriyor 
"Ağrı, hastayı bir kısır döngüye sokar. Bu kısırdöngü içerisinde ağrının yanı sıra uykusuzluk, öfke, depresyon, sosyal ilişkilerde azalma ya da tümüyle kaybolma, arkadaşların artık eskisi kadar aramaması, iş ve prestij kaybı, kronik yorgunluk, çaresizlik, tedirginlik, ağrı korkusunun gittikçe artması, ailevi kaygılar, ölüm korkusu ve maddi sorunlar ağrıyı daha da artırır." 

Kitaptaki bazı konu başlıkları 

Adım adım ağrının vücuttaki yolculuğu Ağrının kültürel boyutu Ağrı sınıflaması Kronik ağrıyla kendi kendinize başa çıkma yolları... Ağrı ve yaşam kalitesi testi Kronik ağrılı hastada ailenin rolü, aileye düşen görevler Bağımlı hasta, diktatör hasta... Hasta tipleri... Ağrılı hastaya yaklaşım Ağrı ölçüm yöntemleri, ağrı eşiği Ağrılar arasında birinci sırada yer alan baş ağrıları ve tipleri Migrenle ilgili tüm merak edilenler Ağrıya dayanma stratejileri Baş, bel, boyun ağrılarının nedenleri, risk faktörleri, belirtileri ve tedavileri... Ağrı kesicilerle ilgili bilinmesi gerekenler Ağrı tedavisinde girişimsel yöntemler, etkili tedaviler Ağrıyla baş etmede psikolojik yöntemler Türkiye'de ağrı sıklığı, baş etme yolları... Ağrı sözlüğü 


</TEXT>
</DOC>
