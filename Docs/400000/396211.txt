<DOC>
<DOCNO> 396211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/guncel/gun06.html </URL>
<DATE> 2005/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsun 19 Mayıs'ta Yüzüncü Yıl oyunu 
</HEADLINE>
<TEXT>


Kadrolaşma iddiaları üzerine, üniversitede 1996'dan bu yana yapılan işlemlerin evrakı Ankara'ya taşınıyor 

SAMSUN AA 

Van Yüzüncü Yıl Üniversitesi'ndeki iddialarla ilgili davanın iddianamesi büyük yankı uyandırırken, bir başka hareketlilik de Ondokuzmayıs Üniversitesi'nde OMÜ başladı. Ondokuzmayıs Üniversitesi'nde Keyfi Yönetim, Kamu Kaynaklarının Amaç Dışı Kullanımı ve Kadrolaşma İddialarını Araştırma Komisyonu, OMÜ yönetiminden bazı evrakın kopyalarını istedi. Komisyonun isteği üzerine üniversitenin 1996'dan bugüne kadro, eğitim hareketleri ve alımlarla ilgili tüm evrak arşivindeki belgeler tek tek çoğaltılıp "aslının aynıdır" diye mühürlendi ve hazırlanan evrakın ilk bölümü Ankara'ya gönderildi. Çalışmalarla ilgili bilgi veren Rektör Yardımcısı Prof. Dr. Barış Diren, şunları söyledi "Araştırma Komisyonu 29 ayrı konuda bilgi ve belge istedi. OMÜ'nün 10 yıllık inşaat, tesisat, bakım onarım ödemeleri gibi konulara ilişkin bilgi ve belgelerle, görev yapan tüm akademik, idari ve geçici personellerin dosya bilgilerini talep etti. Evrakı, fotokopisini çekip çoğaltarak gönderiyoruz" dedi. 



</TEXT>
</DOC>
