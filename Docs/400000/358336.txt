<DOC>
<DOCNO> 358336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/soneko16.html </URL>
<DATE> 2005/07/05/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Türkiye'nin enerji tüketimi arttı... 
</HEADLINE>
<TEXT>

     BP'nin her yıl yayımladığı Dünya Enerji Raporu'na göre, geçen yıl Türkiye'de petrol tüketiminde yüzde 2.4, doğalgaz tüketiminde yüzde 5.7, hidroelektrik enerji tüketiminde yüzde 18.2, kömür tüketiminde ise yüzde 5.2 oranında artış yaşandı. 
     BP'nin Dünya Enerji Raporu'nun verilerine göre, Türkiye'de 2004 yılında 32 milyon ton petrol tüketildi. Türkiye bu rakamlarla, dünya petrol tüketiminin yüzde 0.8'ini gerçekleştirmiş oldu. 
     2004 yılında Türkiye'nin 22.1 milyar metreküplük doğalgaz tüketimi dünyadaki doğalgaz tüketiminin yüzde 0.8'ini kapsadı. Dünyadaki kömür üretiminin yüzde 0.4'ünü gerçekleştiren Türkiye'de geçen yıl kömür üretimi ise yüzde 3 azaldı. 
     Türkiye'de en yüksek tüketim artış oranı hidroelektrik enerjide yaşandı. Dünyadaki hidroelektrik enerji tüketiminin yüzde 1.6'sını gerçekleştiren Türkiye'de hidroelektrik enerji tüketimi de 18.2 oranında artış gösterdi. 
     2004'de dünyada tüm enerji kaynaklarına yönelik talepte hızlı bir artış görüldü ve bu da fiyatların yükselmesine neden oldu. 
     Çin başta olmak üzere, küresel ölçekte talep artışının dünyanın her bölgesinde 10 yıllık trendlerin üzerine çıkmasıyla geçen yıl tüm dünyadaki birincil enerji kaynaklarının tüketiminde yüzde 4.3 gibi önemli bir artış yaşandı. 
     
</TEXT>
</DOC>
