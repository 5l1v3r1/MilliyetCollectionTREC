<DOC>
<DOCNO> 364180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/sontur42.html </URL>
<DATE> 2005/07/25/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Mısır'da ölen Yavuz, İş Bankası Altunizade Şubesi'nde çalışıyormuş... 
</HEADLINE>
<TEXT>

     Türkiye İş Bankası A.Ş, Mısır’ın Şarm El Şeyh tatil beldesinde gerçekleşen saldırılarda hayatını kaybettiği belirtilen Türkler’den Safiye Güler Yavuz’un, bankanın mensubu olduğunu bildirdi. 
     Türkiye İş Bankası A.Ş’den yapılan yazılı açıklamada, önceki gün Mısır’da meydana gelen menfur saldırılarda hayatını kaybettiğine dair gazetelerde haberler yayınlanan Safiye Güler Yavuz’un, bankanın mensupları arasında yer aldığı kaydedildi. 
     İş Bankası Altunizade Şubesi’nde kıdemli memur olarak görev yapan Safiye Güler Yavuz’dan elim saldırılar sonrasında şu ana kadar haber alınamadığı ifade edilen açıklamada, 1980 doğumlu olan Yavuz’un, 15 Mart 1999 tarihinden bu yana bankada çalıştığı bildirildi. 
     Açıklamada, "Bu zor dönemde İş Bankası olarak Safiye Güler Yavuz’un ailesine her tür yardım ve desteğin sağlanması için gayret gösterilmektedir" denildi. 
     
</TEXT>
</DOC>
