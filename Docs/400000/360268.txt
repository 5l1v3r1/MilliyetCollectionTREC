<DOC>
<DOCNO> 360268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/spor/spo02.html </URL>
<DATE> 2005/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Evet teklif aldım' 
</HEADLINE>
<TEXT>


Nihat Kahveci, Fenerbahçe ile görüştüğünü kabul etti, "Daum ile Avrupa'da bir yerlere gelmeyi hedefliyorlar. Eğer bu projenin içinde benim de olmamı istiyorlarsa 'evet' derim" açıklamasını yaptı 

MEHMET ÇİFTÇİ 


İspanya'nın Real Sociedad takımında forma giyen milli futbolcumuz Nihat Kahveci, suskunluğunu bozdu ve transferi konusunda çarpıcı açıklamalarda bulundu. 
Milli futbolcu, Fenerbahçe'nin ilk kez kendisine resmi transfer teklifi yaptığını doğrularken, her şeyin sakatlığının düzelmesine bağlı olduğunu söyledi. 
Nihat, "Sakatlığımın 5. ayındayım. Kendimi gayet sağlıklı hissediyorum. Kanımca Ağustos ayının sonuna doğru sahalara dönebilirim. Topla da oynamaya başladım. Zor bir sakatlık geçirdim, kendimi riske atmak istemiyorum. Belki ligin ilk bir kaç haftasını kaçırabilirim ama eski Nihat olabilmem için mutlaka çok dikkat etmem gerekiyor. CSKA ile her konuda anlaşmıştık. Sakatlığım bu transferi dondurdu. Kimse sakatlık geçiren bir futbolcu için milyonlarca doları çöpe atmak istemez. Ama sağlık olsun futbolda dün yok, yarın var ve yarınlara bakmak lazım.. 

Uzun süreli sözleşme istedi 
Fenerbahçe'den teklif aldığını kabul eden yıldız oyuncu, "25 yaşındayım ve geleceğimi düşünmek zorundayım. Fenerbahçe'de tabii ki oynamak isterim. Ancak beni isteyen kulüplere şunu söylüyorum. Sözleşmemin en azından 4 veya 5 yıllık olması gerek. Yani hayatımın sözleşmesini imzalamak istiyorum. Bu Fenerbahçe olur, CSKA veya Chelsea fark etmez. Bu şartlarla gelen her takıma açığım. Yeter ki ciddi olsunlar. Fenerbahçe Türkiye'nin ve Avrupa'nın önemli bir kulübü. Büyük yatırımlar yaptı ve başında da daha önce çalıştığım Daum var. Onunla Avrupa'da bir yerlere gelmek istiyorlar. Beni de bu projenin içine almak istiyorlarsa anlaşmamız halinde ben "evet" derim. Daha net konuşayım. Adres ben değilim kulübüm. Onlarla anlaşsınlar" ifadelerini kullandı. 
Real Sociedad Kulübü ile masaya oturacağını da belirten Nihat, "Bana getirecekleri teklifi henüz bilmiyorum. Onlar benim istediğim ücreti verirse burada da kalabilirim. Ama anladığım kadarı ile beni satmaktan yana tavır alacaklar" yorumunu yaptı. 

Hamit'te son tur 

CÜNEYT KARAKAYA 

Transferin sessiz kulübü Fenerbahçe'nin, Hamit Altıntop konusunda önemli adımlar attığı öğrenildi. 
Sarı - Lacivertli yöneticilerin geçtiğimiz sezon sona ermeden bağlantıya geçtikleri gurbetçi oyuncu için uzatmaları oynadığı belirtildi. Transferin bitmesinin an meselesi olduğu ifade edilirken, Hamit Altıntop'un perşembe gününe kadar kesin yanıtını bildireceği belirtildi. 
Milli oyuncunun kulübü Schalke ile son bir görüşme yapacağı ve büyük bir olasılıkla Fenerbahçe'nin teklifini kabul edeceği ileri sürüldü. Teknik Direktör Daum'un, Hamit'in Almanya kampında takıma katılmasını çok istediği, yönetime bu konuda baskı yaptığı bildirildi. 

Fener turp gibi 

YUSUF DURSUN 

Yeni sezon hazırlıklarını İstanbul'da sürdüren Fenerbahçe'de, teknik heyet ve futbolcular bugün sağlık kontrolünden geçti. Özel Acıbadem Hastanesi'nde önce 
Teknik Direktör Christoph Daum ile antrenörlere testler ve çeşitli muayeneler yapıldı. Daha sonra gruplar halinde hastaneye gelen futbolcular, sırayla testlere girdi. Efor, EKG, kan ve idrar testleri yaptıran futbolcuların, akciğer filmi çektirdikleri ve kulak - burun - boğaz, göz, diş, kardiyoloji, genel cerrahi, ortopedi ve dahiliye de muayene oldukları bildirildi. Testlere ilk grupta giren kaptan Ümit, görüntü alan basın mensuplarına, "Siz beni boşuna çekmeyin. Şimdi Alex ve Anelka gelir, onları çekip, yayınlarsınız" diye takıldı. Yapılan kontrollerde futbolcularda herhangi bir soruna rastlanmadı. 

Anelka alarmı 

Yeni sezon hazırlıklarına fırtına gibi başlayan ancak sakatlığı nedeniyle bir haftadır takımla birlikte çalışamayan Nicolas Anelka'nın durumu Teknik Direktör Christoph Daum'u bir hayli tedirgin ediyor. Daha önce arka adalesinde çekme olan Fransız yıldızın, şimdi de aşil tendonlarında sorun yaşadığı belirtildi. Bu yüzden dün yapılan sağlık kontrollerinde efor testine sokulmayan Anelka takım izinli olmasına rağmen hastaneden direkt olarak Samandıra Tesisleri'ne giderek tedavi gördüğü belirtildi. 

En kıdemli yedek 

Sarı-Lacivertli ekibin genç golcüsü Semih, yedi sezondur takımda bulunmasına rağmen sadece 10 maçta görev alabildi 

YUSUF DURSUN 

Fenerbahçe ve Ümit Milli Takım'ın golcüsü Semih ilginç bir rekora imza atıyor. Şu anda Sarı - Lacivertli ekibin kıdemli oyuncuları arasında bulunan genç yıldız 7 yıl boyunca sadece 10 maçta görev yapabildi. 
Semih, "Bu sezon da aynı sendromu yaşamak istemiyorum. Ya beni oynatsınlar, ya da bir başka takıma gitmeme izin versinler. Hem başkandan, hem de Daum'dan anlayış bekliyorum" ifadelerini kullandı. 
Bu arada Teknik Direktör Daum tarafından A kadroya çağrılan ve antrenmanlara çıkan Olcan, Kerim, Can ve Gürhan'ın geçer not alamadığı bildirildi. Alman hocanın, bu oyuncuların şu anki performanslarıyla takıma girmelerinin zor olduğunu belirttiği öğrenildi. 

Kombinesi olan para ödemeyecek 

Fenerbahçe'nin 30 Temmuz'da Everton ile oynayacağı özel karşılaşmayı kombine bilet sahiplerinin ücretsiz izleyebilecekleri öğrenildi. Şükrü Saracoğlu Stadı'ndaki inşaat çalışmalarının sürmesi nedeniyle büyük bir olasılıkla Atatürk Olimpiyat Stadı'nda yapılacak maçın bilet fiyatları ise daha sonra açıklanacak. 


</TEXT>
</DOC>
