<DOC>
<DOCNO> 394142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sonspo15.html </URL>
<DATE> 2005/11/11/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Double-double yapan Zaza'nın 16 sayısı Hawks'a yetmedi 
</HEADLINE>
<TEXT>

     ABD Profesyonel Basketbol Ligi'ne NBA , TSİ bu sabaha karşı yapılan 3 maçla devam edildi. 
     Gürcü asıllı Türk vatandaşı Zaza Pachulia'nın takımı Atlanta Hawks, sahasında Los Angeles Clippers'a 102-95 yenildi. Sahaya ilk 5'de çıkan Pachulia, ''double-double'' yaparak 16 sayı, 3'ü savunma 10'u hücum olmak üzere 13 ribaunt, 6 asist, 1 top çalma ve 1 blokluk performans sergiledi. Takımında en çok sayı üreten 2. isim olan Pachulia, 2 sayılık atışlarda 10'da 4, serbest atışlarda ise 12'de 8 isabet buldu. 
     Son 5 yıldır ilk kez sezona 5-0'lık yenilgi serisiyle başlayan Hawks'da, ''double-double'' yapan Joe Johnson'ın 24 sayı ve 10 ribaundu da galibiyet için yeterli olmadı. 
     Clippers'da ise Elton Brand'in 23, Sam Cassell'ın 21, Corey Margette'nin de 17 sayısı galibiyeti getirdi. 
     
     SAHA AVANTAJINI KULLANAMAYAN SUNS, DETROIT'E 111-104 YENİLDİ 
     Günün en bol skorlu maçı, Detroit Pistons ile Phoenix Suns arasında yapıldı. Evsahibi ekip Suns'ın 111-104 yenildiği maçta, 27 sayı ve 11 asistle Chauncey Billups, 18'er sayıyla Tayshaun Prince ile Richard Hamilton, 16 sayıyla da Rasheed Wallace, Pistons'ı galibiyete taşıdı. 
     Öte yandan Brezilyalı oyuncu Leandro Barbosa'nın 21, Kanadalı oyun kurucu Steve Nash'in ise 18 sayılık performansları yenilgiyi engelleyemedi. 
     Günün diğer maçında ise Miami Heat, sahasında Houston Rockets'ı 88-84 yendi. 
     Dwyane Wade'in 25 sayı, 8 ribaunt ve 7 asist, sakat olan Shaquille O'Neal'ın yerini dolduran Alonzo Mourning'in 13 sayı, 9 ribaunt ve 3 blokluk oyunları Miami'nin yüzünü güldürdü. 
     Rockets cephesinde ise, ''double-double'' yapan Çinli Yao Ming'in 24 sayı ve 14 ribauntu, Derek Anderson'ın da 20 sayı, 6 ribaunt ve 5 asistlik başarılı performansları galibiyet için yeterli olmadı. 
     Lige, TSİ yarın sabaha karşı yapılacak 10 maçla devam edilecek. 
     
</TEXT>
</DOC>
