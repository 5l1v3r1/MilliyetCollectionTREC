<DOC>
<DOCNO> 364910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/siyaset/siy04.html </URL>
<DATE> 2005/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Soydaşların gergin bekleyişi 
</HEADLINE>
<TEXT>


Çoğunluğunu Türklerin oluşturduğu Hak ve Özgürlükler Hareketi, hükümete girince Bulgaristan'ın gündemine oturdu. Sofya'da hükümete 'güvenoyu' bekleyişi var... 

Şükran Pakkan 


Bulgaristan'da 25 Haziran'da gerçekleşen seçimlerden üçüncü parti çıkan ve çoğunluğunu Türklerin oluşturduğu Hak ve Özgürlükler Hareketi HÖH , Bulgaristan'ın gündemine oturdu. Seçimlerin galibi Sosyalist Parti ile birlikte azınlık hükümeti kuran HÖH, Meclis'teki ilk oylamada güvenoyu alamamanın hayal kırıklığı içinde. Bulgar milliyetçilerinin baskısı altında yapılan oylamanın ikinci gününde de HÖH'ün Sofya'daki parti merkezinde gergin ve sessiz bir bekleyiş h kimdi. 
Dün başbakan adayı Stanişev 1 oy farkla parlamentodan güvenoyu aldı. Sert tartışmalardan sonra kabine için güvenoylamasına geçildi. 
Sofya'daki alışveriş merkezlerinin bulunduğu bir cadde üzerindeki tarihi bir binada yer alan HÖH, Meclis'te güvenoyu alma çalışmaları devam ederken adeta terk edilmiş gibiydi. 
Milletvekilleri ve yöneticiler Meclis'te ter dökerken, binada sadece kapıdaki güvenlik görevlisi ve basın merkezindeki iki genç kadın görevli telefonlara cevap vermek üzere nöbetteydi. 

Türk işareti yok 
Parti merkezinde Türkiye ya da Türkleri hatırlatacak herhangi bir işaret bulunmuyor. 
Siyasi partilerin azınlık haklarını savunması veya açıkça belli etmesi yasak olduğundan, parti merkezindeki tek Türk bayrağı da, yerini AB üyesi ülkelerin bayrakları arasında almış. 
Bulgarlar, partinin orijinal isminden çok "Türk partisi" demeyi tercih ediyor. 

'Yemin' itirazı 
Bulgaristan Meclisi'nde dün gerçekleşen güvenoylaması sert tartışmalarla başladı. Parti başkanları ve milletvekilleri güvenoyu almayı bekleyen aralarında HÖH'ün de bulunduğu koalisyon hükümeti ile ilgili destek ve eleştiri içeren konuşmalar yaptı. Uzun konuşmalar nedeniyle öğleden sonra gerçekleşmesi beklenen oylama 17.30'da başlayabildi. BSP ile HÖH'ün oluşturduğu koalisyonun başbakan adayı Sergey Stanişev, 1 oy farkla parlamentodan güvenoyu aldı. Anayasaya göre başbakanlık seçiminden sonra kabine oylamasına geçilmesi gerekiyordu. 22.00'de başlayan ikinci oylamada "evet" oyları çoğunluk sağlamazsa, ilk oylamanın da geçersiz olacağı duyuruldu. 
Bu arada Stanişev ikinci oylamaya geçilmeden yemin etti. İkinci oylamanın 10. dakikasında ise muhalefet, yemin eden başbakanın oy hakkını kaybettiğini savunarak itirazda bulundu. Muhalefet, sonuçlar ne olursa olsun Anayasa Mahkemesi'ne başvurarak oylamayı iptal ettireceğini açıkladı. 23.00 sıralarında meclis başkanı, parti başkanları ve üst düzey temsilcileriyle toplantı düzenledi. Anayasa Mahkemesi Başkanı'na da telefonla görüş soruldu. Ancak görüşmeler sonuçsuz kalınca, kabine için yapılan 2. güvenoylaması, saat 23.30 sıralarında yeniden başladı. Gazetemiz baskıya girdiği saatlerde oylama sürüyordu. 

ATAKA korkusu 

Televizyondan canlı yayımlanan Meclis görüşmeleri, Türklere görev verilip verilmeyeceği tartışmaları arasında seyrediliyor. 
Eğer hükümeti hiçbir parti kurmayı başaramazsa, yeniden seçime gidilme olasılığı söz konusu. Bulgar milliyetçisi ATAKA İttifakı'nın son seçimde oy kullanmayan, ancak bu kez sandığa gitmeye kararlı yaşlı kesimin oylarıyla güçleneceği hesapları Türkleri korkutuyor. 


</TEXT>
</DOC>
