<DOC>
<DOCNO> 363473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sontur06.html </URL>
<DATE> 2005/07/22/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
TÜBİTAK'tan burs müjdesi... 
</HEADLINE>
<TEXT>

     Türkiye Bilimsel ve Teknik Araştırma Kurumu TÜBİTAK , geniş bir yelpazede verdiği burslara bir yenisini ekliyor. Kurum, bu yıl ilk kez uygulamaya koyacağı programla, ÖSS'de ilk 5 bine giren ve bazı temel bilimleri tercih eden öğrencilere burs vermeye başlayacak. 
     TÜBİTAK Başkan Vekili Prof. Dr. Nüket Yetiş, TÜBİTAK'ın yeni bir burs programını hazırlayarak, uygulamaya başlayacağını bildirdi. 
     TÜBİTAK'ın bu yıl ilk kez, bazı programları özendirmek üzere koyduğu burs programının Ekim ayından itibaren uygulanmaya başlanacağını ifade eden Yetiş, bunun için gerekli hazırlıkların yapıldığını kaydetti. 
     Yetiş, bursun, bu yılın ÖSS sonuçlarına göre, öğrenim göreceği bölümün gerektirdiği puan türünde ilk 5 bin öğrenci arasına giren ve üniversitelerin Fizik, Kimya, Biyoloji, Moleküler Biyoloji ve Genetik, Matematik, Sosyoloji, Ekonomi, Psikoloji, Felsefe ve Tarih bölümlerinden birine kayıt yaptıran öğrencilere verileceğini belirtti. 
     Burs programından sadece Türkiye Cumhuriyeti vatandaşı öğrencilerin yararlanabileceğini anımsatan Yetiş, bursun öğretim yılları boyunca aylık 250 YTL olarak karşılıksız verileceğini ifade etti. 
     TÜBİTAK, dünyada etkin bilimsel üretimin belirlenen bilim dallarında olması nedeniyle bursların bu alanları tercih eden öğrencilere verilmesini benimsedi. Burs programıyla, Türkiye'de bilimsel üretime katkı sağlayacak yetenekli öğrencilerin dikkatinin belirlenen bu bilim dallarına çekilmesi hedefleniyor. 
     TÜBİTAK, ÖSS'de puan türlerine göre ilk 5 bin içinde yer alan öğrencilerin listesini önümüzdeki günlerde Öğrenci Seçme ve Yerleştirme Merkezi'nden alacak. Daha sonra bu öğrencilere birer yazıyla, belirlenen bölümlerden birisini tercih etmesi halinde burs verileceğini bildirecek. 
     Burs programında öğrenci limiti koymayan TÜBİTAK, ÖSS'de ilk 5 bin öğrencinin tamamının belirlenen alanlarda tercih yapması halinde bile, 5 bin öğrenciye de burs vermek üzere kaynak ayırdı. 
     
</TEXT>
</DOC>
