<DOC>
<DOCNO> 373941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sonyas05.html </URL>
<DATE> 2005/08/29/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Notting Hill karnavalı başladı 
</HEADLINE>
<TEXT>

     Derya VAROL LONDRA, DHA 

      İNGİLTERE'nin başkenti Londra'da Birlik ve çeşitlilik’ temasıyla yapılan ve iki gün sürecek Dünyanın en büyük sokak festivallerinden Notting Hill Karnavalı, yaklaşık bir milyon kişinin katılımıyla bugün başladı. 
     Dünyanın dört bir tarafından yüz binlerce turist çeken Notting Hill Karnavalı, Karayip kültürüne özgü renkli kostümler ve müzikle Londra’yı coşturmaya başladı. İlginç dansların yanısıra Afrika damak tadı ve girişimciliğinin de tanıtıldığı ve bu yıl çocuklar ve yetişkinler olmak üzere iki güne ayrılan karnavalda, insanlar sokaklarda dans ederek yazın son günlerinin tadını çıkardı. Dans okullarının aylar süren çalışmaları sonucu hazırlanan showlar ve sahne gösterileriyle renkli atmosferin bir parçası olan kalabalık, kendilerini müziğin ritmine kaptırarak sokaklarda dans etti. 
     Karnavalda 10 bin polis görev alırken alınan güvenlik önlemleri dikkat çekti. Terör kaygıları nedeniyle güvenliğin sıkılaştırıldığı festival için Notting Hill Karnavalı Başkanı Chris Mullard, 7 Temmuz belki Londra’da pek çok şeyi değiştirdi ancak bu şehirde asla değişmeyecek olan tek şey kültürel çeşitliliğidir ve bunu en iyi yansıtan da Notting Hill Karnavalı'' dedi. 
     İlk kez 1964’te düzenlenen ancak kökeni Afrika yerlilerinin köle oldukları yıllara dayanan Notting Hill Karnavalı, başta Trinidad olmak üzere Karayipli göçmenlerin enerjilerini ve güçlü karnaval geleneklerini yansıttığı önemli bir festival. Köle oldukları dönemde müzik yapmaları ve kostüm giymeleri yasaklanan Karayiplilerin kostüm gelenekleri ise ilginç bir temele dayanıyor. 1883’te özgürlüklerini kazanan karayipliler, efendileri gibi giyinerek ve suratlarını boyayarak, onları kötü ya da gülünç gösteren kostümler hazırlamaya başladı. 
     
</TEXT>
</DOC>
