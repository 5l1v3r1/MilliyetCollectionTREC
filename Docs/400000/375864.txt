<DOC>
<DOCNO> 375864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sontur53.html </URL>
<DATE> 2005/09/05/ </DATE>
<TIME> 20.50 </TIME>
<AUTHOR>  </AUTHOR>
<HEADLINE>
Yeni adli yıl başlıyor... 
</HEADLINE>
<TEXT>

     Ankara Barosu Başkanı Ahsen Coşar, "İktidarın, yargı üzerinde egemenlik kurmayı, yargıyı kendi anlayışına uygun yönde biçimlendirmeyi amaçlayan bir tutum içinde olması asla kabul edilemez" dedi. 
     Coşar, yeni adli yılın yarın başlaması dolayısıyla mesaj yayınladı. 
     Hukuk devletinde, devletin tüm organlarının üstünde mutlak egemenliğe sahip olanın, ne yasama, ne yürütme, ne de yargı olduğunu belirten Çoşar, devletin tüm organlarının, her türlü eylem ve işlemlerinde, başta anayasa olmak üzere, hukukun kuralları ile bağlı olduğunu vurguladı. Coşar, şunları kaydetti 
     "Hukuk devletine bağlılığın ve anayasanın üstünlüğünü sağlamanın başlıca yolu, yasaların anayasaya uygunluğunun denetimi olmakla, Türkiye Cumhuriyeti Anayasası ile bu denetim yetkisi Anayasa Mahkemesi’ne verilmiş bulunmakla, kuvvetler ayrılığı ilkesine aykırı olarak Yüce Meclis’i kendi organı gibi çalıştıran günün iktidarının, bu denetimden rahatsızlık duyması, salt bu rahatsızlık nedeniyle Anayasa Mahkemesi’ni kendi anlayışına uygun biçimde biçimlendirmek için anayasa değişikliği hazırlığı içinde olması, rahatsızlık vericidir. " Hukuk devletinde, yargıçların siyasi tarafsızlık içinde olmalarının, temel bir kural olduğuna işaret eden Coşar, hukukun iradesinin siyasal olmaması, etkin bir yargı denetiminin sağlanabilmesi amacıyla mahkemelerin bağımsız, yargıçların tarafsız ve güvenceli, savunmanın özgür olması gerektiğine işaret etti. Coşar, bütün bunların, yargıya, yargıca ve avukata sağlanmış birer ayrıcalık olmadığını, yurttaşlara, devlet karşısında güvence sağlamak amacına yönelik olduğunu belirtti. 
     Coşar, "Günün iktidarının, yargı üzerinde egemenlik kurmayı, yargıyı kendi anlayışına uygun yönde biçimlendirmeyi ve kendi siyasal tercihleri yönünde kadrolaşmayı amaçlayan bir tutum içinde olması, halk yönünden yaşamsal değerde olan hukuk güvenliğini ciddi biçimde tehdit eden bir yaklaşım olmakla, asla kabul edilemez" dedi. 
     Ahsen Coşar, "İktidarı uyarmayı, demokrasinin gerekleri ile hukuk devleti ilkelerine uygun davranmaya davet etmeyi gerekli gördüklerini" ifade etti. 
     
</TEXT>
</DOC>
