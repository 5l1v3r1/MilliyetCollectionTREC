<DOC>
<DOCNO> 352505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sondun26.html </URL>
<DATE> 2005/06/16/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
İran'da Rafsancani önde gidiyor 
</HEADLINE>
<TEXT>

     İran'da yarın yapılacak cumhurbaşkanlığı seçimi için kampanya süresi sona ererken, Ali Ekber Haşimi Rafsancani'nin 7 aday arasında önde gittiği görülüyor. 
     Sandıklar yarın TSİ 07.30'da açılıyor ve oy verme işleminin 10 saat sürmesi bekleniyor. 
     Yasal kampanya süresi dolmadan önce, taraftarlar sabahın erken saatlerinde, adaylarının posterlerini duvarlara yapıştırmak için adeta yarışa girdiler. 
     Seçim kampanyalarını yürütenler, erken saatlerde başkent Tahran'ın caddelerini doldurarak, kararsız seçmenleri kazanabilmek için son şanslarını denediler. 
     Bu arada, Tahran'daki radyo-televizyon binasının önünde toplanan 500 kadar kişi, halka seçimi boykot etmesi çağrısında bulundu. Kalabalığı dağıtan toplum polisi, 5 kişiyi gözaltına alırken, 8 gösterici de yaralandı. 
     Seçimlere katılan adaylardan Rafsancani önde görünüyor, ancak Rafsancani'nin oyların en az yüzde 50'sini alarak, ikinci tura gerek kalmadan seçimi kazanması beklenmiyor. 
     Kamuoyu yoklamalarında, Rafsancani'nin en büyük rakipleri eski polis şefi muhafazakar Muhammed Bagır Galibaf ile reformcu Mustafa Moin olarak görülüyor. 
     Muhafazakarların kendisini zayıflattığını düşünen Rafsancani, kampanya süresince daha ılımlı bir söylemle gençlerin gönlünü kazanmaya çalıştı. Pek çok genç kadın da Cumhurbaşkanı Muhammed Hatemi döneminde kazandıkları bazı özgürlüklerin ellerinden gitmesi kaygısıyla Rafsancani'yi destekliyor. 
     Moin ise seçim kampanyası süresince, seçimleri boykot etmenin sertlik yanlılarının iktidardaki gücünü artıracağı ve totaliter bir devletin yolunu açacağı uyarısında bulundu. Reformcular, seçime katılımın yüksek olmasının Moin'in kazanmasını sağlayacağını, katılımın düşük olmasınınsa Rafsancani'ye ya da muhafazakar bir adaya yarayacağını söylüyorlar. 
     İçişleri Bakanı Abdülvahit Musavi-Lari, dün yaptığı açıklamada, katılımın yüzde 55 civarında olmasının beklendiğini söylemişti. 
     Birçok kişi, Anayasayı Koruyucular Konseyi'nin birçok adayın başvurusunu reddetmesini protesto için oy kullanmayı düşünmüyor. 
     Oy verme yaşının 15 olduğu İran'da 47 milyon seçmen bulunuyor. 
     Seçime katılan diğer adaylar eski İran Radyo ve Televizyonu Başkanı Ali Larincani, Hamaney'e bağlı yeni nesil muhafazakar siyasetçilerin başında gelen Mahmud Ahmedinecad, son yıllarda Hamaney'e bağlılığı nedeniyle reformcuların desteğini kaybeden Mehdi Kerrubi ve reformcu Muhsin Mehralizade. 
     
</TEXT>
</DOC>
