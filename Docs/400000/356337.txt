<DOC>
<DOCNO> 356337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sonspo61.html </URL>
<DATE> 2005/06/28/ </DATE>
<TIME> 21.20 </TIME>
<AUTHOR>  </AUTHOR>
<HEADLINE>
Orduspor'a 1 maç seyircisiz oynama kararı verildi... 
</HEADLINE>
<TEXT>

     Futbol Federasyonu Profesyonel Futbol Disiplin Kurulu, Orduspor’a 1 maç seyircisiz oynama cezası verdi. 
     Kurul, bugün yaptığı toplantıda, Samsun’da tekrar edilen Orduspor-Eskişehirspor maçında meydana gelen saha olayları ile kötü ve çirkin tezahürat nedeniyle Orduspor’a 1 resmi maçı seyircisiz oynama ve 5.000 YTL para cezası verdi. Eskişehirspor Kulübü’ne de aynı maçta seyircisinin neden olduğu olaylar nedeniyle 1.500 YTL para cezası uygulandı. 
     Aynı karşılaşmada rakibine yönelik eylemi nedeniyle Eskişehirsporlu Selçuk Yıldırımkaya, 3 resmi maçta oynamama cezası alırken, maç öncesi sportmenliğe aykırı demeçleri nedeniyle Eskişehirspor Kulübü Başkanı Halil Ünal’a da 20 gün hak mahrumiyeti cezası verildi. 
     Bu arada, 1 Mayıs’ta oynanan Gölcükspor-Bakırköyspor maçında, hakkında verilen ve infaz edilmeyen ceza kararına rağmen maçta yer alarak disiplin ihlalinde bulunan Bakırköysporlu Serkan Sütlü 5 resmi maçtan men cezasına çarptırılırken, cezalı oyuncu oynatmaktan kulüp yöneticisi Ömer Saralioğlu’na 60 gün hak mahrumiyeti cezası uygulandı. 
     
</TEXT>
</DOC>
