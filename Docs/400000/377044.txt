<DOC>
<DOCNO> 377044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/soneko20.html </URL>
<DATE> 2005/09/09/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
IMF Heyeti Ahmet Nazif Zorlu ile görüştü... 
</HEADLINE>
<TEXT>

     Uluslararası Para Fonu IMF Türkiye Masası Şefi Lorenzo Giorgianni başkanlığındaki heyet, Zorlu Holding Yönetim Kurulu Başkanı Ahmet Nazif Zorlu ve Denizbank Genel Müdürü Hakan Ateş ile görüştü. 
     Denizbank'ın Esentepe'deki genel müdürlük binasında basına kapalı gerçekleştirilen toplantının ardından, Hakan Ateş bir açıklama yaptı. 
     IMF heyetinin pazarın genel durumunu incelemek, sanayi ve bankacıların ekonomiyi ne şekilde değerlendirdiğini öğrenmek için bu tür ziyaretler yaptığını belirten Ateş, görüşmede bankacılık yasası üzerinde durulmadığını bildirdi. 
     Ateş, IMF heyetinin banka yöneticileriyle yaptığı görüşmelere ilişkin bir soru üzerine, Türk bankacılığına karşı bir ilgi olduğunu ifade ederek, ''Burada bir takım bankalarda hisse almak isteyenler de var. Bu da açık ama bunun IMF ile uzaktan yakından bir ilgisi yok'' dedi. 
     IMF heyeti ile Türkiye Bankalar Birliği yönetimi olarak dün akşam da bir araya geldiklerini anımsatan Ateş, şunları kaydetti 
     ''Konut kredilerindeki artış önemli bir konu. Onu özellikle sorguladılar. Rakamları biliyorlar, biz de en son rakamları verdik. Burada ciddi bir artış var. Öyle zannediyorum ki mortgage yasası ile ilgili bizler kadar onlar da bir beklenti içinde.'' 
     
</TEXT>
</DOC>
