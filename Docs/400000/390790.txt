<DOC>
<DOCNO> 390790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/spor/aspo.html </URL>
<DATE> 2005/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'a 100'lük kontör 1-0 
</HEADLINE>
<TEXT>


Fenerbahçe, Gaziantep'in kilidini son dakikaya kadar açamadı. Tam iki puan gidiyor derken, Alex'in penaltısı hem takımın zirve yarışındaki kredisini artırdı, hem de Alman hoca 100. maçında mahçup olmadı 


90 dakika 

MEHMET DEMİRKOL 

Siz de ben de çok iyi biliyoruz ki, bu yazıların yani 90 dakika köşesinin amacı ilgili maçın hangi dakikasında ne olduğunu, oyunun nasıl seyir ettiğini aktarmak. Ama konu bu yılki Fenerbahçe ise bunların çok fazla önemi yok. Teşbihte hata olmaz. Fenerbahçe şımarık bir cellat gibi Rakip de cezası kesilmiş bir idam mahkumu Fenerbahçe oyalıyor, zorluyor, hırpalıyor, ama sonunda öyle ya da böyle deviriyor. 
Hakem son düdüğü çalmadan kimse Fenerbahçe'nin puan kaybedeceğinden emin olamıyor. Sarı-lacivertli takım sadece yıldızlarıyla değil, sistemiyle maçın kesin favorisi oluyor. Son saniyeye, son düdüğe kadar. Dün bu fikrin zirvesi sergilendi. Hadzibegiç sonrası genç, ama daha önemlisi toy bir takımla iyi bir deplasmancı portresi çizen Gaziantepspor, Fenerbahçe karşısında net bir pozisyon bulamadan maçı bitirdi. Ligin en iyi kalecilerden Hasagiç ve Avrupa standartlarındaki savunmasıyla Anelka hariç Fenerbahçe'ye çok iyi direndiler. Kadıköy'de yapılması gerekenlerin büyük çoğunluğunu yaptılar. Yapamadıkları gerçekten "yapamadıkları"dır. İstemediklerinden değil. Çıkarılması zor olan bir puanı ceplerinde gördükleri anda kaybettiler. En uçta olması gereken Ivanov, en gerideydi. 
Fenerbahçe, Gaziantep'i buna zorlamıştı ve Bulgar santrfor, Alex'i ceza sahasının en gol yapılamaz yerinde indirdi. Topun başına yine Alex geçti. Bu satırların yazarı Alex'in nasıl, ne zaman ve nerede penaltı kaçıracağını gerçekten merak ediyor. Çünkü kaçırmayacakmış gibi. Futbolun en bilinen klişelerinin başında "en büyük oyuncular da penaltı kaçırır" deyişi vardır. Ama Alex en zor zamanda bile en iyi kalecinin dahi uzanamayacağı yere topu atma soğukkanlılığını gösteriyor. O soğukkanlı. O kadar ki takım en zor durumdayken dahi bazen ortada gözükmüyor. "Gamsız" duruyor. Ama o penaltıyı atmak için belki de gamsız olmak gerekir. 

İsyankar Anelka 
Dün başka şeylerin de kesin sonuçlarını gördük. Kariyerinin en üst çabalamalarının içinde olan Anelka mesela... Defalarca oyunun kaderini değiştirecek hareketler denedi. Ev sahibi adına isyan eden o idi. Verdiği çok iyi paslar ortalama üstü bir santrforu bir maçta krallık adayı yapabilirdi. Çok olumluydu, Nobre'nin bütün olumsuzluklarını ortaya koydu. Fenerbahçeliler'in çok sevdiği "Lorke", Şampiyonlar Ligi'nde kafaya gitmeyi düşünen Fenerbahçe'nin direkt santrforu olamayacağı, dün Anelka'nın deşifresiyle ortaya çıktı. Normali şu... Yabancı sınırsız olur, Nobre de yedek durur. Ya da iyi bir takım oluşturan Daum, iyi bir maç içi stratejisti olur, Semih-Nobre değişikliğini 75'te yapar. 
Daum, gerçekten de kurduğu bu takımla övgüleri hak ediyor. Ama şu da bir gerçek ki maç içinde uyuyor Fenerbahçe dün her dakika çok iyi oynadı. Fakat maç kilitlenmişti. Daum öyle ya da böyle oyuna müdahale etmeliydi, oysa o da az sayıda seyirciden biri gibi davranıp, sadece baktı. Dün onu Alex kurtardı, ama salı günü Brezilyalı cezalı. Tanrı yardımcısı olsun. 

'Penaltı kararı doğru' 

Gaziantepspor karşısında Fenerbahçe'yi galibiyete taşıyan Alex, kendisine yapılan hareketin penaltı olduğunu söyledi. 
Brezilyalı oyuncu, "Bu pozisyon nedeniyle tartışma yaşanması çok doğal. Çünkü maçın sonlarında oldu. O ataktan sonra başka şansımız kalmayabilirdi. Ama rakip bana doğru hamle yaptı. Hakemin kararı doğruydu" dedi. 
Alex kendisine yöneltilen eleştiriler için de "Elimden geleni yapıyorum. Son maçlarda belki gol atamadım ama etkili paslar verdiğimi düşünüyorum. Zaten takımın kazanması önemli. Bireysel düşünmemeli. Örneğin Mehmet Yozgatlı son iki maçtaki performansıyla büyük katkı yarattı" ifadelerini kullandı. 
Schalke maçında toplam iki faul yaptığını ancak oyun dışı kaldığını hatırlatan Brezilyalı yıldız, "Biri kesinlikle sarı kart değildi. Şimdi deplasmandaki maçta dışarıdan destek vermeye çalışacağım" yorumunu yaptı. 
Türkiye'de bulunmaktan çok mutlu olduğunu da sözlerine ekleyen Alex, "Ailemle birlikte İstanbul'da aradığımız her şeyi bulduk. Seyirci bizi seviyor, biz de onları" diye konuştu. 

MAÇIN YILDIZI 
Hasagiç 
Gaziantep kalecisi, Fenerbahçe'nin baskılı dakikalarına iyi direndi. Yağışlı havaya rağmen elinden top kaçırmadı, sert şutlarda iyi yer tutup, klasını kanıtladı. Dün gece sadece penaltıya teslim olabilirdi, öyle oldu. 

MAÇIN HAKEMİ 
Penaltıydı 
Hakem Cem Papila penaltı dakikasına kadar bir-iki faul düdüğü dışında hata yapmadı. İki tarafa da eşit davrandı. İvanov'un, Alex'e yaptığı penaltılık harekete çok yakındı. Bu nedenle kararı doğruydu. 

MAÇTAN NOTLAR 
Başkan'ın sevinci 
Fenerbahçe'nin 90. dakikada kazandığı penaltı sırasında Başkan Aziz Yıldırım büyük sevinç yaşadı. Hakemin penaltı kararı sonrası havaya zıplayan Yıldırım, yanında oturan Gaziantepspor Başkanı Celal Doğan'ın yanaklarını elleriyle sıkarak sevincini dile getirirken aynı zamanda Fenerbahçe'nin kongre üyesi olan Doğan'ı kızdırdı. 

'Türkiye'de böyle' 
Gaziantep Teknik Direktörü Hadzibegiç, "İyi mücadele ettik. Skor farklı olmalıydı" dedi. Tecrübeli hoca penaltı pozisyonu için "Hakemlerle polemiğe girmem. Türkiye'de bu işlerin nasıl olduğunu siz daha iyi biliyorsunuz" yorumunu yaptı. 

Schalke çöktü 
Fenerbahçe'nin, Şampiyonlar Ligi'nde salı gecesi Almanya'da karşılaşacağı Schalke deplasmanda Hamburg'a 1-0 yenilerek, ligdeki namağlup unvanını kaybetti. Milan sahasında ezeli rakibi Juventus'u 3-1 mağlup etti. PSV Eindhoven ise deplasmanda Twente'yi, Afellay'in golüyle 1-0 yendi. 

Aurelio dinlendi 
Yoğun maç programı nedeniyle kupada Appiah, Önder, Serkan ve Volkan'ı dinlendiren Teknik Direktör Daum, Gaziantepspor maçında da Aurelio'yu kadroya almadı. Brezilyalı oyuncunun yokluğunda Appiah tek ön libero olarak oynadı. 

PAF'lar yenildi 
Dereağzı Tesisleri'nde oynanan PAF Ligi maçında Fenerbahçe, Gaziantepspor'a 3-1 mağlup oldu. Konuk takımın gollerini İbrahim 2 , Osman kendi kalesine kaydederken, sarı - lacivertli ekibin tek golünü Edip kendi kalesine attı. 


</TEXT>
</DOC>
