<DOC>
<DOCNO> 399049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sontur06.html </URL>
<DATE> 2005/11/29/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Hacı adaylarına "alışveriş" uyarısı... 
</HEADLINE>
<TEXT>

     Hacda alışverişin kutsal bir yanı olmadığı, kutsal topraklarda alışverişe fazla zaman ayrılmasının ibadete gölge düşürebileceği bildirildi. 
     Diyanet İşleri Başkan Yardımcısı Necmettin Nursaçan, AA muhabirine yaptığı açıklamada, hac görevini yerine getiren insanların hediyeleşmesinin Türk kültüründe yaygın bir gelenek olduğunu hatırlattı. 
     Hacı adaylarının yakınlarına dağıtacakları hediyelerin geçmiş yıllarda Suudi Arabistan’dan alınmasının yaygın olduğunu bildiren Nursaçan, alışverişlerini Türkiye’de yapmalarının daha isabetli olacağını kaydetti. 
     Kutsal topraklarda yapılacak alışverişin orada yapılması gereken ibadetlere gölge düşürebileceğine de dikkati çeken Nursaçan, şöyle konuştu 
     "Bizim kültürümüzde hacca giden insana hediye verme ve hacı olan kişinin de memleketine döndüğünde eşine, dostuna hediye dağıtması geleneği vardır. Dinimize göre hediyeleşmek sünnettir. Ancak, hediyelerin ille de Mekke veya Medine’den alınması gerekmez. Üstelik, hacda alışverişin kutsallığı yok. Orada yapılacak alışveriş ne kaliteli, ne ucuz, ne de kutsaldır. Sonuçta orada satılan mallar da başka ülkelerden getiriliyor. Bu nedenle, hacı adaylarımızın alışverişlerini ülkelerinden yapmaları daha hayırlıdır. Orada, alışverişe fazla vakit ayrılması da ibadete gölge düşürebilir." 
     
     EKONOMİYE KATKISI 
     Kayseri Ticaret Odası Başkanı Hasan Ali Kilci de hacı adaylarının alışverişlerini Türkiye’de yapmalarının, ekonomiye katkı sağlayacağını vurguladı. 
     Hacı adaylarının ihtiyaç duyacağı her şeyin Türkiye’de de satıldığını hatırlatan Kilci, şöyle devam etti 
     "Hacı adayları için Türkiye’de daha kaliteli mallar, daha uzuca satılıyor. Hacı adaylarımız, hac görevleri sırasında yaptıkları alışveriş ile paramızın yurt dışına çıkmasına neden oluyorlar. 
     Türkiye’de yapılan alışverişler ise ekonomimize katkı sağlıyor. Hac sezonu öncesinde hac malzemeleri satan esnafımızın işlerinde canlanma oluyor. Üstelik, Suudi Arabistan’da alınan mallar, daha pahalıya mal oluyor. Bazen, hacılarımız dönüş yolunda uçakta yük sınırını aştıkları için fazladan para ödemek zorunda kalıp malı iki kere satın almış gibi oluyorlar. Bu nedenle, hacı adaylarımızın alışverişlerini memleketlerinde yapmalarının daha isabetli olacağını düşünüyoruz." 
     
     SATICILAR MEMNUN 
     Kayseri’de hac malzemeleri satışı yapan Mustafa Sipahioğlu ise hac sezonu yaklaştıkça satışlarının arttığını belirtti. 
     Hacı adaylarının yolculukları öncesi ihtiyaç duyacakları malzemeleri genellikle memleketlerinden aldıklarını ifade eden Sipahioğlu, şunları söyledi 
     "Hacı adaylarının, hac görevi süresince ihtiyaç duyacakları malzemelerin tamamı Türkiye’de bulunuyor. Suudi Arabistan’da bulunan zemzem ve hurma bile burada satılıyor. Hacı adayları, hac görevi sonrası buradaki yakınlarına dağıtacakları hediyelik eşyaları da şimdiden alıyorlar. Daha çok hurma, zemzem, tespih, seccade, ihram, hac kıyafeti ve hediyelik eşyalar satıyoruz. Bir hacı adayı, ihtiyacı olan malzemelerle yakınlarına dağıtacağı hediyeler için ortalama 200-300 YTL harcıyor." 
     
</TEXT>
</DOC>
