<DOC>
<DOCNO> 380604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/sonsiy11.html </URL>
<DATE> 2005/09/22/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Emekli Oramiral Erdil'in yargılanmasına devam edildi... 
</HEADLINE>
<TEXT>

     Eski Deniz Kuvvetleri Komutanı emekli Oramiral İlhami Erdil, eşi Füsun Erdil, kızı Deniz Erdil, Erdil’in emir subay yardımcısı emekli Yüzbaşı Yalçın Kayatunç ve Erdil’in kızının gizli ortağı olduğu öne sürülen Şirin Melek Hekim’in yargılanmalarına devam edildi. 
     Genelkurmay Askeri Mahkemesi’nde görülen davanın bugünkü duruşmasına sanıklardan katılan olmadı. Duruşmada Erdil ailesinin avukatı Turgay Sarıakçalı ve Şirin Melek Hekim’in avukatı Şevki Lülecioğlu hazır bulundu. 
     Duruşmada, Deniz Kuvvetleri Komutanlığı konutuna usulsüz alım iddiasıyla Deniz Kuvvetleri Askeri Mahkemesi’nde görülen davada "görevi ihmal"den yargılanan emekli Albay Tanju Türk tanık olarak dinlenildi. 
     Türk, emekli olmadan önce Deniz Kuvvetleri Komutanlığı’nda mal saymanlığı yaptığını belirterek, Genelkurmay Askeri Mahkemesi’nde görülen dava konusu suçlamalar hakkında görev alanına girmediği için bilgisi olmadığını söyledi. 
     Erdil döneminde Deniz Kuvvetleri Komutanlığı konutunda verilen özel yemeklerin resmi yemekmiş gibi gösterilmesi ve harcamaların nasıl yapıldığı konusunda mahkeme heyetinin sorular yönelttiği Türk, Genel Sekreterlik ve Kurmay Başkanlığı’ndan gelen harcama taleplerini onayladığını ve satın alma komisyonuna gönderdiğini ifade etti. 
     Yemeklerin özel ya da resmi olup olmadığını bilmediğini anlatan Türk, malzemelerin de konuta mı komutanlık katına mı alınıp alınmadığı konusunda bilgisi olmadığını belirtti. 
     
     ERDİL’İN BELGELERİ EKSİK GELDİ 
     Duruşma hakimi Kıdemli Albay Turgay Çağlar, dosyaya gelen belgeleri okudu. Çağlar, Erdil’in 1958 ile 1970 yıllarıyla Washington Deniz Ataşeliği yaptığı 1979 ve 1980 yılları hariç diğer yıllara ait maaş çizelgelerinin mahkemeye gönderildiğini belirtti. 
     3 albaydan oluşan bilirkişi heyeti, mahkemeye söz konusu 
     belgelerle ilgili açıklama yaptılar. Bilirkişiler, araştırmalarının eksiksiz olması için Erdil’in yurtiçi ve yurtdışı harcırahlarını, 1970 yılından önceki maaş durumunu, yurtdışında görevli olduğu dönemdeki gelirlerini ve OYAK Genel Müdürlüğü’ne yapılan kesintileri gösteren belgelerin tamamının ilgili makamlardan istenmesini talep ettiler. Mahkeme heyeti, Erdil’in mesleğe başladığı tarihten bugüne kadar aldığı yurtiçi ve yurtdışı harcırahlar, yurtdışı görevindeki gelirler ve OYAK’ Genel Müdürlüğü’ne yapılan kesinti belgelerinin ilgili yerlerden istenmesine karar verdi ve diğer eksikliklerin giderilmesine karar vererek, duruşmayı 14 Ekim tarihine erteledi. İddianamede, emekli Oramiral İlhami Erdil hakkında 5 ayrı "görevi kötüye kullanma", bir olaydan dolayı "görevi suiistimal" ve 3628 sayılı Mal Bildiriminde Bulunulması Rüşvet ve Yolsuzluklarla Mücadele Kanunu’nun 13. maddesinde tanımlanan "haksız mal edinme" suçlarından 18 yıl 6 aya kadar hapis cezası talep ediliyor. Sanıklar Füsun ve Deniz Erdil, Yalçın Kayatunç ve Şirin Melek Hekim hakkında ise 1’er yıldan 3’er yıla kadar hapis cezası isteniyor. 
     
</TEXT>
</DOC>
