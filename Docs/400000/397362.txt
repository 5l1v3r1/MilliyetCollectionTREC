<DOC>
<DOCNO> 397362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sonsiy21.html </URL>
<DATE> 2005/11/23/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Rektör Aşkın'a anjiyo yapıldı 
</HEADLINE>
<TEXT>

     Yüzüncü Yıl Üniversitesi YYÜ Tıp Fakültesi Araştırma Hastanesi Başhekimi Doç. Dr. Hüseyin Avni Şahin, "Anjiografide, Rektör Yücel Aşkın’ın koroner damarlarda kan akımının yavaş olduğu, sağ koroner arter dalında plak ve sol inen arter orta kısmında ise yüzde 65 oranında darlık saptandı" dedi. 
     Şahin, Araştırma Hastanesi’nde düzenlediği basın toplantısında Yüzüncü Yıl Üniversitesi Rektörü Prof. Dr. Yücel Aşkın’ın 13 Kasım tarihinden bu yana hastanede izlendiğini ifade ederek, bugün şartların uygun olması üzerine Koşuyolu Hastanesi’nde görevli Cevat Yakut ile YYÜ Tıp Fakültesi Araştırma Hastanesi Öğretim üyesi Doç. Dr. Niyazi Güler’in, Rektör Yücel Aşkın’ın anjiografik incelemesini gerçekleştirdiklerini söyledi. 
     Şahin şöyle devam etti 
     "Bu inceleme sonucunda, Rektör Yücel Aşkın’ın koroner damarlarda kan akımının yavaş olduğu, sağ koroner arter dalında plak ve sol inen arter orta kısmında ise yüzde 65 oranında darlık saptandı. Sonuç olarak koroner yavaş akımı hızlandırmak yani tedavi etmek üzere bir tıbbi tedavi planlandı. Bu hafta ve gelecek hafta hocamıza ilaç tedavisi uygulanacak. Akabinde de dar bölgeye stent yerleştirilecek." Şahin, gazetecilerin soruları üzerine damarda yüzde 65’lik darlık tespit edilmesinden dolayı Aşkın’ın hayati tehlikesinin bulunduğunu kaydetti. 
     Eskisi gibi her kalp hastasını ameliyat etmediklerini anlatan Şahin, "Şu anda hocamızın kalbini, ameliyatla değil stent koyarak tedavi etmeyi düşünüyoruz" dedi. 
     Bir gazetecinin ilk duruşmanın 14 Aralık’ta olacağını, Aşkın’ın o tarihe kadar sağlık durumunda iyileşme olup olmayacağı yönündeki sorusunu da Şahin, "Bizim o konularla ilgimiz yok. Bizim işimiz duruşmayla değil. Bizim işimiz hastalarla ilgilenmektir. Onun sağlığı ile ilgili elimizden geleni yaparız. Bu siz de olsanız rektörümüz de olsa fark etmez" diye yanıtladı. 
     Tedavinin süresi ile ilgili sorular üzerine de Şahin, "Bu konuya kardiyologlar karar verecektir. Bizden öyle matematiksel öngörüler beklemeyin. O ancak şarlatanlık olur. İnsan hayatı dışarıdan hesaplandığı gibi matematiksel değildir" dedi. 
     Şahin, Rektör Aşkın’ın kalp rahatsızlığı dışında prostat enfeksiyonu geçirdiğini, psikolojik tedavi aldığını, psikolojisinin ise zaman zaman kaygılandırdığını bildirdi. 
     
</TEXT>
</DOC>
