<DOC>
<DOCNO> 375970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/yasam/yas01.html </URL>
<DATE> 2005/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kelenderis ışığa çıkıyor 
</HEADLINE>
<TEXT>


Dünyanın en eski şehir haritası olan Kelenderis mozaiği, bu yıl çıkarılan ödenek sayesinde üstünü örten brandadan kurtulup ziyarete açılacak 

Ömer Erbil 

Mersin'in Aydıncık ilçesindeki antik Kelenderis kenti kazıları sırasında, 1990 yılında, üzerinde bir liman kentinin betimlendiği 'Kelenderis Mozaiği' bulundu. 
Bu tarihi mozaiğin, dünyanın en eski şehir haritası olma özelliğine sahip olduğu anlaşıldı. Ardından, söz konusu mozaiğin bulunduğu arazinin kamulaştırılması kararı alındı. Uzun bir dava sürecinin ardından 2005 yılı ortalarında arsa sahiplerinin isteği doğrultusunda, kamulaştırma kararı iptal edildi. 

Bekçisi bile yoktu 
Bu süreç boyunca, yaklaşık 10 yıldır bekçisi bile bulunmayan bu arazide, üstü branda ve toprakla örtülerek korunmaya çalışılan olağanüstü tarihi değere sahip Kelenderis mozaiğinin, sonunda gün ışığına çıkarılkamı yönünde karar alındı. 
Kelenderis Antik Kenti Kazı Başkanı Prof. Dr. Levent Zoroğlu, "Kültür ve Turizm Bakanlığı'nın bu yıl verdiği ödenekle mozaiğin üzerine çatı yapıp, ziyaretçilerin görmesini sağlayacağız" diye konuştu. 

'Basit bir çatı yeter' 
Arazi sahiplerinin mağduriyetinin giderilerek, alanın bir an önce kamulaştırılması gerektiğini de belirten kazı başkanı Zoroğlu, şunları söyledi 
"Eşsiz bir örnek olan mozaiğin açıkta kalmaması için üzerini kumla kapatmıştık. Kamulaştırmanın sonuçsuz kalması bizi üzdü ama önemli bir gelişme olarak bir harabe bekçisinin atanması ve Kültür ve Turizm Bakanlığı'nın bu yıl kazılarımıza ait ödeneği artırması üzerine en azından Kelenderis mozaiğinin üzerine basit bir çatı yaparak, sergilemeyi planladık." 


</TEXT>
</DOC>
