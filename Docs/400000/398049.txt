<DOC>
<DOCNO> 398049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sontur46.html </URL>
<DATE> 2005/11/25/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
İKB Kadın ve Kalkınma Birimi toplantısı yapıldı 
</HEADLINE>
<TEXT>

     Devlet Bakanı Nimet Çubukçu, kalkınma stratejilerine kadınların dahil edilmesinin, ülkelerin istikrarına katkıda bulunacak çok önemli bir parametre olduğunu söyledi. 
     İslam Kalkınma Bankası İKB Kadın ve Kalkınma Birimi 2. Uluslararası Toplantısı Swissotel'de yapıldı. 
     Kur'an-ı Kerim okunmasıyla başlayan açılışta, İKB'yi tanıtan kısa bir film gösterimi yapıldı. Ardından, teknik bir arıza nedeniyle daha önce okunamayan İstiklal Marşı okunarak, saygı duruşunda bulunuldu. 
     Bakan Çubukçu, toplantının açılışında yaptığı konuşmada, 70'li yıllara kadar kalkınma planlarına kadınların genellikle dahil edilmediğini ifade ederek, ''Oysa geçmişte olduğu gibi günümüzde de kalkınmanın nimetlerinden erkeklerle eşit oranda yararlanamayan kadınlar, dünya yoksulları arasındaki en büyük dilimi oluşturmaktadır'' dedi. 
     Kadını içine almayan kalkınma projelerinin dünya nüfusunun yarısını görmezden geldiğini anlatan Çubukçu, cinsiyet dengeli kalkınma kavramıyla kadın-kalkınma ilintisine yeni bir bakış açısı kazandırıldığını kaydetti. 
     Türkiye'de, Altıncı 5 Yıllık Kalkınma Planı'ndan itibaren kadın konusuna kalkınma planlarında yer verilmeye başlandığını belirten Çubukçu, Türkiye'de kadınların işgücüne katılım oranlarının çok düşük olduğunu vurguladı. Çubukçu, bu oranı artırmak üzere çeşitli önlemler alındığını ifade etti. 
     Dünyada bugün kadınları izole etmeyen ve dezavantajlı bir kesim değil, aktif toplumsal bireyler olarak gören yeni bir anlayışın hakim olmaya başladığını anlatan Çubukçu, kalkınma stratejilerine kadınların dahil edilmesinin, ülkelerin istikrarına katkıda bulanacak çok önemli bir parametre olduğunu vurguladı. 
     Yoksulluğun ağır bedelini en çok kadın ve çocukların ödediğini ifade eden Çubukçu, çalışma hayatında yer alan kadınların yoksulluğun önlenmesinde önemli rol oynayacağını sözlerine ekledi. 
     
     EMİNE ERDOĞAN'IN KONUŞMASI 
     Başbakan Recep Tayyip Erdoğan'ın eşi Emine Erdoğan ise ''Ülkelerimiz, ticari ekonomik işbirliği ile asırlık bir ihmali telafi ediyorlar'' dedi. 
     Küreselleşen dünyada devletlerin, toplumların ve halkların birbirlerinin kaderiyle doğrudan ilgili olduğunu belirten Erdoğan, şöyle konuştu 
     ''İslam aleminin maddi bir zaaf içinde olduğuna inanmıyorum. Kuveyt'ten ya da Dubai'den Yemen'e gittiğiniz zaman çelişkiyi görür ve binlerce sorunun altında ezilirsiniz. Eksiğimiz, modern dünyanın gerektirdiği şekilde örgütlenme ihtiyacını henüz giderememiş olmamızdır. Toplumsal sorumluluk anlayışımız, toplumsal sorumluluğu bizim adımıza başkalarına bırakmamız büyük trajedilere, büyük acılara yol açmaktadır. 
     Kimse İslam ülkelerinde kadının statüsünün inancımızdan kaynaklandığını iddia edemez. Müşterek tarihimiz ve kültürümüzün temel referansları kadın haklarının erkeklerden daha az olduğunu kabul etmez. Adına gelenek denilen, töre denilen mazeretlerin hiçbiri insanın insana kötülük yapmasına izin veremez. Bugün temel insan hak ve hürriyetlerini evrensel değerler olarak görmek, bu değerleri içselleştirmek zorundayız.'' Bilgilenme, öğrenme, çalışma ve üretme hakkından kimsenin hiçbir gerekçeyle mahrum bırakılamayacağını vurgulayan Erdoğan, tarihsel ve geleneksel değerlerin, kadınların toplumsal hayattan soyutlanmalarının mazereti ve gerekçesi kabul edilemeyeceğini kaydetti. 
     Emine Erdoğan, cahiliyenin en temel karakteristiğinin kadına ve kız çocuklarına karşı yapılan ayrımcılık olduğunu vurgulayarak, şöyle devam etti 
     ''Bu temelden hareketle İslam ülkelerinde kadının yerini açık seçik konuşmak zorundayız. Açık konuşmak zorundayız ki kadının eğitim, sağlık ve istihdam sorunlarının giderilmesi için net çözüm önerileri getirebilelim, soyut konuşmalar yerine somut projeler ortaya çıksın. 
     Ülkelerimizdeki, bölgemizdeki istikrarsızlıklardan, adaletsizliklerden en çok kadınlar zarar görmektedir. Sadece İslam ülkeleriyle sınırlı ilgi kurmak zorunda değiliz. Dünyanın hangi ülkesinde olursa olsun, insan vicdanına sığmayacak her yanlışlığın giderilmesi için bir şeyler yapabiliriz. Müslüman kadınlar, kendi ülkelerinde yaşayan Müslüman olmayan kadınların sorunlarıyla da ilgilenmek zorundadır.'' 
     
     ''AŞAMADIĞIMIZ SORUNLARIMIZ VAR'' 
     Kadına karşı cinsiyet ayrımcılığının hiçbir mazereti ve gerekçesi olamayacağını vurgulayan Erdoğan, ''Bir etnik unsurun diğer bir etnik unsura üstün olması, imtiyazlı olması ne kadar yaradılışa aykırıysa, bir cinsin diğer bir cinse üstün olması, ayrıcalıklı olması da insanın yaradılışına aykırıdır'' diye konuştu. 
     Cinsiyet ayrımcılığına dayalı sorunların sadece İslam ülkelerinin değil, bütün dünyanın çözemediği temel konular arasında bulunduğunu belirten Erdoğan, Türkiye'nin, ortak sorunların çözümünde büyük bir birikime ve tecrübeye sahip olduğunu söyledi. 
     Emine Erdoğan, şunları kaydetti 
     ''Elbette bizim de henüz aşamadığımız sorunlarımız var. Ama bu sorunları aşmak için toplumun bütün kesimlerinde büyük bir dönüşüm yaşanıyor. Kimliğimizi, özümüzü, milli ve manevi değerlerimizi, aile yapımızı koruyarak medeniyet yürüyüşünü sürdürmemizde kadınlarımız büyük bir aksiyon içindedir.'' Türkiye Cumhuriyeti'nin 71 yıl önce kadınlara seçme ve seçilme hakkını veren ileri bir cumhuriyet olduğunu vurgulayan Erdoğan, üniversitelerdeki öğrencilerin yüzde 37'si, mimar ve mühendislerin yüzde 31'i, eczacıların yüzde 51'i, doktorların yüzde 29'u ve avukatların yüzde 26'sının kadın olduğunu bildirdi. 
     
     ''AYRIMCILIĞI YOK EDEBİLMİŞ DEĞİLİZ'' 
     ''Demokratik anlayışın gelişmesinde, adaletin sağlanmasında, cinsiyet ayrımcılığını tümüyle yok edebilmiş değiliz'' diyen Erdoğan, kadın ve erkeğin hayatı paylaşmadıkça, özde adaleti sağlamadıkça, sorunların çözümünün erteleneceğini söyledi. 
     Tüketim kültürünün getirdiği aşırı bireysellik ve adaletsizliğin, insanlığı koruyacak en temel değer olan aileyi tehdit ettiğini belirten Erdoğan, ''Temel değerlerimizi koruyarak, çalışarak, üreterek, insanlığın onuruna sahip çıkarak var olmaktan başka önümüzde yürüyecek bir yol yoktur'' dedi. 
     
     İKB BAŞKANI'NIN KONUŞMASI 
     İKB Başkanı Ahmet Muhammed Ali de Türk Hükümeti'nin İKB'nin çalışmalarına büyük katkıda bulunduğunu bildirdi. 
     Toplantıyla, kadınların kalkınmadaki rolünün artırılmasının amaçlandığını belirten Ali, İKB'nin kadınlara yönelik çalışmaları hakkında bilgi verdi. 
     Ali, şeriat kurallarına göre kadın ve erkeğin eşit olduğunu, ama uygulamada bunun yerine getirilemediğini ifade ederek, ''İslam'ın eski uygulamaları bir tarafa bırakıldı, kadınları küçük duruma düşüren anlayış değişti''dedi. 
     Toplantıya, Korkut Özal, AK Partili bazı milletvekilleri ile İslam ülkelerinden kadın temsilciler katıldı. 
     
</TEXT>
</DOC>
