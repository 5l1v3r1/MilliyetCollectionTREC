<DOC>
<DOCNO> 397573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sondun14.html </URL>
<DATE> 2005/11/24/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
2 bin Avustralyalı Bali'de mahsur kaldı... 
</HEADLINE>
<TEXT>

     Endonezyalı havayolu şirketi Air Paradise'ın, 1 Ekim'deki saldırıların ardından kayba uğraması yüzünden iflas etmesi üzerine, yaklaşık 2 bin Avustralyalı turistin Bali adasında mahsur kaldığı bildirildi. 
     Air Paradise'ın sahibi Kadek Wiranatha, düzenlediği basın toplantısında, şirketinin en büyük pazarının Avustralya olduğunu, ancak kısa süre önce düzenlenen intihar saldırılarının bu ülkeden gelen turist sayısının azalmasına yol açtığını belirtti. 
     Wiranatha, Avustralyalıların, özellikle sahil beldesi Kuta'da bir lokantaya giren ve kendini havaya uçuran bir intihar komandosunun video bandını görerek olumsuz yönde etkilendiğini belirtti ve ''Avustralyalıları ülkelerine götürdükten sonra uçaklarımız boş dönüyordu'' dedi. 
     Bu arada, Avustralya'nın Qantas havayolu şirketinin, Bali'de kalan Avustralyalıları ülkelerine götürmek için özel sefer düzenleme teklifinde bulunduğu belirtiliyor. 
     1 Ekim'deki saldırılarda ölenlerden 4'ü Avustralya vatandaşıydı. 
     
</TEXT>
</DOC>
