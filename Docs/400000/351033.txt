<DOC>
<DOCNO> 351033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/sonsiy01.html </URL>
<DATE> 2005/06/11/ </DATE>
<TIME> 04.00 </TIME>
<AUTHOR>  </AUTHOR>
<HEADLINE>
Erdoğan Artık başı dik bir Türkiye var... 
</HEADLINE>
<TEXT>

     Başbakan Recep Tayyip Erdoğan, ABD’de yaşayan Türklerin onuruna verdiği resepsiyonda, "Artık, başı öne eğik Türkiye yok. Artık başı dik bir Türkiye var" dedi. 
     Erdoğan, Türkevi’nde yapılan resepsiyonda, Türklerle sohbet etti, hatıra fotoğrafı çektirdi. Erdoğan, burada, ABD’deki temasları hakkında bilgi vererek, olumlu temaslarda bulunduğunu söyledi. 
     Erdoğan, bugüne kadarki süreci en güzel şekilde değerlendirme fırsatı bulduklarını, bundan sonraki süreçte de müşterek neler yapılabileceği üzerinde görüşmeler yaptığını belirtti. Erdoğan, şöyle konuştu 
     "ABD’deki dev firmaların, işadamlarının Türkiye’deki yatırımlarına yönelik görüşmeler oldu. Türkiye artık güven ve istikrar ülkesidir. Türkiye’de artık ekonomik parametreler sürekli olarak yükseliyor. Artık, başı öne eğik Türkiye yok. Artık başı dik bir Türkiye var. 2,5 yıllık bir değerlendirme yaptığımız zaman gerek büyüme hızında, gerek enflasyonda, gerek Türkiye’nin borç stoku noktasında, gerek ihracatın toplam dış ticaret hacmine baktığımızda ve diğer gelişmelere baktığımızda, hepsinde artı değerlerin konuşulmaya başladığını göreceksiniz. 
     Tek söyleyebilecekleri şey şudur Ama istihdamı çözmediniz. Ama istihdamda, dünyada gelişmekte olan dev ülkelere bakın, oralarda da istihdam sorunun devam ettiğini göreceksiniz. Biz bir şeyi gerçekleştirdik. O da bizim nüfusumuzu biliyorsunuz genç. Sürekli olarak işgücü yaratıyor. İstihdam alanına giriyor. Ve bu her yıl 500 bin ila 700 bin arasında değişen işgücüdür. Biz bunu bir defa iş sahibi yapıyoruz. Oran olarak şu anda yerinde sayıyor. Bunu aşağıya düşürmek büyük hedefimiz." Gerek hizmet, gerek tarım, gerekse endüstri sektöründe yapılan yatırımlarla, bu sorunu çözmek için gayret sarf ettiklerini ifade eden Başbakan Erdoğan, "Bütünüyle çözmemiz mümkün değil. Ama bunda da bir düşüşün olduğunu göreceğiz. Bunun da müjdesini verebilirim" dedi. 
     ABD ziyaretinde Washington, New York’ta Türk vatandaşlarla görüşme imkanı bulduğunu dile getiren Erdoğan, bir süre önce New York’ta yapılan Türk yürüyüşünü de basın organlarından takip etme fırsatı bulduğunu söyledi. 
     Başbakan Erdoğan daha sonra vatandaşlarla sohbet etti, hatıra fotoğrafı çektirdi. Bir vatandaşın iç borcun kapanması için para vermeye hazır olduğunu belirtmesi üzerine Erdoğan, Dışişleri Bakanı Abdullah Gül’e dönerek, "bak bizi kurtaracak" diyerek espri yaptı. 
     Erdoğan, bir gencin üzerindeki Türk bayrağı baskılı formasını da imzalarken kendisine puro ikram eden bir Makedon Türküne, havana purosu değilse içmem diyerek espri yaptı ve ikramı geri çevirdi. 
     Başbakan Erdoğan daha sonra resepsiyondan ayrılarak ABD’de yaşayan Türk işadamı Ahmet Ertegün’ün onuruna evinde verdiği yemeğe katıldı. 
     Başbakan Recep Tayyip Erdoğan resepsiyondan ayrılırken, kalabalık nedeniyle ABD’li korumalar ile New York başkonsolosu Ömer Önhon arasında itişme yaşandığı görüldü. 
     Öte yandan, Başbakan Erdoğan, resepsiyona katılmadan önce Uluslararası Anlayış İçin İş Konseyi adlı kuruluşun düzenlediği toplantıda ABD’li işadamlarıyla biraraya geldi. Erdoğan, ayrıca Nationel Puplic Radio’ya mülakat verdi. 
     
</TEXT>
</DOC>
