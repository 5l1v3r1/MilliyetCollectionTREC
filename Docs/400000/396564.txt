<DOC>
<DOCNO> 396564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/son/sontur16.html </URL>
<DATE> 2005/11/20/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Çocukların tartışıldığı günde iki çocuk hırsız yakalandı 
</HEADLINE>
<TEXT>

     Devlet Bakanı Nimet Çubukçu, ''Suçlu çocuk, sokak çocuğu, bağımlı çocuk gibi üçlemelerin birbirine yapıştırıldığı bir anlayıştan çıkarak, gerçekten sorunların neden kaynaklandığını anlamak ve bunu çözmek konusunda her birimizin bireysel gayreti olmalıdır'' dedi. 
     Bakan Çubukçu bu açıklamaları yaparken birkaç km uzaklıktaki Şişli'de iki kız çocuğu hırsızlık yaparken yakalandı. Kızlardan birinin 13, diğerinin 85 kez gözaltına alındığı ortaya çıktı. Gelişen bu olay daha yapılması gereken çok şeyin olduğunu somut olarak bir kez daha ortaya koydu 

Kadın ve Aileden Sorumlu Devlet Bakanı Nimet Çubukçu, Gaziosmanpaşa Belediyesi'nce ''Dünya Çocuk Hakları Günü'' nedeniyle düzenlenen ''AB Sürecinde Çocuk Hakları'' konulu sempozyumda yaptığı konuşmada, çocukların çocukluklarını hak ettikleri şekilde yaşayacakları bir dünya oluşturamadıklarını, ama bu yolda atılan adımlara bakıldığında geleceğe umutla bakılacak bir süreçten geçildiğini söyledi. 
     Son yıllarda sokak çocukları, madde bağımlısı çocuklar ve çalışan çocuklarla ilgili önemli mesafe kat edildiğine işaret eden Çubukçu, şunları kaydetti 
     ''Toplumsal anlamda yanlış anlaşılmalara sebebiyet veren 'suçlu çocuk', 'sokak çocuğu', 'bağımlı çocuk' gibi üçlemelerin birbirine yapıştırıldığı bir anlayıştan çıkarak, gerçekten sorunların neden kaynaklandığını anlamak ve bunu çözmek konusunda her birimizin bireysel gayreti olmalıdır. Bunun siyasi, idari sorumluluğu bizlere ait olabilir. Ama sokaktaki bu çocukların vicdani ve insani sorumluluğu tüm toplumundur. Onlar sokakta, soğukta kaldığı, güvensiz yaşadığı sürece hiçbirimizin vicdanen rahat ve kendimizi güvende hissetmememiz gerekir diye düşünüyorum. Bu sebeple bu meselelerde karanlığı oluşturan bu tabloya söylenmek, karanlığa küfretmek yerine, hepimizin bir mum yakması gerektiğini düşünüyorum. Sosyal sorumluluk bilinciyle hareket edeceğimiz meselelerde, hem toplumsal yaraların iyileşmesinde hepimizin çok önemli katkısı olacaktır, hem de çok süratli sonuç almamıza sebebiyet verecektir.'' 
     
     İLK ADIM İSTASYONU AÇILDI 

     Sempozyumun ardından Devlet Bakanı Nimet Çubukçu, İstanbul Vali Yardımcısı Mehmet Seyman ve Gaziosmanpaşa Belediye Başkanı Erhan Erol, ''Gül Çocuklar Projesi''nin ilk aşamasını oluşturan ''İlk Adım İstasyonu''nun açılışını gerçekleştirdiler. 
     Sokakta yaşayan çocukların barındırılması ve toplumsal hayata kazandırılması için Gaziosmanpaşa'da 200 metrekare alana prefabrik olarak inşa edilen ''İlk Adım İstasyonu''nda 10 yatak yer alıyor. 
     İçinde misafir çocuklar için banyo, revir ve yemekhane bölümleri de bulunan istasyonda, sosyal hizmet uzmanı, çocuk gelişim uzmanı, psikolog, kolluk kuvveti, akran ağabey ve 24 saat boyunca çift vardiya çalışacak mobilize ekip yer alıyor. 
     
     2 KÜÇÜK SUÇLU 

     Gaziosmanpaşa'da çocuklar için güzel bir hayatın konuşulduğu dakikalarda Şişli’de 2 kız çocuğu hırsızlık yaparken yakalandı. Yakalanan 2 kız çocuğundan birinin daha önce 13 kez, diğerinin de 85 kez gözaltına alındığı öğrenildi. 
     Nişantaşı Rumeli Caddesi üzerindeki bir restoranda Semra G’nin cep telefonunu çalmaya çalışan 2 kız çocuğu, Şişli İlçe Emniyet Müdürlüğü ekiplerince yakalandı. Bu çocuklardan birinin üzerinden Ş.Ş. 14 adına düzenlenmiş kimlik çıkarken, üzerinde kimlik bulunmayan diğer kız çocuğu da adını S.Ö. 16 olarak beyan etti. 
     Yaşları 18’den küçük olduğu için Çocuk Büro Amirliği’ne gönderilen 2 kız çocuğunun parmak izleri, daha önce alınan izlerle karşılaştırıldı. 
     Bunun sonucunda, üzerinden Ş.Ş. adına düzenlenmiş kimlik çıkan kız çocuğunun, daha önce de 4 ayrı sahte kimlikle 13 kez çeşitli suçlardan emniyete girişinin olduğu anlaşıldı. 
     Kimliğini S.Ö. olarak beyan eden kız çocuğunun da, kapkaç, hırsızlık, yankesicilik, kaldırımcılık ve otodan hırsızlık gibi çeşitli suçlardan 85 kez polis tarafından gözaltına alındığı belirlendi. 
     
     KİMLİK VE YAŞLARINI SAKLIYORLAR 

     Ş.Ş. ile S.Ö’nün, savcılık talimatıyla gerçek kimliklerinin belirlenebilmesi için Harbiye Polis Merkezi’ne teslim edileceği ve ailelerinden kimlik ile yaşları hakkında bilgi edinileceği bildirildi. 
     Bu şekilde gerçek kimlik ve yaşları anlaşılmadığı takdirde 2 kız çocuğuna Adli Tıp Kurumu’nda kemik incelemesi yapılarak yaşlarının ortaya çıkarılacağı kaydedildi. 
     
</TEXT>
</DOC>
