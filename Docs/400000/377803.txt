<DOC>
<DOCNO> 377803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sonspo11.html </URL>
<DATE> 2005/09/12/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Avrupa Kulüpler Birliği Toplantısı'nda F.Bahçe gözlemci olarak yer aldı 
</HEADLINE>
<TEXT>

     İsviçre'nin Nyon kentinde 5-6 Eylül tarihlerinde gerçekleştirilen Avrupa Kulüpler Birliği Toplantısı'nda Galatasaray, Beşiktaş ve Gençlerbirliği üye olarak temsil edilirken, Fenerbahçe ise gözlemci olarak yer aldı. 
     Avrupa Futbol Federasyonları Birliği UEFA 'nın gözetimi altında yapılan toplantıya, yaklaşık 100 kulüp yetkilisi katıldı. Kulüplerin Avrupa kupalarındaki başarılarına göre değerlendirilerek çağrıldığı toplantıda, Galatasaray Kulübü Yönetim Kurulu Üyesi Ahmet Raif Ünüvar, Beşiktaş Kulübü Sportif Direktörü Erdil Arpacı, Gençlerbirliği Kulübü Genel Menajeri Hasan Çetinkaya ve Fenerbahçe Kulübü Dış İlişkiler Sorumlusu Turgut Acar yer aldı. 
     
     ÇETİNKAYA, EN GENÇ MENAJER 
     UEFA Asbaşkanı Şenes Erzik'in de bulunduğu Avrupa Kulüpler Birliği Toplantısı'nda yer alan başkent ekibinin genel menajeri Hasan Çetinkaya, en genç menajer olarak Türkiye'yi temsil etti. 
     Nyon kentindeki toplantıda, UEFA Kupası'ndaki grup sistemi ve kulüplere dağıtılacak ücretler, Avrupa Şampiyonlar Ligi'nin 2006-2009 yılları arasındaki pazarlaması ve Avrupa kulüplerinin lisans sistemi gibi konuların ele alındığı bildirildi. 
     
     UEFA KUPASI, AVRUPA ŞAMPİYONLAR LİGİ YOLUNDA 
     Hasan Çetinkaya, toplantıda özellikle UEFA Kupası'nda yapılan son değişikliklerin görüşüldüğünü açıkladı. Çetinkaya kupada, ön elemeden itibaren tur başına 80 bin İsviçre Frangı, gruplarda yer alınması durumunda da kulüplere 300 bin veya 120 bin İsviçre Frangı ''ayak bastı parası'' ücretinin ödenmesi, grupta galibiyetlere 100 bin, beraberliklere ise 50 bin İsviçre Frangı'nın verilmesi konusunda görüş alışverişinde bulunduklarını söyledi. 
     Çetinkaya konunun, UEFA'nın 22 Eylül'de İtalya'nın başkenti Roma'da yapılacak toplantısında karara bağlanacağını kaydetti. 
     UEFA Kupası'ndaki yeni oluşturulan grup sistemi sonrasında, kupaya katılan kulüplere tahmini olarak 52.5 milyon İsviçre Frangı'nın dağıtılması planlanıyor. 
     102 üyesi bulunan ve başkanlığını eski Alman futbolcu Karl-Heinz Rumennigge'nin yaptığı, 2002 yılında kurulan Avrupa Kulüpler Birliği, kupalarda mücadele etmeye hak kazanan takımların sorunlarıyla daha yakından ilgilenmek ve hızlı bir biçimde çözüm bulmak amacıyla oluşturuldu. 
     
</TEXT>
</DOC>
