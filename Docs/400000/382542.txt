<DOC>
<DOCNO> 382542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/soneko06.html </URL>
<DATE> 2005/09/29/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Borcunu ödemeyene bir daha kredi kartı yok 
</HEADLINE>
<TEXT>

     Devlet Bakanı Şener, kredi kartlarıyla ilgili taslağın Bakanlar Kurulu’nda imzaya açılacağını açıkladı. 
     Devlet Bakanı ve Başbakan Yardımcısı Abdüllatif Şener, Banka Kartları ve Kredi Kartları Kanun Taslağı’nı, önümüzdeki ilk Bakanlar Kurulu’nda imzaya açacaklarını bildirdi. Şener, tamamlanan Yasa Taslağı hakkında gazetecilere açıklamalarda bulundu. Kredi kartlarında son zamanlarda takibe düşen alacaklarda az da olsa artış olması, tüketicilerden gelen şikayetler ve hızla büyüyen kredi kartı hacmi’ nedeniyle bu yasayı çıkaracaklarını ifade eden Şener, bu kapsamda sözleşmelerden kaynaklanan sıkıntıların da yasa ile giderileceğini bildirdi. Yenilikler kapsamında bankaların, talepte bulunmayanlara kredi kartı veremeyeceğini, borcunu ödemeyenlerin bir daha kart alamayacağını anlatan Şener, yeni düzenlemeyle kredi kartı limitlerinin de, aylık gelirinin iki katını’ aşamayacağını söyledi. 
     
     FAİZDE KISITLAMA YOK 
     Faiz oranları ile ilgili bir kısıtlama getirilmediğini belirten Şener, ancak faiz oranları hesabına ilişkin bir düzenleme yapıldığını ve BDDK’nın bankaların belirlediği faiz oranlarını her ay ilan edeceğini’, tüketicilerin buna göre tercihte bulunacağını söyledi. Şener ayrıca, bankaların hesabın tamamına değil, ödenmeyen kısmına faiz yürütülebileceğini, bileşik faiz uygulanamayacağını, faiz hesabının hesap kesim tarihinden başlayacağını ve gecikme faizinin borcun yüzde 30’unu geçemeyeceğini vurguladı. Başbakan Yardımcısı Şener, bankaların Yasanın çıkmasından sonra faiz oranlarında bir ay, diğer hususlarda ise bir yıl içinde yasaya uyum sağlayacaklarını da kaydetti. 
     
     SÖZLEŞMELER DEĞİŞECEK 
     Bankaların belirlediği kredi kartı kullanım sözleşmelerine müşterilerin katılmış olduğunu ve şartları belirlemede herhangi bir güce sahip olmadıklarını anlatan Şener, sözleşmelerin sayfalarca, çoğu zaman müşterilerin kavrayamayacağı ifadeleri içerdiğini ve ihtilaf konusunda müşterilerin kazanamayacağı metinlerin ortaya konduğunu söyledi. Hazırlanan çerçeve kanununa göre, kart kullanan ve veren bankalara belirli yükümlülükler getirildiğini, sözleşmenin nasıl olacağının, sözleşmede bulunacak hususların BDDK tarafından belirleneceğini vurgulayan Şener, 12 punto ve koyu harflerle açık anlaşır düzenlenecek sözleşmelerde, tek taraflı haksız şartlara yer verilmeyeceğini anlatan Bakan Şener, faiz oranlarında değişiklik olduğunda hemen müşteriye haber verileceğinin ve değişiklikten sonraki hükümlerin geriye yürütülemeyeceğinin de kurala bağlandığını bildirdi. 
     
     GECİKME FAİZİNE SINIR 
     Gecikme faizinin aktif faizin yüzde 30’unu geçemeyeceğini ifade eden Bakan Bakan Şener, müşterilere de kredi kullanan müşterilerin, bütçe sınırını aşan harcamalarda bulunmaması temel kural olmalıdır. Dünyada herkesin imkanlarına ve bütçesine göre harcama yapması gerekir’ uyarısında bulundu. Bir soru üzerine Şener, kredi kartı kaç tane olursa olsun tüm kredi kartlarının toplam limitlerinin gözönünde tutulacağını ve ilgililerin gelir beyanının dikkate alınacağını söyledi. Şener, yasayla ilgili ikincil düzenlemelerin BDDK’ca yapılacağını, taksit kartlar konusuyla ilgili de BDDK’ya yetki verildiğini, bu yetki çerçevesinde bazı alanlardaki detaylı düzenlemelerin yapılacağını kaydetti. 
     
     GERİYE İŞLEMEYECEK 
     Mevcut kredi kartları borçlarıyla ilgili bir düzenleme olup olmadığının sorulması üzerine, yasanın geriye işlemeyeceğini ve geçmişe dönük düzenlemelerin, hukuki ihtilaflara neden olacağından yapılmadığını belirten Bakan Şener, bunların, aralarındaki sözleşmeye göre çözüleceğini söyledi. 
     Kredi Kartları Yasa Taslağı neler getiriyor Bankalar talepte bulunmayana kredi kartı veremeyecek. 
     Kart borcunu ödemeyen bir daha kredi kartı alamayacak. 
     Kredi kartı faizinde kısıtlama yok. 
     Kart sözleşmeleri okunabilir ve anlaşılır olacak. 
     Değişen faiz geriye işlemeyecek. 
     Gecikme faizi aktif faizin yüzde 30’unu geçemeyecek. 
     
</TEXT>
</DOC>
