<DOC>
<DOCNO> 353987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/soneko06.html </URL>
<DATE> 2005/06/21/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Gıda harcamaları Haziran'da yüzde 2 azaldı 
</HEADLINE>
<TEXT>

     Mayıs ayında azalmaya başlayan gıda harcamaları, haziran ayında da mevsim koşullarına bağlı olarak düşüşünü sürdürdü. Haziran ayında gıda harcamaları endeksi, bir önceki aya göre yüzde 2.1 azaldı. Dört kişilik bir ailenin aylık gıda harcamalarının tutarı ortalama 307.05 YTL’ye geriledi. 
     ANKA’nın, DİE’nin 2003 yılı Hanehalkı Bütçe Anketi kapsamında belidlediği Türkiye’de kişi başına ortalama gıda tüketim miktarlarını ve toplam gıda harcamaları içindeki ağırlıklarını temel alarak oluşturduğu gıda harcamaları endeksi, haziran ayında da düşüş gösterdi. Ankara’da en fazla alışveriş yapılan merkezlerden derlenen fiyatlarla oluşturulan ANKA Gıda Harcamaları Endeksi, haziran ayında bir önceki aya göre yüzde 2.1 oranında azaldı. Bunda domates, ıspanak, portakal gibi bazı sebze ve meyve ürünleri ile kırmızı et, tavuk, süt, yoğurt, peynir ve yumurta gibi bazı temel gıda ürünlerindeki düşüşler etkili oldu. 
     
     AYLIK GIDA HARCAMASI 
     Dört kişilik bir ailenin mayıs ayında 313.73 YTL düzeyinde bulunan aylık ortalama gıda harcamalarının tutarı, haziran ayı ortalamasında 307.05 YTL olarak hesaplandı. 
     Ortalama gıda harcaması tutarı hesaplanırken, Devlet İstatistik Enstitüsü’nün DİE belirlediği Türkiye genelindeki kişi başına aylık ortalama gıda tüketim miktarları esas alındı. 
     
     GIDA ENDEKSİ 
     ANKA’nın 2003 yılı beslenme kalıbı çerçevesinde ve Ekim 2003’teki fiyat düzeyini 100 kabul ederek oluşturduğu gıda 
     harcamaları endeksi, mayıs ayındaki 117.7’lik düzeyinden geçen ay 115.2’ye geriledi. Gıda harcamaları endeksi, yılın ilk altı aylık döneminde yüzde 2.7 oranında azaldı. Sözkonusu endeks 2004 yılı sonunda 118.4 düzeyinde oluşmuştu. 
     
     EN HIZLI GERİLEME DOMATESTE 
     Haziran ayında en hızlı fiyat düşüşü domateste yaşandı. 
     Domatesin fiyatı mevsim koşullarına bağlı olarak yüzde 27.5 oranında azaldı. 
     Daha sonra yüzde 17.9’luk düşüşle ıspanak, yüzde 11.6’yla kuru fasulye geldi. Portakalda yüzde 9.5, yoğurtta 
     yüzde 8.2, peynirde yüzde 7, tavukta yüzde 4.7, patlıcanda yüzde 4, sütte yüzde 3.5, yumurtada yüzde 0.5’lik fiyat düşüşü gözlendi. 
     
     FİYATI ARTANLAR 
     Geçen ay fiyatı en fazla artan gıda ürünü ise yüzde 59.2’yle elma oldu. Makarnanın fiyatı yüzde 10.1, margarinin 
     fiyatı yüzde 1.7 arttı. 
     Pirinç, un, ekmek, patates ve toz şeker gibi bazı gıda ürünlerinin fiyatları ise değişmedi. 
     
</TEXT>
</DOC>
