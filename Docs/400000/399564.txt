<DOC>
<DOCNO> 399564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sondun18.html </URL>
<DATE> 2005/12/01/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Greenpeace eylemcilerine polis müdahale etti... 
</HEADLINE>
<TEXT>

     Fransa'nın batısındaki Le Havre kentinde, Rusya'ya gönderilen 450 tonluk nükleer atığın yüklenmesine engel olmaya çalışan çevreci örgüt Greenpeace'in 20 kadar üyesine polis müdahale etti. 
     AFP'nin haberine göre, dün gece 20 kadar çevreci, Le Havre'daki limana gelerek bir vincin üzerine çıktı ve her biri 10 tonluk 45 konteyner nükleer atığın yüklenmesini engellemeye çalıştı. Polis, eylemcilere bu sabah müdahale etti. 
     Fransız Areva grubu, yükün nükleer atık değil zayıflatılmış uranyum olduğu ve çok az miktarda radyasyon içerdiği yolunda açıklamada bulunurken, Greenpeace'in eylemini ''biraz medyatik, biraz da Don Kişot vari'' olarak değerlendirdi. 
     Greenpeace sözcüsü Gregory Gendre ise yükün demiryoluyla Fransa'nın güneydoğusundan geldiğini ve yük gemisi ''Captain Kuroptev'' ile Rusya'nın St. Petersburg kentine gönderileceğini, daha sonra yine demiryoluyla Sibirya'daki Tomsk'a nakledileceğini belirtti. 
     Sözcü, Fransız elektrik şirketi EDF'nin nükleer atıkları ihracatını ve Tomsk'un dünyanın tehlikeli atık çöplüğü haline gelmesini kınadıklarını söyledi. 
     Greenpeace'ten Frederic Marillier de, ''Bu nükleer trafik Avrupa ile Rusya arasında on yıllardır sürmekte. EDF gibi başlıca nükleer şirketler atıklarını Rusya'da, dünyanın en kirli yerlerine götürüyor'' diye konuştu. 
     
</TEXT>
</DOC>
