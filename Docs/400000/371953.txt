<DOC>
<DOCNO> 371953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sontur21.html </URL>
<DATE> 2005/08/22/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
'Diyaliz' krizi sürüyor... Taraflar ne dedi 
</HEADLINE>
<TEXT>

     Şırnak Valisi Osman Güneş, ''Cizre İlçesi'nde 40 gün önce açılışı yapılan diyaliz ünitesine, hangi gerekçeyle hala hasta kabul edilmiyor araştırırken, olayı vali-başhekim çekişmesine dönüştürdüler'' dedi. 
     Vali Güneş, Cizre Öğretmenevi'nde yaptığı basın toplantısında, Cizre Devlet Hastanesi Başhekimi Mehmet Fırat ile tartışmalarının, 40 gün önce açılan diyaliz ünitesine hasta kabul edilmemesi ve hastaların başka yerlere yönlendirilmesinden kaynaklandığını belirtti. 
     Şırnak'ta yaklaşık 20 diyaliz hastası olduğunu, hastaların büyük bir ümitle açılışı beklediklerini ifade eden Güneş, şunları söyledi 
     ''40 gün önce açılışı yapılan diyaliz ünitesine hangi akılla, mantıkla, hangi gerekçeyle hala hasta kabul edilmiyor araştırırken, olayı vali-başhekim çekişmesine dönüştürdüler. Bu hastalarımız büyük bir ümitle bu açılışı bekledi, hastalarımızın da ümidi kırılmış oldu. Biz bunun nedenlerini araştırırken maalesef bazı yayın organlarımız olayı magazinleştirerek kamuoyuna sunmayı arzu etti.'' Başhekimin, valinin mahiyetinde çalışan bir görevli olduğunu belirten Güneş, ''Valiye, bir başhekimle çekişmek yakışmaz, böyle bir usul de yok. Herkesin yapacağı görev bellidir, bu önceden belirlenmiştir. Ben ilin valisi olarak mahiyetimde çalışan görevliden görevini isterim. Görev aksadığında, neden aksadığını sorarım. Bana da bağlı bulunduğum amirlerim sorar'' dedi. 
     Güneş, konuyla ilgili soruşturma açtırdığını, soruşturma sonucunda olayın netlik kazanacağını söyledi. 
     Vali Güneş, Cizre Devlet Hastanesi Başhekimi Dr. Mehmet Fırat'ın istifasına ilişkin herhangi bir başvuru ulaşmadığını da sözlerine ekledi. 
     
     'BAZI MALZEMELERİN İHALESİ YAPILMAMIŞTI' 
     Dr. Mehmet Fırat ise, diyaliz merkezine hasta kabul edememelerinin birkaç nedeni olduğunu söyledi. 
     Merkezin su sisteminin henüz bağlanmadığını ifade eden Dr. Fırat, ayrıca diyaliz sırasında kullanılan bazı sarf malzemelerin, ihalesinin yapılmaması nedeniyle alınamadığını belirtti. 
     Dr. Fırat, şunları kaydetti 
     ''Olayın meydana geldiği gün bir teknisyenle anlaşmıştık o da çalıştığı yerden henüz ilişiğini kesmediği için gelmemişti. Onun dışında ben, bir doktor arkadaş ve bir hemşire bu ünitede görev için hazırdık. O gün Vali Osman Güneş'in ziyaretinin ardından 10 dakika sonra istifa dilekçemi ilçe kaymakamlığına verdim. Cizre Kaymakamı izinde olduğu için dilekçemi, vekaleten bakan kişi, İdil Kaymakamlığı'na ulaştırdı. Şu anda izne ayrıldım, devlet memurluğundan istifa edip etmeme konusunu düşünüyorum. Diyaliz merkezindeki eksiklikler tamamlandıktan sonra, ancak birkaç hafta içinde hasta kabulüne başlanabilecektir.'' 
     
</TEXT>
</DOC>
