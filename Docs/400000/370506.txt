<DOC>
<DOCNO> 370506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/yazar/gureli.html </URL>
<DATE> 2005/08/17/ </DATE>
<TIME>  </TIME>
<AUTHOR> Nail GÜRELİ  </AUTHOR>
<HEADLINE>
Yurtseverliğin güzelliği 
</HEADLINE>
<TEXT>


Yılın 300 gününü Anadolu'yu dolaşarak geçiren bir adam, Prof. Dr. Metin Sözen diyor ki 
"İnsanların gözlerine dikkatli ve kaçamak yapmadan bakıyorsanız, insanların değişim isteklerinin başında, bulunduğu yerin kimliği, kendisinin ne olduğu sorusuna yanıt aradıklarını görüyorsunuz. Bilinçli soru soran, sorgulayan tavırları sizi daha başka dikkate, daha başka birikime, onlara vermek istediğiniz değerlerin daha fazlasını vermeye itiyor." 
Metin Sözen'in 1990'da bir avuç insanla kurduğu ÇEKÜL Vakfı, 2003'te Kelkit Havzası Platformunu, 2004 haziranında da Kelkit Havzası Kalkınma Birliğini getirdi. 
Şimdi Kelkit Havzası'ndaki 5 ilin Tokat, Erzincan, Giresun, Gümüşhane, Sivas ve 17 ilçenin valileri, kaymakamları, belediye başkanları, üniversiteleriyle yeni bir modeli hayata geçiriyor. 
Modelin özü, demokrasi. 
Halkın yerel yöneticilerle birlikte kendi işini kendi görmesi. Yaşadığı yöredeki tarih, kültür ve doğa varlıklarına sahip çıkması, kendi ekonomisini kendisinin üretmesi. 
Örneklerden sadece biri 
Tokat yöresinde yetişen 39 çeşit domates üzerinde yapılan bilimsel incelemeler sonunda, bu yöreye daha uygun ve verimli olan 5 tür saptanıyor. 
Kelkit Havzası Kalkınma Birliği'nin de Başkanı olan Tokat Valisi Ayhan Nasuhbeyoğlu'nun öncülüğünde bu gerçek, çiftçiye anlatılıyor. 
Çiftçi inanıyor, benimsiyor, deniyor ve 2003 yılında 400 bin ton olan üretim 2004'te 600 bin tona, bu yıl 1 milyon tona çıkıyor. 
Örnekler çoğaltılabilir. Bu, yerelde demokrasinin altyapısını oluşturuyor kentte sanayinin yaptığı gibi. 
Kelkit Havzası Kalkınma Birliği'nin "Kırsal Kalkınma, Sürdürülebilir Yaşam ve Üretim Stratejisi" başlıklı uluslararası toplantısı ağustosun ilk haftasında Tokat'ta yapıldı. Yeni projeler ile yapılacak ve yapılması gereken işler konuşuldu, tartışıldı. 
Prof. Dr. Metin Sözen'in üniversiteyi "halktan aldığı bilgiyi bilime dönüştüren" kurum tanımına uygun bir çalışmayı Gaziosmanpaşa Üniversitesi'nin gerçekleştirdiğini bu toplantıda öğrendik. 
Üniversite Rektörü Prof. Dr. Zehra Seyfikli, ekibiyle birlikte köy köy dolaşarak Havza'ya ilişkin coğrafi, ekonomik ve benzeri bilgileri topladı, yöre halkının görüş ve eğilimlerini saptadı. Şimdi bu bilgilere dayanılarak, ayağı yere basan kalkınma projelerini hazırlamak kolay olacak. 
İşte, yurtseverliğin güzelliği burada. 

Bir şiir Dizelerimiz Melahat Babalık'tan. Berfin bahar, Ağustos 
"Ağla ki Bir orman derinliği uzaklara Sevgi kırıntıları Çekirge kanadıyla Salınırsa doru taylar bayıra Katabilirim kar çiçeği Bulutlar ülkesine." 



</TEXT>
</DOC>
