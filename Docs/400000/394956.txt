<DOC>
<DOCNO> 394956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/guncel/gun02.html </URL>
<DATE> 2005/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Tanıklar polis korumasında 
</HEADLINE>
<TEXT>


Asayiş Şube'ye göre, susması önemli değil. Katil zanlısı Cevahir. Bıyıklarını kesmesi, kamera kayıtları ve dört görgü tanığı deliller 

Elvan Ezber 

Prof. Dr. Göksel Kalaycı'nın katil zanlısı Yusuf Cevahir'in otele cinayetten üç gün önce yerleştiği ve bu süre içerisinde hastanede keşif yaptığı belirtildi. Cevahir'i iki kişinin kesin teşhis ettiği bildirildi. Görgü tanıklarının korktuklarını söylemesi üzerine, polis bu kişilerin çalıştığı çevrede güvenlik önlemlerini artırdı. Olay yatışana kadar görgü tanıklarının çevresindeki güvenliğin sıkı şekilde devam edeceği öğrenildi. 
Kalaycı'nın ölen hastası Ahmet Cevher'in akrabası olan Yusuf Cevahir, susma hakkını kullandığı için polis bir günlük ek gözaltı süresi aldı. Cinayette kullanılan tabanca ise 9 mm çapında. Balistik incelemesinde silahın daha önce hiçbir olayda kullanılmadığı belirlendi. Polis h l suç aleti silaha ulaşamadı. Cevahir'in telefon görüşmeleri incelemeye alındı. 

Bıyıklarını kesmiş 
Asayiş Şube'nin kanısı, itirafta bulunmamasına rağmen eldeki bilgi ve belgelere göre katil zanlısının Cevahir olduğu yönünde. Bir emniyet yetkilisi, "Soruşturmamız başarılı bir şekilde sürüyor. Yaptığımız titiz çalışma sonucunda zanlıya ulaştık. Zanlının susması bizim için önemli değil. Zanlının bıyıklarını kesmesi, davetimize gelmemesi, olaydan sonra telefonlarını kapatması, otelin kamera kayıtları ve dört görgü tanığının teşhisi bizim için yeterli deliller. Geriye sadece olay silahı kaldı. Onu da bulmak için uğraşıyoruz" diye konuştu. 

Kalaycı uğurlandı 

İstanbul Üniversitesi İÜ Tıp Fakültesi Göğüs Cerrahisi Anabilim Dalı Başkanı Prof. Necip Göksel Kalaycı, dün gözyaşları arasında toprağa verildi. Acılı eş Nurlan Kalaycı, "Doktorlara sahip çıkılsın. Eşim saat 03.00'te kalkıp işine giderdi" dedi. Sağlık Bakanı Recep Akdağ, "Sağlık çalışanlarına insaflı davranılmalı. Hunharca bir iş. Bunu topluma şamil tutmak doğru olmaz" dedi. Beyazıt Kampusu'nda yapılan ilk törende, İçişleri Bakanı, Sağlık Bakanı, DYP Genel Başkanı, İstanbul Valisi, ayakta durmakla güçlük çeken Nurlan Kalaycı yanda ve oğlu Gökhan Kalaycı'ya başsağlığı dileğinde bulundu. 
Kalaycı'nın görev yaptığı bölüm adına konuşan Prof. Şükrü Dilege, "Fakültenin soluğunu kestiler ve büyük kahkahayı söndürdüler" dedi. Cenaze Kazlıçeşme'de toprağa verildi. 

Doktorlar iş bırakıyor 

İSTANBUL Milliyet 
İstanbul'daki doktorlar, Prof. Dr. Göksel Kalaycı'nın öldürülmesini protesto etmekiçin bugün yarım gün iş bırakacak. İstanbul Tabip Odası'nın çağrısıyla Cerrahpaşa Tıp Fakültesi önünde toplanacak olan doktorlar, İÜ Tıp Fakültesi'ne yürüyerek Kalaycı'nın öldürüldüğü otoparka karanfil bırakacak. 
İÜ Tıp Fakültesi Göğüs Hastalıkları Anabilim Dalı Başkanlığı'nın camına yapıştırılan protesto yazısında da, "Doktorlara güvenmeyen, bilgi ve eğitimi kötüleyen, üniversiteleri toplum gözünde değersizleştirmek için bilinçli çaba gösteren, belki de bütün bunların sonunda her tür saldırgan eğilimlerin gerçekleşmesi için zemin oluşturan yönetim anlayışına isyan ediyoruz" denildi. 



</TEXT>
</DOC>
