<DOC>
<DOCNO> 396194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/ekonomi/eko05.html </URL>
<DATE> 2005/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Iveco, Daily ve Eurocargo'yu Türkiye'de üretecek 
</HEADLINE>
<TEXT>


6. Uluslararası Ticari Araçlar Fuarı İstanbul CNR Expo'da kapılarını açtı. 23 Kasım'a kadar sürecek fuarda 15'e yakın firma ithal ve yerli modellerini sergiliyor. 

Otokolik - LEVENT KÖPRÜLÜ 

Iveco Satış ve Pazarlama Direktörü Salvatore Danilo Martelli, Iveco'nun Avrupa'da çok başarılı olduğunu, Türkiye'yi de bu başarı seviyesine çıkarmayı hedeflediklerini belirterek, "Türkiye bizim için Avrupa'daki en önemli stratejik pazarlardan biri" dedi. 
6. Uluslararası Ticari Araçlar Fuarı'nda Iveco'nun Türkiye pazarına sunulacak yeni araçlarının tanıtımı öncesinde konuşan Martelli, "Iveco, çok geniş bir ürün gamına sahip ve Avrupa'da çok başarılı" dedi. 
Öte yandan Iveco'nun kamyon modeli Eurocargo, belediye tipi Citelis CNG otobüsü ve lüks yolcu otobüsü Domino HDH 55 fuarda ilk defa ziyaretçilerle buluştu. 
Eurocargo ve Daily modellerini Adapazarı'ndaki fabrikada 2006 yılının ilk çeyreğinden itibaren üretilmeye başlanacak. İlk etapta Eurocargo kamyon üretimi gerçekleşecek. Bunun hemen ardından Daily serisinin de yerlileştirilmesine başlanacak. 

İbrahim Aybar Ekonomi geliştikçe pazar da büyüyor' Renault Mais Genel Müdürü İbrahim Aybar, Türkiye'deki ekonomi geliştikçe ticari araçlara ilginin de arttığını, pazarın büyüdüğünü söyledi. Aybar 2003 yılından beri sektörde çıkış olduğunu ifade etti. Aybar, özellikle geçen yıl hurda araç teşviğinin katkısıyla yılın rekorla kapandığını anımsattı. 
Bu yılın 10 aylık döneminde ise dengeli bir gidiş görüldüğünü ifade eden Aybar, "Şu ana kadar 550 bin satış gerçekleşti. Ticari araçta 215 binlik satış var. Ekonomi geliştikçe ticari araç pazarı da büyüyor" dedi. Aybar, fuarın KOBİ ve esnaf açısından da önemli olduğunu söyledi. 
Aybar, "Şu anda pazar payımız yüzde 11.3'te. Her yıl gelişme göstermekteyiz. Genel olarak makro ekonomik siyasi istikrar varsa, biz inanıyoruz ki otomotiv sektörü üzerine düşen görevi layıkıyla yapacak" dedi. 


Konsept Kangoo Break 

Fuar'da Renault standında yeralan "farklı" bir konsept göze çarpıyor. Fuarın tek konsept aracı olan Kangoo Break'up, önden normal bir Kangoo gibi görünse de, dört tekerlekten çekiş sistemine sahip. 1.6 litrelik motorla donatılmış aracın arka bölümü, kamyonet gibi açılabiliyor ve bisikletlerin konulabildiği özel askıları da mevcut. 

Karsan, 'Partner Uzun Şasi' üretti 

Tamamen Türkiye'de, Karsan mühendislerince geliştirilen Partner Uzun Şasi modeli için, Fransa Peugeot ile bir anlaşma imzalandı. Ana lisansör firma için Türkiye'de geliştirilen araç ilk etapta Türk pazarında satılacak. Partner Uzun Şasi'nin boyu, normal Partner'dan 300 mm. daha uzun. Bu sayede yükleme hacmi 3.5 m3'e, yükleme kapasitesi de 762 kg'a çıkarılmış. Camlı Kombi Van versiyonunda arka koltuk gerisinde kalan bölümün hacmi yüksek. Aracın tavanında çok sayıda eşya gözü ve havalandırma ızgaraları bulunuyor. 


</TEXT>
</DOC>
