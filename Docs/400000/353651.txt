<DOC>
<DOCNO> 353651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/soneko02.html </URL>
<DATE> 2005/06/20/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Borsa, AB ve petroldeki gelişmeleri izleyecek 
</HEADLINE>
<TEXT>

     Geçtiğimiz hafta AB liderler zirvesine odaklanan ve genişleme konusunun gündemden kaldırılması ile yükselişe geçen borsa yüzde 3.13 değer kazanarak 26 bin 529 puana çıktı. 
     Bu hafta için ilk hedefi 26 binli rakamlarda tutunmak olan borsada AB ile ilgili gelişmeler yakından takip edilecek, ayrıca yeni bir rekor kıran petrol fiyatındaki gelişmeler ile uluslararası piyasalardaki hareketler izlenecek. 
     
     Haziran ayının en yükseği 
     Borsa geçtiğimiz hafta bir önceki haftaya göre 804 puan değer kazanırken, en düşük 25 bin 522, en yüksek 26 bin 755 puanı gördü. 
     Bileşik endeks böylece haziran ayının da en yüksek seviyesine çıkmış oldu. Endeks 2005 yılında en yüksek 28 bin 409 puanı görmüştü. 
     Mali Endeks haftalık bazda yüzde 3.14 oranında yükselirken, sanayi endeksi yüzde 3.52, hizmet endeksi de binde 67 oranında değer kazandı. 
     Bir önceki haftaya göre en çok yükselen sektörler savunma, teknoloji ve bilişim olurken, finansal kiralama ve ticaret sektörleri yatırımcılarına kaybettirdi. 
     
     Gözler AB ülkelerinde 
     Ana gündemin AB olduğu borsada bu hafta da AB ile ilgili gelişmeler ve Türkiye'nin üyeliği ile ilgili haberler yakından takip edilecek. Bu anlamda özellikle AB yetkililerinden gelecek açıklamalar izlenecek ve AB içindeki gelişmelere odaklanılacak. 
     Uzmanlar, AB içinde yaşanan sıkıntıların piyasalar açısından önemli olduğuna dikkat çekerek, yaşanan görüş ayrılıklarının tansiyonu yükseltebileceğini kaydediyorlar. 
     
     Petrol fiyatlarına yakın takip 
     Bu hafta piyasaların izleyeceği diğer bir gündem maddesi de yeni bir rekor kıran petrol fiyatlar olacak. Bu sabah 59 doların üzerine çıkarak yeni rekorunu kıran petrolde 60 dolar psikolojik sınırına yaklaşılmış olması, piyasalardaki hareketliliği artıran bir unsur olarak ortaya çıkabilir. 
     Geçtiğimiz hafta temaslarını tamamlayan IMF'nin kredi dilimini serbest bırakmak için bankacılık ve sosyal güvenlik yasa tasarılarının Meclis tatile girmeden önce yasalaşmasını istemesi, gözlerin TBMM'ye çevrilmesine neden oldu. 
     Bu iki yasa ile ilgili sürecin yakından izleneceğini belirten uzmanlar, bu nedenle Meclis'teki çalışmaların da borsanın gündeminde olacağını anlatıyorlar. 
     
</TEXT>
</DOC>
