<DOC>
<DOCNO> 367180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/dunya/axdun02.html </URL>
<DATE> 2005/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkler endişeli 
</HEADLINE>
<TEXT>


Londra'daki Türkler, saldırıların ardından kendilerine yönelik önyargılı bakışlardan rahatsız 

HİLAL YILMAZ Londra DHA 


Londra'da yaşayan yaklaşık 300 bin Türk, terör saldırılarının ardından Müslümanlara karşı duyulan tepkiden nasibini aldı. Ortadoğulu görünümlü Türkler şüpheli bakışların hedefi oldu. 
20 yıldır Londra'da yaşayan işçi Hakkı Sönmez, saldırıların ardından başı kapalı olan eşiyle rahatça sokağa çıkamaz olduğunu söyledi. 
İşçi Kemal Çağlar, "Türkiye'den gelirken bekletiliyoruz, aranıyoruz. Saçımız siyah, tenimiz koyu diye bize terörist gözüyle bakıyorlar. Bütün teröristler Müslümanlardan çıkıyormuş gibi gösteriyorlar" dedi. 
Terör olaylarının ardından Müslümanların töhmet altında kalması İngiltere'de yaşayan kimi Müslümanları, kimliklerini gizleme yoluna itti. 
Londra'da yaşayan Türkçe öğretmeni Cavit Irmak, "İnsanların kendilerine terörist gözüyle bakmaması için çeşitli yollara başvuran Müslümanlar var. Kimilerinin sakallarını kestiğini, İslami kıyafet giyenlerin, bu giysilerini değiştirerek toplu taşıma araçlarına bindiğini duyuyoruz" dedi. 


</TEXT>
</DOC>
