<DOC>
<DOCNO> 399197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/yazar/ulagay.html </URL>
<DATE> 2005/11/30/ </DATE>
<TIME>  </TIME>
<AUTHOR> Osman ULAGAY  </AUTHOR>
<HEADLINE>
Sanayicinin uyum süreci çok sancılı geçecek 
</HEADLINE>
<TEXT>


Dışbank'ın Fortis'e dönüşmesi nedeniyle düzenlenen konserli resepsiyonda Türkiye İhracatçılar Meclisi TİM Başkanı Oğuz Satıcı ile karşılaştık. Hal hatır sorarken yarasını deşmiş olduk Oğuz Bey'in. Adeta boynunu bükerek "Türkiye'de üretenin kıymeti yok, bıçak boğazımıza dayandı" diyen TİM Başkanı, işaret parmağını çenesinin altına dayayıp görsel olarak da anlattı meramını. Satıcı'ya göre, üretenin ve ihracat yapanın yakınmalarına kulak tıkayanların, yaşanmakta olan sürecin istenmeyen sonuçlarını görmesine çok az zaman kalmış durumda. 
Oğuz Satıcı'nın kur ve faiz politikası konusunda Merkez Bankası Başkanı Süreyya Serdengeçti'ye yönelttiği eleştirileri biraz insafsız buluyorum doğrusu ama dile getirmeye çalıştığı sıkıntının da önemli olduğunu düşünüyorum. "Üretici satış noktasında, güçlerini kullanarak fiyat kıran dev perakendecilerle üretim noktasında ise sürekli yükselen maliyetlerle karşı karşıya, arada sıkışmış durumda" diyor TİM Başkanı. 

Fortis ve KOBİ'ler 
Geniş bir yelpazede finansal hizmetler sunacağı için adının Fortis Bank olarak değil yalnızca Fortis olarak anılmasını isteyen Fortis'in iddialı hedefleri var Türkiye'de. Şube ağını ve müşteri tabanını hızla genişletmek, gerektiğinde yeni satın almalarla büyümek ve KOBİ'lere etkili hizmet vermek, Fortis'in öncelikli hedefleri arasında. 
Dışbank operasyonunun gerçekleşmesinden önce, Fortis'in Türkiye'deki temsilcisi olarak tanıdığım Burak Eldem, Türkiye'de gerçek bankacılığın şimdi başlayacağını söylüyor. Avrupa ülkelerinde kredi pastasından en büyük payı KOBİ tanımına giren kuruluşların aldığını hatırlatan Eldem, KOBİ'lerin Türkiye kredi pastasındaki payının da hızla artacağını belirtiyor. 
Bu noktada TOBB Başkanı Rifat Hisarcıklıoğlu'nun "Türkiye'deki 325 bin üretici firmanın yalnızca 324 bini Avrupa Birliği AB müktesebatına uygun çalışıyor" lafı geldi aklıma. Bizim KOBİ'lerin kredi pastasından giderek büyüyen bir pay almak ve AB standartlarında çalışmak için büyük bir dönüşüm geçirmeleri şart olacak önümüzdeki dönemde. Kayıt ve raporlama sistemlerinin geliştirilmesi, yönetim anlayışlarının değişmesi gerekecek, buna göre eleman çalıştıracaklar, ortaklık yapılarını buna göre belirleyecekler. 

Özel ilgi şart 
Oğuz Satıcı'nın Türkiye özelinde dile getirdiği sorun aslında küresel boyutta hissedilen bir sorunun da parçası. Çin'in tek başına dünya imalat sanayinin standartlarını belirlemeye başladığı bir dünyada, ABD dahil herhangi bir ülkede imalatçı üretici firmaları yaşatmak ve geliştirmek fevkalade zor bir iş haline geldi. Efsane şirket General Motors, iflastan kurtulmak için çare arıyor bugün. 
Buna bir de AB'ye uyum sürecinin gereklerini ve çoğu KOBİ niteliğinde olan Türkiye'deki üretici firmaların özel sorunlarını eklersek, ne denli zor ve kapsamlı bir dönüşümün arifesinde olduğumuzu daha iyi anlayabiliriz. Bu süreçte zayiat verilmesi kaçınılmaz ama yaşama şansı olan firmaların bu dönüşümü gerçekleştirmek için bazı desteklere ihtiyaç duyacakları da bir gerçek. 



</TEXT>
</DOC>
