<DOC>
<DOCNO> 378784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sonyas11.html </URL>
<DATE> 2005/09/15/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Tuttuğu kiralık katil tarafından dolandırılınca... 
</HEADLINE>
<TEXT>

     Japonya'da sevgilisinin karısını öldürmek için ''kiralık katil'' tutan bir kadın, ''katilin işini geciktirmesi'' nedeniyle polise şikayet başvurusunda bulununca gözaltına alındı. 
     Polis, Eriko Kavaguçi adlı 32 yaşındaki kadının, bir internet sitesinde bulduğu, ''kiralık katil'' olduğunu iddia eden 40 yaşındaki Koji Tabe'ye 11 bin avro vererek bu kişiden sevgilisinin karısını öldürmesini istediği, Tabe'nin de ''müşterisine'' zehirli kimyasal maddelerle ''kurbanı'' öldürme sözü verdiğini belirtti. 
     Ancak, 7 ay sonra planın uygulanmadığını gören ve karakola giderek dolandırıldığını söyleyen kadın, Tabe ile birlikte gözaltına alındı. 
     ''Kiralık katilin'' dolandırıcı mı olduğunun ya da ''görevini yapmayı'' deneyip denemediğinin aydınlatılması için soruşturma başlatıldı. 
     
</TEXT>
</DOC>
