<DOC>
<DOCNO> 368256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/yasam/yas15.html </URL>
<DATE> 2005/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyadan kısa kısa 
</HEADLINE>
<TEXT>



Discovery'nin dönüşü ertelendi 

SEMA EMİROĞLU New York 
İki haftadır dünya yörüngesinde dolanan uzay mekiği Discovery'nin, dün sabah Florida'daki uzay merkezine yapması planlanan inişi, kötü hava koşulları yüzünden bugüne ertelendi. 
Cape Canaveral'daki Kennedy Uzay Üssü'nü kaplayan bulutların dağılmaması üzerine uçuş kontrol merkezi, mekiğin dönüşünü 24 saat sonraya aldı. Mekiğin bugün Kennedy Hava Üssü'ne yapabileceği olası iniş saatleri, TSİ 12.07 veya 13.43 olarak belirlendi. Bu saatlerde de gökyüzünün bulutlu olması halinde, mekiğinTSİ 15.12 ya da 15.47'de California'daki Edwards Hava Üssü'ne inebileceği belirtildi. 

190 metrede ölüm mektubu yazmışlar 

CENK BAŞLAMIŞ Moskova 
Pasifik Okyanusu'nun 190 metrede dibine oturan mini denizaltı Priz'de, buz gibi soğukta günde birkaç damla su ve birkaç peksimetle 76 saat geçiren Rus denizcilerin, kurtarılmaktan umut keserek veda mektupları yazdığı açıklandı. Bu arada Rusya, ABD ve İngiltere'nin güçlerini seferber etmesi sonucu aşılan kazayla ilgili Kommersant gazetesi, Rus donanmasının kazayı saklamaya çalıştığını öne sürdü. Gazete, bir mürettebat eşinin medyaya haber vermesi sonucu donanmanın gerçeği kabul etmek zorunda kaldığını yazdı. 

10 milyon dolarlık spiker Jennings öldü 

SEMA EMİROĞLU New York 
Amerikan ABC televizyonunun akşam haberlerini 22 yıldır sunan Kanada asıllı ünlü spiker Peter Jennings, akciğer kanserine yenik düştü. 67 yaşında hayata veda eden Jennings 1968-1978 arasında Vietnam'dan haber geçmiş, İsrailli atletlerin öldürüldüğü Münih Olimpiyatları'nı izlemişti. 2001'de New York'taki 11 Eylül saldırılarını göz yaşlarıyla anlatan Jennings, 14 Emmy ve pek çok ödül kazandı. Ekrana günde ortalama 1,4 milyon izleyici çeken Jennings'in, ABC ile 10 milyon dolarlık sözleşmesi vardı. 

Marmara'daki faylar için İtalyan gemisi 

ÖNAY YILMAZ İstanbul 
İtalyanların deniz araştırmaları gemisi Urania, yoğun yerleşim alanlarında deprem çalışmaları yapmak için Marmara Denizi'ne geliyor. Gemi, İstanbul ve Marmara bölgesi'ni doğrudan tehdit eden depremin yerleşim yerlerine olan etkisini araştıracak. 
Koordinatörlüğünü İTÜ Maden Fakültesi Jeoloji Bölümü Öğretim Üyesi Prof. Dr. Naci Görür'ün yapacağı araştırma, 9 Eylül-2 Ekim 2005 tarihleri arasında gerçekleştirilecek. Çalışmayı, İTÜ, İstanbul Büyükşehir Belediyesi ve İtalyan Deniz Araştırmaları Merkezi ortaklaşa yürütecek. Araştırmanın 2 ayaklı olacağını belirten Görür, "Bunlardan ilki, 9-17 Eylül 2005 tarihleri arasında Saros Körfezi, Ganos önleri, Silivri - Tekirdağ arasındaki kuzey şelf arasında ikinci ayak ise 17 Eylül - 2 Ekim 2005 tarihleri arasında Adalar'ın bulunduğu şelf, İzmit ve Gemlik körfezleri arasında olacak" dedi. 



</TEXT>
</DOC>
