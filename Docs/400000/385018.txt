<DOC>
<DOCNO> 385018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/son/sondun01.html </URL>
<DATE> 2005/10/08/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Güney Asya'da 7.6 büyüklüğünde deprem 
</HEADLINE>
<TEXT>

     Pakistan'ın yanı sıra Hindistan ve Afganistan'ın başkenti Kabil'de hissedilen deprem, halkın panik içinde evlerinden fırlamasına yol açtı. 
     Özellikle Pakistan'ın kuzeyindeki kentleri vuran depremde, İslamabad'da iki binanın yıkıldığı haber verildi. 
     Polis yetkilileri, Pakistan’ın Kuzey-Batı Sınır Eyaleti’nin sadece bir bölgesinde bile 100’den fazla ölü olabileceğini belirtirken, Pakistan Devlet Başkanı Pervez Müşerref’in sözcüsü Tümgeneral Şevket Sultan, ölü sayısının 1000’i aşabileceğini söyledi. 
     
     
     CAMMU-KEŞMİR'DE ÖLÜ SAYISI 220'YE ÇIKTI 

     Güney Asya'da bugün meydana gelen şiddetli depremde zarar gören Hindistan'ın denetimindeki Cammu-Keşmir eyaletinde ölenlerin sayısının 220'ye çıktığı bildirildi. 
     Yetkililer, can kaybının çoğunun, sınır kentleri Uri, Tangdar, Punch ve Şrinagar'da olduğunu kaydettiler. 
     En az 800 kişinin de yaralandığı depremde ölenler arasında, sınırda görev yapan askerlerin bulunduğu belirtildi. 
     Kurtarma ekiplerinin enkaz altında kalanları kurtarma çalışmalarının sürdüğü, ölü sayısının artmasından endişe edildiği kaydedildi. 
     
     PAKİSTAN’DA 4 YERLEŞİM BÖLGESİNDE 500 ÖLÜ 

     Pakistan’da bu sabah meydana gelen depremden etkilenen 4 yerleşim bölgesindeki ölü sayısının 500 olduğu bildirildi. 
     Polis, ülkenin kuzeybatısında depremden hasar gören 4 bölgede 500 kişinin öldüğünü, 1700 kişinin yaralandığını kaydetti. 
     
     İÇİŞLERİ BAKANI "ÇOK SAYIDA KÖY YIKILDI YÜZLERCE ÖLÜ OLABİLİR" 

     Pakistan İçişleri Bakanı Aftab Ahmet Şerpao, Pakistan'da meydana gelen depremde çok sayıda köyün yıkıldığını, yüzlerce ölü olabileceğini söyledi. 
     Şerpao, televizyon kanallarına yaptığı açıklamada, depremde çok sayıda köyün yıkıldığı yolunda haberler aldıklarını söyledi. Geo televizyonu, Şerpao'nun, depremde yüzlerce ölü olabileceğini söylediğini aktardı. 
     Ancak yetkililer ölü sayısının ancak 12 saat sonra net olarak anlaşılabileceğini belirtiyor. 
     
     POLİS "TEK BİR BÖLGEDE 100’DEN FAZLA ÖLÜ VAR" 

     Pakistan’da meydana gelen, Hindistan ve Afganistan’ı da vuran depremin, Pakistan’ın kuzeyindeki bir bölgede 100’den fazla kişinin ölümüne yol açtığı bildirildi. 
     Kuzey-Batı Sınır Eyaleti polis yetkilisi Malik Muhammed Saad, ilk tahminlere göre, eyaletin bir bölgesinde 100’den fazla kişinin öldüğünü söyledi. 
     Saad, kurtarma operasyonları için ordudan yardım istendiğini belirtti. 
     
     MÜŞERREF "MİLLETÇE SINAVDAYIZ..." 

     Pakistan Devlet Başkanı Pervez Müşerref, bu sabah ilk belirlemelere göre bin kişinin ölümüne yol açan depremden sonra "Milletçe sınavdayız" dedi. 
     Başkentte yıkılan bir binanın enkazının kaldırılması çalışmalarını izleyen Müşerref, "Global bağlamda bu bütün millet için sınavdır. Buna göğüs gerebileceğimizden eminim" diye konuştu. 
     Enkazı kaldırılan binada iki kişinin öldüğü bildirildi. 
     Bu arada, ana sarsıntıdan sonra çok sayıda artçı deprem meydana geldi. 
     Pakistan Meteoroloji Enstitüsü Başkanı Kamaruz Zaman, Richter ölçeğine göre 7,6 büyüklüğündeki ilk sarsıntıdan sonra tespit ettikleri artçılardan 14'ünün büyüklüğünün 6 civarında olduğunu söyledi. 
     
     PAKİSTAN, HİNDİSTAN VE AFGANİSTAN'DAKİ BÜYÜK DEPREMLER 

     Pakistan'da meydana gelen, Hindistan ve Afganistan'ı da etkileyen 7,6 büyüklüğündeki depremde binlerce kişinin hayatını kaybetmiş olmasından endişe ediliyor. 
     Asya kıtasının güneyinde daha önce meydana gelen ve can kaybına yol açan şiddetli depremler şunlar 
     28 Aralık 1974 Pakistan 6,2 büyüklüğündeki depremde, 5300 kişi öldü. 
     20 Ağustos 1988 Nepal-Hindistan sınırı 6,6 büyüklüğündeki depremde 1450 kişi hayatını kaybetti. 
     19 Ekim 1991 Hindistan Hindistan'ın kuzeyindeki 7,0 büyüklüğünde depremde, yaklaşık 2000 kişi öldü. 
     4 Şubat 1998 Afganistan 6,1 büyüklüğündeki depremde 2300 kişi hayatını kaybetti. 
     30 Mayıs 1998 Afganistan 6,9 büyüklüğündeki deprem, 50 civarında köyü yerle bir etti ve 4000 dolayında can aldı. 
     25 Mart 2002 Afganistan Büyüklüğü 6,1 olan depremde en az 1000 kişi yaşamını yitirdi. 

     
</TEXT>
</DOC>
