<DOC>
<DOCNO> 369728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/son/sondun30.html </URL>
<DATE> 2005/08/14/ </DATE>
<TIME> 22.40 </TIME>
<AUTHOR>  </AUTHOR>
<HEADLINE>
İlios havayolları "Uçak tam hizmet görür ve uçabilir nitelikteydi" 
</HEADLINE>
<TEXT>

     Yunanistan'ın başkenti Atina yakınlarında düşen uçağın şirketi İlios, uçağın, kaza yaptığı seferden önce, ''tam hizmet görür ve uçabilir'' nitelikte olduğunu açıkladı. 
     İlios'tan yapılan açıklamada, uçaktaki 115 yolcunun çoğunun yetişkin olduğu belirtildi. 
     Uçağın, havalandırma sistemindeki bir arıza nedeniyle bir süre önce bakıma alındığı ve seferlerinin birkaç gün önce yeniden başlatıldığı bildirilmişti. 
     Bu arada Kıbrıs Rum yönetimi Ulaştırma Bakanı Haris Thrasu, Larnaka Havaalanı'nda düzenlediği basın toplantısında, ''kazanın terörist bir saldırı yüzünden meydana geldiği yönünde bir kanıta sahip olmadıklarını'' belirtti. 
     Kurtulan olduğuna dair de ellerinde bilgi olmadığını ifade eden Thrasu, 115 yolcudan 67'sinin Atina'da inmesinin, kalanların Prag'a devam etmesinin öngörüldüğünü açıkladı. 
     Yolcuların çoğunun Kıbrıslı Rum olduğunu ifade eden Thrasu, Sivil Havacılık idaresinin, durumla mücadele için tüm birimlerini seferber ettiğini, Sağlık, Çalışma ve Kamu Düzeni bakanlıklarının çabalara katkıda bulunduğunu kaydetti. 
     Rum Sağlık Bakanlığı, kazada hayatını kaybedenlerin ailelerine yardım için tıbbi ekip sağlarken, Çalışma ve Sosyal Güvenlik Bakanlığı'nın, ihtiyacı olanlar için sosyal yardım birimlerinden uzmanlar tedarik ettiği, Adalet ve Kamu Düzeni Bakanlığı'nın da Yunan yetkililerle koordinasyon kurmak üzere kaza bölgesine 10 kişilik ekip gönderdiği bildiriliyor. 
     
     ''İLİOS'TAN GELEN LİSTE EKSİK'' 
     Rum Ulaştırma Bakanı Thrasu, düşen uçaktaki kişilerin listesini veremeyeceğini, Rum yönetiminin İlios havayolu şirketinden aldığı listenin eksik olduğunu söyledi. 
     Thrasu, bir soru üzerine, İlios şirketinin polis ve hükümete uçaktakilerin düzgün bir listesini neden veremediğine ilişkin bir araştırmanın yapılacağını söyledi. 
     Bakan Thrasu, kazadan önce, uçağın yetkililer tarafından sağlam olduğunun tespit edildiğini, bu konuda daha fazla bilgiye ilerci sürelerde ulaşılabileceğini kaydetti. 
     İlios'un uçuşlarının durdurulup durdurulmayacağına ilişkin bir soru üzerine Thrasu, bu tür vakalarda böyle bir uygulamanın adetten olmadığını, tüm uluslararası düzenlemelerin takip edileceğini belirtti. 
     
     UÇAKTAKİ YOLCULARIN KAZADAN ÖNCE ÖLDÜĞÜ SANILIYOR 
     Uçaktaki yolcuların, düşüşten önce zaten ölmüş olduklarının sanıldığını ifade eden Thrasu, uçakta 48 çocuğun bulunduğu yönündeki haberleri ise doğrulamadı. 
     Thrasu, uçağın Kıbrıs Rum kesimi dışındaki bir şirket tarafından teknik kontrollerden geçirildiğini ve uçmaya elverişli olduğuna dair gerekli tüm belgelerin verildiğini kaydetti. 
     
</TEXT>
</DOC>
