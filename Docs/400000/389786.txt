<DOC>
<DOCNO> 389786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/soneko10.html </URL>
<DATE> 2005/10/26/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Palamut, 1 YTL'ye düştü 
</HEADLINE>
<TEXT>

     Karadeniz’de Ağustos ayında başlayan palamut akını devam ederken, yaklaşık 750 gram gelen palamutlar balıkçı tezgahlarında 1 YTL’den alıcı buluyor. 
     Karadeniz’de Ağustos ayından itibaren görülmeye başlayan palamut akını bugünlerde de devam ederken, balıkçıların yüzü de gülmeye başladı. 
     Bazı balıkçı tekneleri ağlarına takılan palamutları taşımakta güçlük çekerken, bunlardan Sinoplu balıkçı Mustafa Öztürk, bir gecede yaklaşık 7 bin dolayında palamutun ağlarına takıldığını söyledi. 
     Halen balıkçı tezgahlarında ortalama 750 gram ağırlığındaki palamutlar 1 YTL’den alıcı buluyor. 
     Geçen yıla oranla yaşanan bolluğun bir süre daha devam etmesinin beklendiğini belirten balıkçılar, palamut fiyatlarının normalin altına düştüğünü, ancak az avlanması nedeniyle diğer balık çeşitlerinde fiyatların hala yüksek seyrettiğini söylediler. 
     
     YÜZLER GÜLÜYOR 

     Trabzon'da bu yıl son yıllarda görülmemiş çoklukta palamut avlayan balıkçılar, bu durumdan duydukları memnuniyeti dile getirdiler. 
     Doğu Karadeniz Balıkçılar Kooperatifi Başkanı Ahmet Mutlu, balıkçıların bu sezon palamut avından dolayı çok bereketli bir sezon geçirdiğini ifade etti. Mutlu, palamut avının önümüzdeki günlerde devam etmesini umduklarını vurgulayarak, şunları kaydetti 
     ''Son 50 yılın en fazla palamut avlanan sezonunu yaşıyoruz. Fiyat bakımından biz balıkçıları pek fazla tatmin etmedi ama sevindirici olan vatandaşın ucuz balık yemesi. Kuş gribi söylentilerin olduğu bu dönemde vatandaşın beyaz et tüketimi açısından palamut avı çok iyi oldu. Trabzon'da vatandaş balığı seviyor. Ben iddia ediyorum Trabzon, kendi nüfusuna oranla balığı en fazla tüketen şehrimiz.'' Mutlu, palamut avının Kasım ayının sonlarına doğru sona ereceğini ifade ederek, ''İnşallah hamsi sezonu da palamut gibi verimli olur. Hem vatandaşımızın hem de balıkçıların yüzü gülmeye devam eder'' dedi. 
     
     'BÖYLE BİR PALAMUT AVI GÖRMEDİM' 

     Yaklaşık 40 yıldır balıkçılık yaptığını ve kendini bildiğinden beri denizlerde olduğunu belirten Osman Sakallıoğlu, hamsi avlar gibi palamut avlandığını ifade ederek, ''Palamut çok ucuza da satıldı. Zaman geldi 750 bin liraya bile palamut verildi'' diye kaydetti. 
     Bu zamana kadar görülmemiş bir av sezonu yaşadıklarını vurgulayan Sakallıoğlu, şöyle devam etti 
     ''Ben çocukluğumdan beri balıkçılık yapıyorum böyle bir palamut avı yaşamadım. Palamut geçtiğimiz yıl gibi para etmiş olsaydı balıkçılar muazzam bir para kazanırdı. Bu sezon da yine emeğimiz boşa gitmiyor. Tuttuğumuz balığa karşılık aldığımız para yeterli değil ama olsun yine de şükrediyoruz. Kar yağana kadar palamut avı devam eder.'' 
     
     'TÜRKİYE PALAMUTA DOYDU' 

     Balıkçı Miraç Ergül ise tüm gününü denizde geçtiğini kaydederek, şunları söyledi 
     ''Bu yılki gibi bir sezon olsa uykusuz geçen günlerimizin karşılığını alırız. Bir teknenin bir balık avına gidip gelmesi sonucu yaklaşık 80 milyon lira mazot masrafı var. Ayrıca denizde yırtılan balık avları için her gün kontrol yapılıyor. Bu da ayrı bir masraf gerektiriyor. Balıkçının uykuyla pek arası yoktur. Balıkçı uykusuz bir yaşam sürer.'' Ergül, bu sezon, ''Türkiye'nin palamuta doyduğunu'' ifade ederek ''palamuttan para kazanamadık'' diyenin pek inandırıcı olmayacağını sözlerine ekledi. 
     
</TEXT>
</DOC>
