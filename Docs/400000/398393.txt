<DOC>
<DOCNO> 398393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/sondun31.html </URL>
<DATE> 2005/11/27/ </DATE>
<TIME> 20.40 </TIME>
<AUTHOR>  </AUTHOR>
<HEADLINE>
Talabani, Allavi'nin kendilerini hedef alan açıklamalarını reddetti 
</HEADLINE>
<TEXT>

     Irak Devlet Başkanı Celal Talabani, eski Başbakan İyad Allavi'nin Irak'ta insan haklarının Saddam rejimindeki gibi hatta daha da kötü olduğu açıklamasını reddetti. 
     Talabani, Allavi'nin yorumunun ardından BBC'ye yaptığı açıklamada, bu sözlerin Dr. Allavi tarafından söylendiğini hayal edemediğini, Allavi'nin şu anda Irak'taki durumun çok iyi farkında olduğunu söyledi. 
     Celal Talabani, Saddam dönemine geri dönülmesi halinde toplu mezarlara ve toplama kamplarına da geri dönüleceğini belirterek, Irak hükümetinin işkencenin her türlüsüne karşı olduğunu vurguladı. 
     Allavi döneminde 3 kişinin işkenceden öldüğünü hatırlatan Talabani, ''Bu, Allavi'nin Saddam'dan daha kötü olduğu anlamına gelmiyor'' diye konuştu. 
     İngiltere'de yayımlanan The Observer gazetesine demeç veren eski Başbakan Allavi, ''Irak'taki insan hakları ihlallerinin şu anda Saddam dönemindekinden bile daha kötü düzeyde olduğunu ve bu durumun bütün kayıtlarının yok edilmesi tehlikesi bulunduğunu'' söylemişti. 
     Irak'ta yaşananların bir insan hakları ihlali felaketi olarak görülebileceğini belirten Allavi, bu durumdan hükümet içindeki Şiileri sorumlu tutmuş ve bu kesimin gizli işkence merkezleri ve ölüm timlerinden sorumlu olduğunu öne sürmüştü. 
     
</TEXT>
</DOC>
