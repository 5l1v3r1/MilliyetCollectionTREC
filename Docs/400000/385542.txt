<DOC>
<DOCNO> 385542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sonspo18.html </URL>
<DATE> 2005/10/10/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Fatih Terim Yüzde yüz hazır olan oyuncuları tercih edeceğim... 
</HEADLINE>
<TEXT>

     Milli Takımlar Teknik Direktörü Fatih Terim, Dünya Kupası Grup Elemeleri'nde Arnavutluk'a karşı son maçlarını oynayacaklarını hatırlatarak, ''Artık son maçımız, keşke, eğer diye bir şey yok. Oyuncularımız da bunun farkında'' dedi. 
     Terim, A Milli Takım'ın Florya Metin Oktay Tesisleri'nde bugün yaptığı antrenman öncesinde düzenlediği basın toplantısında, oyuncularının da bu maçın telafisinin bulunmadığının bilincinde olduğunu belirterek, ''Hissediyorum bunu. Zor bir maç olacak, kolay değil. Arnavutluk kendi sahasında seyircisiyle birlikte kolay bir takım değil. Ama bunun üstesinden geleceğiz inşallah. Bu kadar emek verdiğimiz son günlerde bir hayli sevimli hale gelen takımımız, güzel de işler yaptı. Dolayısıyla da sonuncusunu da iyi bitirecektir, öyle düşünüyorum'' dedi. 
     Arnavutluk'un Ukrayna'da oynayacağı maçın kasetlerinin ve bilgilerinin geldiğini ve maçın zorlu geçeceğinin bir kez daha anlaşıldığını belirten Fatih Terim, ''Çarşamba akşamı işimiz kolay olmayacak. Dün Ukrayna'dan gelen arkadaşlarımızın getirdiği kaset ve bilgiler o şekilde. Ama o zoru bizim çocuklarımız aşacaktır. Buna eminim. Bundan sonra başka şeyleri konuşmak için zamanımız var. Play-off'a katılmayı hak ettiğimizi düşünüyorum. Esasında çok şeyi daha hak ettiğimizi düşünüyorum ama bugün için hedef Arnavutluk'u geçmektir. O hedefe de adım adım yaklaştık. Çarşamba günü de bakalım ne olacak göreceğiz'' diye konuştu. 
     
     ''YÜZDE YÜZ HAZIR OLANI OYNATACAĞIM'' 

     Fatih Terim, takımdaki sakatlıklarla ilgili bir soru üzerine oyuncuyu etkileyebilecek en ufak bir sakatlıkta, yüzde yüz hazır olan futbolcuyu tercih edeceğini söyledi. 
     Maç içinde birçok şeyi düşünmek zorunda olduğunu kaydeden Terim, şöyle devam etti 
     ''Çünkü oyuncu hakkını zamanında kullanmak, kolay kolay oyuncu değiştirmemek gibi düşüncemiz var. Herkesin zinde kalması için oyuncuların yüzde yüz hazır olması lazım. Gerektiği zaman riske girmek de gerekecek. Onun için oyuncularımızın sakatlık açısından net olarak sağlıklı olmalarını istiyoruz. Ama arkadaşlarımız büyük bir fedakarlıkla 'hepimiz iyiyiz' gibi bir ifade kullanıyorlar. Bunun yanında ufak tefek sakatlıkların rahatsız edip etmeyeceğini de iyi biliyoruz.'' Fatih Terim, milli takımda birilerinin oynamasının diğerlerini de çok fazla rahatsız etmediğini kaydederken, bütün oyuncuların oynamak istediğini, ancak herkesin de oynayana saygı gösterdiğini anlattı. Terim, ''Onlar iyi olsun bizim işimiz zor olsun, o oynar, öteki oynar, sırası gelen oynar, zinde olan, taze olan oynar. Mühim olan sıhatli olmaları en güzeli o'' dedi. 
     Play-off'a katılmaları halinde muhtemel rakipleri de takip ettiklerini belirten Terim, ''Yani normal işimiz neyse onu yapıyoruz. Bu dereyi görmeden paçayı sıvamak değil, tam tersi işimizi profesyonelce yapmaktır. Ama olur olmaz, biz gerekli şekilde onları da izlettiriyoruz. Oralardan bilgi almak en kolayı ama önce Arnavatluk'u bir aşalım bakalım'' diyerek sözlerini tamamladı. 
     
     ANTRENMANA TÜM FUTBOLCULAR KATILDI 

     A Milli Futbol Takımı, 18. Dünya Kupası Avrupa elemeleri 2. Grup'ta Arnavutluk ile 12 Ekim Çarşamba günü deplasmanda yapacağı maçın hazırlıklarını sürdürdü. 
     Florya Metin Oktay Tesisleri'nde, Milli Takımlar Teknik Direktörü Fatih Terim yönetiminde gerçekleştirilen ve ilk 15 dakikası basına açık olan idmanda futbolcuların, koşunun ardından taktik ağırlıklı bir çalışma yaptığı bildirildi. 
     Sakatlığı bulunan Okan'ın da iyileşip takımla birlikte çalışmasıyla birlikte, tüm futbolcular idmanda yer almış oldu. 
     A Milli Futbol Takımı, bu akşam karşılaşma için özel uçakla Arnavutluk'un başkenti Tiran'a gidecek. 

     
</TEXT>
</DOC>
