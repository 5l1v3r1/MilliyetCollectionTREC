<DOC>
<DOCNO> 366726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sonsiy08.html </URL>
<DATE> 2005/08/03/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
TSK, ISAF'ın komutasını İtalya'ya devrediyor... 
</HEADLINE>
<TEXT>

     Türk Silahlı Kuvvetleri TSK , Afganistan’daki Uluslararası Güvenlik ve Yardım Kuvveti’nin ISAF-UGYK VII. dönem komutasını yarın İtalya’ya devredecek. 
     ISAF’ın komutasını 13 Şubat’ta EUROCORPS’tan devralan Türkiye, bu görevi yaklaşık 6 ay yürüttü. 
     Türkiye’nin komutasında diğer dönemlerle karşılaştırıldığında terör olaylarında yüzde 40 oranında azalma görülürken, operasyonlarda binlerce ton patlayıcı madde ele geçirilerek imha edildi. 
     TSK, 3. Kolordu Komutanı Korgeneral Ethem Erdağı’nın komutasında, Kabil Çok Uluslu Tugayı KÇUT ve Kabil Uluslararası Havaalanı’nın sorumluluğunu da üstlendi. ISAF-VII kapsamında Afganistan’da görev alan 36 ülkeden 8714 personelin yaklaşık 1600’ünü Türk personel oluşturdu. Bu personelin 344’ü ISAF-VII karargahında, 70’i Kabil Havaalanı’nda ve 198’i de diğer birliklerde görev aldı. 
     Afganistan’da görevli Türk personelin dönmesinin ardından önceki dönemlerde olduğu gibi bir Türk birliği Kabil’de İtalya’nın komutası altında görev yapmaya devam edecek. Türk birliği, bundan önceki dönemlerde üstlendiği sorumlulukları yürütecek. 
     
     AFGAN MİLLİ ORDUSUNA KATKI 
     Afganistan milli ordusunun oluşumuna da katkı sağlayan TSK, ISAF’ın komutası süresince, 130 Afgan personele eğitim verdi. TSK, 1452 Afgan personeli de devriye, yakın koruma, idame ve bando 
     konularında yerinde eğitti. Afganistan’da 14 Nisan 2003’te 20 kişilik Türkçe dershanesi ve laboratuvarı açan TSK, bugüne kadar 72 Afgan personeli yetiştirdi. İkinci dil olarak Türkçe’nin okutulduğu Afganistan Kara Harp Okulu’nda halen 12 Türk personel eğitim verirken, 15 Mart 2005’te 120 takım öğrenci kıyafeti yine bu okula hibe edildi. Afganistan askeri yargı sisteminin Türk askeri yargı sistemi örnek alınarak yapılandırılması çalışmaları da Mayıs 2005’te başladı. Çalışma, ISAF Adli Müşavirliği tarafından hukuk sistemi reformu çerçevesinde İtalyan ve Afgan yetkililerle koordineli olarak yürütülüyor. Ulaştırma, tahliye, eğitim ve yardım amacıyla 1 Haziran 2004’te görevlendirilen üç adet UH-60 Skorsky genel maksat helikopteri de ISAF VII döneminde toplam 170 saat uçuş gerçekleştirdi. Helikopterlerin ISAF VII’nin tamamlanmasıyla Türkiye’ye dönmesi öngörülüyor. TSK tarafından Afganistan Silahlı Kuvvetleri’ne 1993-2004 yılları arasında 3 milyon 600 bin ABD Doları tutarında giyim yardımı yapılırken, Afganistan Genelkurmay Başkanı’nın talepleri doğrultusunda, giyim, kuşam, silah, mühimmat, telsiz, dürbün ve tıbbi malzemeden oluşan yardımlar da Mayıs 2005’e Afganistan’a sevk edildi. 
     
     SİVİL ASKER İŞBİRLİĞİ PROJELERİ 
     ISAF VII döneminde sivil-asker işbirliği projelerine harcanan 2 milyon 735 bin ABD Doları tutarındaki yardımla da 16 derslikli Atatürk Lisesi inşası, Atatürk Çocuk Hastanesi onarımı ve ek poliklinik inşası, şehir merkezindeki Türk mezarlığının onarımı, Kabil Özgürlük Parkı spor kompleksinin inşası, Atatürk’ün doktoru ve Afganistan’da ilk tıp fakültesinin kurucusu Prof. Kamil Rıfkı Urga Anıtı’nın onarımı, Kabil bölgesinde 10 adet su kuyusu açılması gibi bir çok hizmete öncülük edildi. 
     TSK’ya ait sağlık ünitelerinde de 1071 sivil Afganistanlıya ücretsiz sağlık hizmeti ve ilaç yardımında bulunulurken, poliklinik hizmetleri Kabil’de kalacak Türk birliği tarafından sürdürülecek. 
     "Radyo Türkiyem" adıyla yayın yapan Mehmetçik, Türk-Afgan dostluğunu kuvvetlendirmek için 24 saat Türk ve Afgan müziği çalıyor, kültürel ve güncel programlar hazırlıyor. Askeri personelin ihtiyaçlarını karşılamak üzere haftada bir uçak seferi düzenleyen TSK, askerlerin aileleri ve yakınlarıyla kolayca haberleşebilmeleri için de telefon imkanı sağlıyor. 
     
     ISAF 
     Türkiye, Birleşmiş Milletler’in 1386 sayılı kararı ve Bonn Anlaşması doğrultusunda 19 Aralık 2001’de kurulan ISAF’a başından beri destek verdi. ISAF’ın ilk komutasını üstlenen İngiltere komutasına 276 personelden oluşan bölük seviyesinde katkı sağlayan TSK, 2. dönemin komutasını 20 Haziran 2002-10 Şubat 2003 tarihleri arasında üstlendi. 
     Bir tabur görev kuvvetiyle Kabil’de görev alan TSK, havaalanının da komutasını yürüttü. Almanya ve Hollanda’nın 10 Şubat-11 Ağustos 2003 tarihleri arasında yürüttüğü 3. dönem komutaya da TSK, bir bölük asker ve karargah personeliyle destek verdi. 
     ISAF’ın komutasının Ağustos 2003’te NATO tarafından devralınmasından sonra 11 Ağustos 2003-11 Şubat 2004 arasında 4. dönem komuta NATO Konseyi’nin siyasi sorumluluğunda, Avrupa Müttefik Yüksek Komutanlığı Karargahı SHAPE ve Müşterek Kuvvet Karargahı Brussum’ın CINCNORTH harekatında yürütüldü. TSK, bu dönemde de benzer seviyede katkıda bulundu. ISAF’ın 5. dönem komutası da 11 Şubat-9 Ağustos 2004 tarihleri arasında NATO sorumluluğunda ve Kanada liderliğinde icra edildi. TSK, bu dönemde ise önceki dönemdeki katkısının yanı sıra 1 Haziran 2004’te 3 adet genel maksat helikopterini ISAF komutasına verdi. 
     NATO tarafından yapılan bir çalışma sonucunda, daha önceden NATO’ya tahsis edilmiş olan süratli reaksiyon karargahlarının bir rotasyon planına göre ISAF’a liderlik yapmaları kararlaştırıldı. Bunun ilk uygulaması olarak da 9 Ağustos 2004’te ISAF 6. dönem komutasını EUROCORPS devraldı. TSK, bu dönemde de Azeri ve Arnavut personel dahil 1 piyade bölük timi, istihbarat timi ve Kabil Uluslararası 
     Havaalanı’na katkı sağlayan personel dahil toplam 251 personelle görev aldı. 13 Şubat 2005’te ISAF’ın 7. dönem komutasını 6 aylığına ikinci defa Türkiye üstlendi. Türkiye’nin 3’üncü kolordusundan sonra bu görevi devralan İtalya’dan sonra İngiltere’nin komutayı alması öngörülüyor. 
     ISAF ilk kurulduğunda, görev alanı sadece Kabil ve çevresinde güvenliği sağlamakla sınırlıyken, NATO’nun komutayı devralmasından sonra Ekim 2003’te tüm Afganistan’a genişleme kararı alındı. BM Güvenlik Konseyi’nin 1510 sayılı kararı da buna hukuki çerçeve oluşturdu. Şu anda Afganistan’ın yüzde 50’sinden sorumlu olan ISAF, ABD’nin Sonsuz Özgürlük Operasyonu’na bağlı olarak ülkenin güney ve doğusundaki birlikleri de komutası altına alma süreci içinde bulunuyor. 
     Yakın gelecekte Afganistan’da dönüşümlü olarak görev alan NATO süratli reaksiyon kolorduları ile ABD liderliğindeki koalisyon güçlerinin ISAF bünyesinde toplanması öngörülürken, 5 bölge şeklinde yürütülecek harekatta Türkiye, Kabil ve çevresinin sorumluluğuna talip oldu. 
     
</TEXT>
</DOC>
