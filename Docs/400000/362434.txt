<DOC>
<DOCNO> 362434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sonsiy07.html </URL>
<DATE> 2005/07/19/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
TSK, KÇUT'un komutasını devrediyor... 
</HEADLINE>
<TEXT>

     Türk Silahlı Kuvvetleri TSK , Afganistan’daki Uluslararası Güvenlik ve Yardım Kuvveti’nin ISAF-UGYK VII. döneminde yürüttüğü Kabil Çok Uluslu Tugayı’nın KÇUT komutasını yarın Hollanda’ya devredecek. 
     KÇUT Komutanlığı’nı 27 Ocak’ta devralan Türkiye, 1 Şubat’ta Kabil Uluslararası Havaalanı’nın sorumluluğunu İzlanda’dan, 13 Şubat’ta da ISAF’ın komutasını EUROCORPS’tan almıştı. ISAF’ın komutasını 3. 
     Kolordu Komutanı Korgeneral Ethem Erdağı, KÇUT’un komutasını da Ankara 28. Mekanize Piyade Tugayı Komutanı Tuğgeneral Ümit Dündar yürütüyor. 
     Kabil Uluslararası Havaalanı’nın komutanlığını ise Hava Kurmay Albay Kazım Öndül üstleniyor. 
     Tugayın sorumluluk sahası, kuzeyden güneye 65, doğudan batıya 90 kilometre uzunluğunda 4380 kilometrekarelik bir alanı kapsıyor. TSK, KÇUT’un tugay karargahı, karargah bölüğü, muhabere bölüğü, Alman piyade taburunun bünyesindeki bir piyade bölüğü, bir piyade taburu ve milli destek ünitesinin personel ihtiyacını karşılıyor. Bunun dışında 1 Alman taburu, 1 Norveç taburu, 1 Fransız taburu, 1 İngiliz bölüğü, 1 
     Kanada keşif bölüğü, İtalya liderliğinde bir istihkam birliği, Türk helikopterlerinin de bulunduğu bir helikopter birliği ile destek birlikleri de tugay bünyesinde görev alıyor. 
     Tugayın karargah teşkilatında ise tugay komutanı, kurmay başkanı, adli müşavir, personel, istihbarat, lojistik, mebs, ihale ve maliye şubeleri, muayene unsurları, sivil-asker işbirliği üniteleri TSK personelince sevk ve idare ediliyor. Almanya tugay komutan yardımcılığı, Fransa kurmay başkan yardımcılığı, Norveç harekat ve eğitim şubeleri, İtalya istihkam şubesi, Danimarka da irtibat şubesi faaliyetlerinden sorumlu bulunuyor. 
     
     TSK, KÇUT’A 3 BÖLÜK ASKERLE DESTEK VERİYOR 
     KÇUT Komutanlığı’nda 26 ülkeden yaklaşık 3800 personel görev yapıyor. Bu personelden 1 general, 93 subay, 131 astsubay, 83 uzman erbaş, 11 sivil, 581 erbaş ve er olmak üzere toplam 900’ü TSK tarafından karşılanıyor. TSK, KÇUT karargahında 1 general, 39 subay, 24 astsubay, 1 uzman erbaş ve 5 tercüman olmak üzere toplam 70 
     personelle, NATO üyesi diğer 15 ülke de 83 personelle görev yapıyor. 
     ISAF-VII kapsamında Afganistan’da görev alan yaklaşık 1600 Türk personelin 42’si müttefik ülke subayı olmak üzere 344’ü ISAF VII karargahında, 65’i Kabil Havaalanı’nda ve 198’i de diğer birliklerde görev alıyor. 
     KÇUT’un komutasını yürüten TSK, sorumluluk sahası içerisindeki kritik nokta ve bölgelerin emniyetini sağlama, devriye faaliyetleri icra etme, bölge halkıyla irtibatı sürdürme, BM’ye silahsızlanma, eski Afgan ordusu personelini terhis etme ve terhis edilen personeli yeniden topluma kazandırma sürecinde yardım sağlama, Afgan hükümeti ve uluslararası kuruluşlara insani yardım ve doğal afet kapsamında yardım sağlama ve Afgan ordusuna eğitim desteği verme görevlerini icra ediyor. 
     
</TEXT>
</DOC>
