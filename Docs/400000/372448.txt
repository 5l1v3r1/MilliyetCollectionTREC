<DOC>
<DOCNO> 372448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/soneko07.html </URL>
<DATE> 2005/08/24/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Kredi kartı alacağında lider Yapı Kredi 
</HEADLINE>
<TEXT>

     Bankaların giderek artan kredi kartı alacaklarında ilk sırayı Yapı ve Kredi Bankası aldı. 
     Bankaların haziran ayı sonunda 15.2 milyar YTL’ye ulaşan kredi kartı alacaklarında, Yapı Kredi 3.3 milyar YTL’yle başı çekti. Kart limitine göre en yüksek oranlı harcamayı ise Garanti Bankası müşterileri yaptı. Banka’nın kredi kartı alacaklarının, kartlar için tanıdığı limite oranı yüzde 76’ya ulaştı. 
     ANKA’nın bankaların Muhasebe Uygulama Yönetmeliği MUY 
     çerçevesinde hazırladıkları mali tablolarından derlediği verilere göre, 23 bankanın haziran ayı sonu itibariyle toplam kredi kartı alacakları 15 milyar 228.6 milyon YTL’ye ulaştı. Kredi kartıyla kullandırılan krediler, ocak-haziran döneminde yüzde 10.6’lık artış gösterdi. 2004 yılı sonunda kredi kartı alacakları 13 milyar 764.2 milyon YTL düzeyinde bulunuyordu. 
     
     YAPI KREDİ İLK SIRADA 
     Tüketicilere kredi kartıyla en fazla krediyi Yapı ve Kredi Bankası’nın kullandırdığı belirlendi. Yapı Kredi’nin kredi kartı alacakları, ilk altı ayda yüzde 6.7 artarak 3 milyar 323.1 milyon YTL’ye çıktı. Bu artışa karşın Banka’nın kredi kartı pazarındaki payı 2004 sonundaki yüzde 22.6’lık düzeyinden haziran sonunda yüzde 21.8’e indi. Buna rağmen, Yapı Kredi kredi kartı pazarının beşte birlik bölümünü elinde bulunduruyor. 
     Garanti Bankası 3 milyar 106.6 milyon YTL’lik kredi kartı alacaklarıyla ikinci, Akbank 2 milyar 149.5 milyon YTL’lik kredi kartıyla üçüncü sırada yer aldı. Garanti’nin kredi kartı alacakları yüzde 10.7, Akbank’ın alacakları yüzde 15 arttı. Kredi kartı pazarında Garanti’nin payı yüzde 20.4 düzeyinde kalırken, Akbank’ın payı yüzde 13.6’dan yüzde 
     14.1’e yükseldi. 
     Daha sonra, 1 milyar 851.3 milyon YTL’lik kredi kartı alacaklarıyla İş Bankası, 1 milyar 142.1 milyon YTL’yle HSBC Bank, 1 milyar 115.9 milyon YTL’yle Finansbank geldi. İlk yarıda İş Bankası’nın kredi kartı alacakları yüzde 17.5, HSBC’nin yüzde 14.1, Finansbank’ın yüzde 19.1 arttı. 
     Haziran sonu itibariyle tüketicilere Vakıfbank kredi kartlarıyla 674.3 milyon YTL, Denizbank 337.8 milyon YTL, Dışbank 327.7 milyon YTL’lik kredi kullandırdı. 
     Bireysel kredilerde ilk sıraya çıkan Ziraat Bankası’nın kredi kartı alacakları ise 279.2 milyon YTL düzeyinde kaldı. 
     
     KARTTA EN FAZLA HARCAMA GARANTİ MÜŞTERİSİNDEN 
     Bankaların kredi kartı alacakları, kartlar için tanıdıkları toplam limitin yüzde 44.2’sini oluşturuyor. 
     Haziran ayı sonu itibariyle bankaların toplam kredi kartı limitleri 34 milyar 448.4 milyon YTL olarak gerçekleşti. 
     Kredi kartlarıyla en fazla harcamayı Garanti Bankası müşterileri yaptı. Banka’nın kredi kartı alacakları, haziran sonunda 3 milyar 106.6 milyon YTL oldu. Bu, Garanti’nin aynı tarih itibariyle 4 milyar 109.8 milyon YTL olan kart harcama limitinin yüzde 76’sını oluşturdu. 
     Limit kullanım oranında yüzde 61.6’yla Finansbank ikinci, yüzde 49.4’le İş Bankası üçüncü oldu. Finansbank’ın kredi kartlarına verdiği 1 milyar 812.3 milyon YTL’lik limitin 1 milyar 115.9 milyon YTL’si, İş Bankası’nın kredi kartlarına verdiği 3 milyar 749.1 milyon YTL’lik limitin 1 milyar 851.3 milyon YTL’si kullanıldı. 
     Daha sonra, yüzde 48.1’lik limit kullanım oranıyla Yapı Kredi, yüzde 45.7’yle Akbank, yüzde 38.3’le Ziraat Bankası, yüzde 34.1’le HSBC Bank, yüzde 33.9’la Vakıfbank, yüzde 30.6’yla Şekerbank, yüzde 27.7’yle Koçbank, yüzde 27.2’yle 
     Halk Bankası geldi. 
     Tekstilbank müşterileri kredi kartı limitlerinin yüzde 24.9’unu, Denizbank müşterileri yüzde 22.8’sini, Citibank 
     müşterileri yüzde 21.6’sını, Dışbank müşterileri yüzde 18.4’ünü, Oyakbank müşterileri yüzde 17.7’sini kullandı. 
     
</TEXT>
</DOC>
