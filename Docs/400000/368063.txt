<DOC>
<DOCNO> 368063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/sonsiy06.html </URL>
<DATE> 2005/08/08/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
CHP'li Koç Terörle devlet gibi mücadele etmek gerekir 
</HEADLINE>
<TEXT>

     CHP Grup Başkanvekili Haluk Koç, terör örgütünü devletin muhatabı haline getirme sonucunu doğuracak bir tutum sergilenmemesi gerektiğini belirterek, "Terörle devlet gibi mücadele etmek gerekir" dedi. 
     Koç, TBMM’de düzenlediği basın toplantısında, kredi kartlarına uygulanan yüksek faiz oranlarının yarattığı olumsuzlara dikkati çekti. 
     Çoğunluğu orta sınıftan oluşan kredi kartı sahibi yurttaşların, fahiş düzeydeki faiz oranları nedeniyle borçlarını ödeyemez duruma düştüklerini belirten Koç, yüzde 100’leri aşan bileşik faiz ve faiz üzerinden faiz alımı yüzünden geniş bir toplum kesiminin bunalım içinde olduğunu vurguladı. 
     Koç, şunları kaydetti 
     "Bankalar, kredi kartlarına uyguladıkları faizlerle adeta bir vurgun peşindeler. Kaçacak yeri olmayan, fahiş birleşik faiz altında ezilen kart borçlusu sonunda ya daha ağır koşullarla borç veren tefecinin eline düşmekte ya da icralık olmaktadır... Bu tam anlamıyla bir soygun ekonomisi uygulamasıdır. Arabaya, eve yüzde 1,5’le, alışverişe yüzde 6,0 ile kredi... Bunu piyasa ekonomisinin kuralları ile izah edebilmek mümkün değildir. Burada güçlü -yani bankalar-, güçsüzü -yani kredi kartı kullananları- insafsızca sömürmektedir. Bu vurguna derhal dur denilmelidir." CHP Malatya Milletvekili Ferit Mevlüt Aslanoğlu’nun, kredi kartı borçlarının son ödeme tarihinden sonra tüketici kredisine dönüştürülmesini öngören yasa teklifinin gündeme alınmasının reddedildiğini anımsatan Koç, Hükümet’in, Bankacılık Denetleme ve Düzenleme Kurulu’nun bu konuda bir an önce önlem almasını istedi. 
     
     SUNGAR’IN İSTİFASI 
     AB Genel Sekreteri Murat Sungar’ın istifasına da değinen Koç, "Müzakere sürecinde iktidarın istediği kadrolarla çalışmasının önünü açma" şeklindeki gerekçesinin satır aralarına çok iyi bakmak gerektiğini bildirdi. 
     Hükümet’in gerek yetenek gerekse sayı bakımından AB ile müzakerelerin etkili bir biçimde yürütülebilmesi için gerekli kadroları bir türlü oluşturamadığını, kurumlar arasındaki eşgüdümü, yapısal birtakım değişiklikleri gerçekleştiremediğini savunan Koç, Sungar’ın istifasının ardında bu gerekçelerin yattığını düşündüklerini söyledi. Koç, "Hükümet’in, hiçbir şey olmamış gibi aynı rehavet içerisinde ıssız adalarda ailecek denize girmesini yadırgıyoruz" dedi. 
     
     "AÇIKLAMALARIN ÖTESİNE GEÇMEK GEREKİR" 
     CHP Grup Başkanvekili Koç, Genelkurmay Başkanı Orgeneral Hilmi Özkök’ün, terörle mücadelede yetki eksikliğine ilişkin açıklamalarının ve merkezi bir koordinasyon kurulu oluşturulması yolundaki görüşlerin ciddiye alınması gerektiğini de ifade etti. 
     Koç, sözlerini söyle sürdürdü 
     "Terörle mücadelenin tüm sorumluluğu Silahlı Kuvvetler’e bırakılmamalıdır. Hükümet, konuyla ilgili ekonomik ve siyasi tedbirlerin alınması konusunda azami çaba göstermelidir. Başbakanlık bünyesinde kurulacak koordinasyon ve danışma merkezi, terörle mücadele konusunda etkili önlemlerin alınmasında önemli bir rol oynayabilir. 
     Fakat bu daha önce hükümet yetkilileri tarafından ’ne gerek var’ şeklindeki bir gerekçeyle reddedilmişti. 
     Terörle mücadele için bir devlet zirvesinin toplanması konusundaki çağrımızı da yineliyoruz. 
     Hükümet ayrıca Kuzey Irak’ta konuşlanmış olan PKK teröristlerinin etkisiz hale getirilmesi için gereken önlemleri en kısa zamanda almak zorundadır. Türk halkı artık boş laf istemiyor, boş laflardan bıktı, bir karşı tedbirler dizisi istiyor ve bu konudaki talebini şehit cenazelerinde aileler yakarışlarla hükümet yetkililerine iletmeye başladılar. Bu çok önemli bir husustur." Bu noktada Hükümet’te bir siyasi irade eksikliği görüldüğünü ileri süren Koç, "Sayın Başbakan veya ilgili bakanlar ’olayı yakından takip ediyoruz’ açıklamalarının ötesine geçmek zorundalar" dedi. 
     Koç, iktidar tarafından "stratejik ortağımız" diye ilan edilen ABD’nin ilgili sözcülerinin, tırmanan terör karşısında yaptıkları açıklamaların hafızalarda olduğuna işaret ederek, "Buna karşı Türkiye devleti ve hükümeti olarak mutlaka muhataplarımızla yaptırım, çözüm ve önlem konusunda net, somut kazanımlar elde edecek bir siyaseti uygulamak ve takipçisi olmak durumundalar" görüşünü dile getirdi. 
     
     "BEYHUDE BİR ÇABA İÇİNE GİRMEK" 
     CHP Grup Başkanvekili Koç, terör konusunda bir bildiri yayınlayan ve "aydınlar" olarak nitelendiren kişilerden bir grubun çarşamba günü Başbakan Recep Tayyip Erdoğan ile yapacakları görüşmeye de değindi. Bu görüşmenin ne gibi sonuçlar vereceğini görmek gerektiğini belirten Koç, "Altını çizerek söylüyorum hiç kimseyi rencide etmiyorum ancak iyi niyet temeli seçeneği yanında karşılıklı arabuluculuk gibi bir yolun kullanılacağı beklentisi oluşturmak terörle mücadelede zafiyet yaratır" diye konuştu. 
     Koç, şöyle konuştu 
     "Bu girişimi oluşturanların iyi niyetinden şüphe etmiyorum ama karşısındaki muhatap olarak devletin böyle bir uzlaşma ile çözüm yolu aramasının, arayış içine girer bir hava vermesinin, yanlış olduğunu da belirtmek istiyorum. 
     Terörle devlet gibi mücadele etmek gerekir ve bu gereğin önemi hiçbir zaman unutulmamalıdır. Bu konuda ikircikli bir tavır sergilemek veya sergiliyor gibi görünmek yanlıştır. Terör örgütünü devletin muhatabı haline getirmek sonucunu doğuracak bir tutum sergilenmemesi çok önemlidir. 
     CHP olarak Sayın Başbakan’ın bu konuda tutarlı davranacağını umuyoruz, bekliyoruz ve takip ediyoruz." Koç, tarihte Franco sonrası İspanya’da ve İrlanda’da da benzeri dönemler yaşandığını ama bu tip uzlaşma arayışlarından doğan birtakım af beklentilerinin o ülkelerdeki teröre çare olmadığını, Franco sonrası çıkarılan affın ardından terörün 10 kat artış gösterdiğini, İrlanda’da çok uzun, kanlı bir süreç yaşandığını anımsattı. Haluk Koç, "Bu örnekler dikkate alınmalıdır. Devlet, bu noktadaki arayışları kendisine muhatap kabul etmemelidir. Bunu, özellikle bu girişimin yorumu olarak CHP adına ifade etmek istiyorum" dedi. 
     Basın toplantısında, CHP Adıyaman il kongresinde dün yaşanan gerginlik ve kavgayı hatırlatan bir gazeteciyi de yanıtlayan Koç, "iddiası olan partilerde birtakım gerginliklerin yaşanmasının doğal olduğunu, ancak kavga boyutuna ulaşmasının tasvip edilemeyeceğini" söyledi. 
     
</TEXT>
</DOC>
