<DOC>
<DOCNO> 376657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sondun16.html </URL>
<DATE> 2005/09/08/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Suriye’de ilk güzellik yarışması için geri sayım... 
</HEADLINE>
<TEXT>

     DÜNYA GÜRSOY Şam DHA 

      KAPILARINI dış dünyaya açmaya başlamasıyla birlikte Suriye’de günlük hayatta peş peşe ilklere imza atılıyor. Bunlardan biri de Suriye’nin başkenti Şam’da düzenlenen güzellik yarışması. 
     Suriye’de ilk defa yapılan ve halkın da büyük ilgi gösterdiği yarışmanın finali 12 Eylül’de başkent Şam’daki Shareton Otel’de gerçekleştirilecek. 16 güzelin katılacağı finale, Suriye’nin hemen hemen her ilçesinden katılım var. Lise ve üniversite öğrencilerinden oluşan güzellerin yaşları 17-22 arasında değişiyor. 
     Suriye genelinde yapılan elemelerin ardından finale kalmayı başaran 16 güzel, 12 Eylül gecesi ilk ’Miss Suriye’ olabilmek için Şam’daki kampta harıl harıl çalışıyor. Eğitmenlerin gözetiminde çalışan güzeller, bu etkinlikte yer aldıkları için çok mutlu olduklarını ve ilk defa düzenlendiği için de yarışmanın özel olduğunu belirtti. 
     
     'GÜZELLİK YARIŞMASI GELENEKLERİMİZE AYKIRI DEĞİL' 
     Yarışmanın koordinatörlerinden eğitmen Samir Servi, DHA’ya yaptığı açıklamada, bu yarışma için verdikleri ilanın ardından istedikleri nitelikler kapsamında çok sayıda güzelin kendilerine başvurduğunu söyledi. Belli bir program çerçevesinde genç kızların her gün çalışmalara tabi tutulduğunu ifade eden Servi, Suriye halkının bu yarışmaya büyük ilgi gösterdiğini ve kendilerini desteklediğini belirtti. 
     Yarışmanın geleneksel haline gelebileceğini de söyleyen Servi, yarışmanın gelenek ve görenekleri dahilinde yapıldığını kaydetti. Herhangi bir tehdit almadıklarını de vurgulayan söyleyen Servi, sözlerini şöyle sürdürdü "Suriye her türlü din ve mezhebi içinde barındıran eşit bir ülkedir. Kimsenin kimseden farkı yok, birbirimizle iyi ilişkiler içindeyiz. Bu yarışmanın geleneklerimize aykırı hiçbir yönü yok." 
     
</TEXT>
</DOC>
