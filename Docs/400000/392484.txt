<DOC>
<DOCNO> 392484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/siyaset/asiy.html </URL>
<DATE> 2005/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Elçi davet bekledi 
</HEADLINE>
<TEXT>


Lefkoşa Büyükelçiliği, Cumhurbaşkanı Talat'tan 'kabülün birlikte yapılacağına dair' bir yazı beklediklerini, ancak gelmediğini açıkladı 

SEFA KARAHASAN Lefkoşa 


Türkiye'nin Lefkoşa Büyükelçiliği, KKTC Cumhurbaşkanı Mehmet Ali Talat'ın bayram tebriklerini ilk kez Türkiye Büyükelçisi ve Türk Barış Kuvvetleri Komutanı'ndan ayrı olarak kabul etmesi sonucu ortaya çıkan gerginlik üzerine açıklama yaptı. 
Basın Müşavirliği'nin açıklamasında, büyükelçi Aydan Karahan ve komutanların, Talat'tan, bayram tebriğini birlikte yapmak için bilgilendirme yazısı beklediği, ancak yazı gelmeyince ayrı olarak bayramlaşma düzenlenmesi kararı alındığı ifade edildi. 

Mektupla kutlama 
Büyükelçilik ve KKTC Cumhurbaşkanlığı arasındaki bayram kutlamasının "mektuplaşma" yoluyla yapıldığı da belirtilerek, iki merci arasında küskünlük olmadığı mesajı verildi. Açıklamada, "Basın yoluyla yapılan duyuru Büyükelçimize yönelik bir davet olarak algılanmamıştır. 

Talat'ın takdiri 
Törenin nasıl düzenleneceği elbette Cumhurbaşkanı'nın takdirlerine kalmıştır. Nitekim Cumhurbaşkanı bu yıl bayram tebriğinin Büyükelçimizle yazılı mesaj yoluyla teati edilmesini uygun bulmuşlardır" denildi. 
Teamüllere göre bayramlaşma kabulünü "halka açık" olarak yapan Cumhurbaşkanı'nın protokole dahil kişilere ayrıca davetiye göndermesi gerekmiyor. Büyükelçi ve komutanların, bilgilendirilmedikleri için, Talat'la bayramlaşmaya da gitmeyerek tepkilerini gösterdikleri belirtiliyor. 

Denktaş dönemi 
Eski Cumhurbaşkanı Rauf Denktaş'ın, büyükelçi ve generallere bayram öncesinde "Kabulübirlikte yapacaklarıyla ilgili" bilgi yazısı yazdığı belirtildi. 

Farklı sesler 

Hasan Taçoy Ulusal Birlik Partisi milletvekili Bayramlaşmalar Rum'a karşı birlik göstergesiydi. Bu kendi kendimize lades yapmaktır. 
Başaran Düzgün Kıbrıs Gazetesi Yazı İşleri Müdürü Askeri düzen, Kıbrıs Türk halkını ve Türkiye'yi ifade etmiyor. Bu hareket düzene yönelik. 
Mustafa Akıncı Barış ve Demokrasi Hareketi Başkanı Kıbrıs Türk halkının kendi kararlarının efendisi olması çok önemli. Bu sembolik bir olay. 
Cenk Mutluyaka Yeni Düzen Gazetesi Yazı İşleri Müdürü Türkiye'yle ayrışma yok, yeni bir düzen var. Olumlu bir adım olarak görüyorum. 
Sebahattin İsmail Volkan Gazetesi Genel Yayın Yönetmeni Talat eğer protokol düşkünüyse, gücü Türkiye'ye mi yetiyor O zaman neden Rice ile görüştü de Bush'la görüşmedi 

Ankara Elçiye talimat vermedik 

ANKARA Milliyet 

DIŞİŞLERİ yetkilileri, Kuzey Kıbrıs Türk Cumhuriyeti KKTC Cumhurbaşkanlığı'ndaki kutlamaya gitmeyen Türkiye'nin Lefkoşa Büyükelçisi Aydan Karahan'a Ankara'dan talimat verilmediğini özellikle vurguladı. 
Dışişleri Bakanlığı yetkilileri, "KKTC'de eskiden cumhurbaşkanı, KTBK komutanı ve Türkiye büyükelçisi halkın katılımına açık olan bir törende yerlerini alarak gelenlerin elini sıkarlardı. Bu yıl yapılan, kurumların kendi içlerinde düzenlediği törenlerdir. Büyükelçimiz de kendi kurumunda tören düzenlediği için bu iki bayramlaşmaya katılmamıştır" görüşünü yineledi. 


'Bu, hükümetin politikası olamaz' 

ABDULLAH KARAKUŞ Ankara 

KKTC Cumhurbaşkanı Mehmet Ali Talat'ın adada 30 yıldır süren bayramlaşmayı "Türkiye'nin siyasi ve askeri temsilcileriyle yapması" geleneğini bozması, AKP'de farklı yorumlara neden oldu. TBMM Dışişleri Komisyonu Başkanı Mehmet Dülger, "İkili manzara verilmeseydi daha iyi olurdu. Bu, hükümetin politikası olamaz. Talat tek adamlığa doğru adımlar atıyor" dedi. TBMM Dışişleri Komisyonu Başkan Yardımcısı Eyyüp Sanay da hükümetin bu konuda telkini olmadığını belirterek, "Talat ABD'deydi. Oralardan telkin veya izlenim aldıysa... Oraya mesaj vermek için yapılabilir" diye konuştu. 


</TEXT>
</DOC>
