<DOC>
<DOCNO> 363766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/guncel/gun03.html </URL>
<DATE> 2005/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Zukerman'dan dostluk konseri 
</HEADLINE>
<TEXT>



Dünyanın yaşayan en ünlü kemancılarından sayılan Pinchas Zukerman, bir "Dostluk Konseri" ile İstanbul'a geliyor. İsrail Başkonsolosluğu ve İstanbul Kültür Sanat Vakfı'nın işbirliğiyle düzenlenecek olan bu özel konser, yüzyıllar boyu İsraillilere kucak açan Türk halkına teşekkür niteliği taşıyor. 30 yılı aşkın bir süredir dünyayı kendine hayran bırakmayı başaran Pinchas Zukerman ve beşlisi, 6 Ağustos Cumartesi günü saat 20.30'da Aya İrini Müzesi'nde İstanbullu müzikseverlerle buluşacak. 
100'ü aşkın yapıtı içeren kayıtları, 22 Grammy adaylığı, 2 Grammy ödülü ve dünyanın en önemli müzik festivallerinde verdiği konserlerle ulaşılması zor bir başarıya imza atan sanatçı, konserinde Mozart'ın yapıtlarını yorumlayacak. Pinchas Zukerman'a Jessica Linnebach, Jethro Marks, Ahsan Pillai ve Amanda Forsyth eşlik edecek. Pinchas Zuckerman'ın "Dostluk Konseri"nin bilet satışları Biletix'te sürüyor. 0216 556 98 00 


</TEXT>
</DOC>
