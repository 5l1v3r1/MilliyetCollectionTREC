<DOC>
<DOCNO> 356875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/spor/spo11.html </URL>
<DATE> 2005/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayseri'de operasyon 
</HEADLINE>
<TEXT>


Sarı-Kırmızılılar Mithat, Müslim, Serkan Damla ve Metin Aktaş ile ipleri kopardı. Dört futbolcudan da kulüp bulmaları istendi 


Kayserispor'da yaprak dökümü... Sarı - Kırmızılılar'da yeni sezon hazırlıklarının başlamasına kısa bir süre kala mevcut kadroda büyük bir revizyon yapıldı. 
Kayserispor Yönetimi Mithat Yavaş, Serkan Damla ve Müslim Can'ın sözleşmelerini karşılıklı olarak fesh ederken, yıllık ücretinin artırılmasını isteyen kaleci Metin Aktaş'tan da kulüp bulmasını istedi. Mithat, Serkan ve Müslim Can'ın bonservislerinin alacaklarına karşılık olarak futbolculara verileceği açıklandı. 

Yabancılar geldi 
Kayserispor'un beş yabancı oyuncusu Sarı - Kırmızılı ekibin Karpuzatan Tesisleri'nde dün yaptığı çalışmaya katıldı. Yol yorgunu olan Johnson, Thomas Piser, İvankov, Yordanov ve Balili sadece düz koşu yapmakla yetindi. 
Beş oyuncunun da bugünden itibaren takımla birlikte tam kapasite çalışmaya başlayacağı bildirildi. 

Antep kolları sıvadı 

Kırmızı - Siyahlılar, yeni Teknik Direktör Hacıbegiç yönetimindeki ilk çalışmasını dün yaptı. Bosnalı hoca sıkı bir çalışma programı hazırladı 

2005 - 2006 sezonunda Avrupa kupalarına katılmanın hesaplarını yapan Gaziantepspor, dün sahaya indi. Kırmızı - Siyahlılar, yeni Teknik Direktör Hacıbegiç yönetiminde Kavaklık Mesire alanında kros çalışması yaparak yeni sezona "merhaba" dedi. 
Genel Menajer Ali Doğan, transferde gençlere yönelerek dinamik bir takım kurduklarını dile getirdi. Doğan, "Transfer çalışmalarımız sürüyor. Bouazizi'nin yerine Kirita'yı alarak önemli bir güç kazandık. Jaziri'nin yerine de yeni bir santrforla takviye yapmayı planlıyoruz" diye konuştu. Gaziantepspor'un ilk çalışmasını ses sanatçısı Mahmut Tuncer de izledi. 
Kırmızı - Siyahlılar'ın golcü oyuncularından Erdal, yeni sezonda üst sıralara tırmanmak istediklerini açıkladı. Erdal, "Kamp döneminde çok iyi çalışıp, sezon başlamadan istenen seviyeye gelmeliyiz" dedi. 

Agali müjdesi 

Süper Lig'de iddialı olabilmek için kadrosuna adeta baştan yaratan Kayseri Erciyesspor, Nijeryalı Victor Agali ile anlaşma bağladı. 28 kez Milli olan golcü oyuncu, dün Türkiye'ye geldi ve sağlık kontrolünden geçti. İkinci Başkan Erol Bedir, "Agali, Fransa'nın Nice takımında forma giyiyordu. Takıma önemli katkılar sağlayacak bir isim. Bu oyuncuyla birlikte transfer çalışmalarımızı bir süre durduruyoruz" diye konuştu. Bedir, Nijerya Milli Takımı'ndan transfer ettikleri kaleci Enyama'ya İsrail ve Türkiye'den iki takımın talip olduğunu, bu nedenle kiraya verebileceklerini söyledi. Erol Bedir, "Bu oyuncuyla ilgili son kararımızı teknik heyetimiz verecek. Ancak iyi bir öneri gelirse kiralık olarak göndermeye sıcak bakabiliriz" yorumunu yaptı. 

Göztepe'ye acı fatura 

Üçüncü Lig'e düşen ve 80 yıllık tarihinin en zor günlerini yaşayan Göztepe'ye son darbe de FIFA'dan geldi. İki yıl önce Almanya'dan transfer edilen Gökhan Kula'nın eski kulübü Berlin Türkiyemspor, bu futbolcu için 40 bin Euro yetiştirme bedelini ödemediği gerekçesiyle İzmir kulübünü FIFA'ya şikayet etti. FIFA, yapılan tüm uyarılara rağmen parayı yatırmayan Göztepe'nin 6 puanının silinmesine, borcunun ödenmemesi halinde de amatör kümeye düşürülmesine karar verdi. 

Vestel'de Amoruso atağı 

Süper Lig'in yeni ekibi, 5 Temmuz'da başlayacak Avusturya kampı öncesi transfer çalışmalarına hız verdi. Çek Petr Johana ile anlaştıktan sonra Gana'nın Hearts Of Oak ekibinin milli stoperi Dan Coleman'ı denemeye alan Siyah - Beyazlılar, Bolognalı Locatelli'nin ardından Messina'nın ünlü futbolcusu Nicola Amoruso'yu da listeye dahil etti. Yöneticilerin, İtalyan yıldızın menajeriyle yaptıkları ilk görüşmeler olumlu geçti. Teknik Direktör Levent Eriş, Sparta Prag'ın golcüsü Meduna'nın transferinde de mesafe kaydettiklerini açıkladı. 


</TEXT>
</DOC>
