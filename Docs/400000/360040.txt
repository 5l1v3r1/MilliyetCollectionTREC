<DOC>
<DOCNO> 360040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/sondun48.html </URL>
<DATE> 2005/07/11/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Srebreniça katliamından kurtulanlar adalet bekliyor... 
</HEADLINE>
<TEXT>

     Bosna-Hersek'te iç savaş sırasında Birleşmiş Milletler'in BM ''güvenli bölge'' ilan ettiği Srebreniça'da 10 yıl önce katledilen 8 bin kişi anılırken, katliamdan kurtulanlar hala adalet bekliyor. 
     10 yıl önce bugün, Bosna savaşı sırasında Bosnalı Sırp güçlerinin Srebreniça'yı ele geçirmesi, Boşnakların sistemli olarak katledilmesinin işareti olarak görülüyor. 
     Uluslararası kuruluşlara göre, o dönemde BM'nin güvenli bölge ilan ettiği Srebreniça'nın 11 Temmuz günü Sırp güçlerinin eline geçmesinden sonra, kentte çoğu savaşabilecek yaştaki sivil erkeklerden oluşan 8 bin kadar kişi ya kent içinde kurşuna dizilerek ya da kaçarken vurularak öldürüldü. 
     Uluslararası adalete ifade veren katliamdan kurtulan kişiler, Srebreniça'da BM'nin Hollandalı askerlerinin kent çıkışındaki üssünün çevresinde, ormanlarda ve çevre yollarda Sırp güçlerinin Boşnakları katlettiğini anlattılar. 
     Katliamdan, çoğunluğu kadın ve çocuklardan oluşan yaklaşık 15 bin kişi kurtulmayı başardı. Katliamdan sağ çıkanların büyük bölümü Boşnak Hırvat Federasyonu'nda mülteci olarak yaşıyor. 
     10 yıl içinde Srebreniça ve çevresinde bulunan toplu mezarlarda binlerce kişinin cesedi çıkarıldı. 
     Bosna Hersek'in tamamında ise 300'den fazla toplu mezarda 16 bin 500 kişinin cesedi çıkarıldı. 
     Srebreniça katliamının ve Bosna'daki diğer savaş suçlarının sorumlusu Sırpların eski siyasi lideri Radovan Karadziç ve Genelkurmay Başkanı Ratko Mladiç ise hala özgür. 
     
     KURTULANLAR KARADZİÇ ve MLADİÇ'İN 
     Srebreniça katliamından kurtulan Boşnaklar hala, BM Savaş Suçları Mahkemesi tarafından Srebreniça katliamı ve 43 ay süren Saraybosna'nın kuşatmasındaki savaş suçlarından haklarında dava açılan Karadziç ve Mladiç'in tutuklanmasını bekliyor. 
     Katliamdan kıl payı kurtulan Mevludin Oriç, ''Hala nasıl oluyor da onları yakalayamıyorlar. 10 yıl uzun bir süre'' diye tepki gösterdi. 
     Katliam günü olay yerinde Mladiç'i bizzat gördüğünü belirten Oriç, acılarının devam ettiğini söyledi ve ''Eğer bir gün Lahey'de yargılanırsa Mladiç'ten toplu mezarların nerede olduğunu söylemesini istiyorum. Çünkü babam hala kayıp'' dedi. 
     
</TEXT>
</DOC>
