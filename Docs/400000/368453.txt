<DOC>
<DOCNO> 368453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sontur36.html </URL>
<DATE> 2005/08/09/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Sırtına demir çubuk saplandı 
</HEADLINE>
<TEXT>

     Manisa’da inşaatta çalışırken asansör boşluğuna düşen işçinin koltuk altından girerek sırtından çıkan 1.5 metre uzunluğundaki demir çubuk, 6 saat süren ameliyatla alındı. 
     AA muhabirinin aldığı bilgiye göre, Lalapaşa Mahallesi’ndeki bir inşaatta çalışırken dengesini kaybederek düşen işçi Süleyman Mut’un vücuduna, 1.5 metre uzunluğunda demir çubuk saplandı. 
     Çubuğun sol koltuk altından girdiği ve sırtından çıktığı Mut, asansör boşluğundan, olay yerine gelen itfaiye ekiplerinin demiri kesmesiyle kurtarıldı. 
     Özel Vatan Hastanesi’ne kaldırılan Mut’un vücuduna saplanan çubuk, Prof. Dr. Talat Tavlı yönetiminde, Genel Cerrah Opt. Dr. Altan Karan, Kalp Damar Cerrahı Dr. İshak Aras, Beyin Cerrahı Dr. Erol Öksüz’den oluşan ekibin çabalarıyla çıkarıldı. 
     Hastane Başhekimi Nejdet Akalın, ameliyat ekibiyle birlikte yaptığı açıklamada, ilk kez böyle bir olayla karşılaştıklarını, organize bir çalışmayla doktorların hastayı kurtardığını kaydetti. 
     Ameliyat ekibinden Dr. Altan Karan da 25 yıllık cerrahlık yaşamında ilk kez böyle bir operasyon gerçekleştirdiğini ifade ederek, "Hastaya zarar gelmemesi için çok uğraştık ve başarılı olduk. 
     Hastanın sağlık durumu iyi" dedi. 
     
</TEXT>
</DOC>
