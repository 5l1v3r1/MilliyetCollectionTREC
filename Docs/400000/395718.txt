<DOC>
<DOCNO> 395718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sondun27.html </URL>
<DATE> 2005/11/17/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Irak'ta yeni işkence iddiaları 
</HEADLINE>
<TEXT>

     Irak'ta 173 kişiye işkence yapıldığı iddialarının ardından, bu kez de bir tanık, yüzlerce kişinin tutulduğu benzer bir mekanda işkence gördüğünü anlattı. 
     Reuters ajansına konuşan ve adı açıklanmayan H.H. adlı tanık, İçişleri Bakanlığı'na bağlı özel tim ''Kurt Tugayı''nın denetimindeki bir binada ortalama 800 mahpusun bulunduğunu söyledi. 
     H.H, bu yerde isim listeleriyle suçlamaların yapıldığını, gözaltındaki kişileri itirafa zorlamak için işkence uygulandığını öne sürdü. H.H, mayıs sonundan bu ay başına kadar biri Bağdat polis akademisi yakınında, diğeri Bab El Şerci bölgesi yakınlarında olmak üzere iki yerde tutulduğunu açıkladı. 
     Sünni olduğunu söyleyen H.H, 22 Mayıs sabahı Bağdat yakınındaki evinden gözaltına alındığını ve tutulduğu yerde aç kaldığı için 95 kilodan 65 kiloya düştüğünü, ancak diğerleri kadar ağır işkence görmediğini anlattı. Kendisinden Şii cinayetlerini itiraf etmesini istediklerini belirten H.H, diğer yüzlerce mahpusla birlikte 160 metre uzunluğunda 40 metre genişliğinde bir mekanda tutulduklarını kaydetti. 
     İşkenceyle ilgili ayrıntılı bilgiler veren H.H, gözaltındayken işkence altında 150 kadar kişinin itirafta bulunduğunu söyledi. 
     Bağdat'ın Cederiye semtinde, Saddam döneminde bombardımanlara karşı sığınak olarak kullanılan ve Irak İçişleri Bakanlığı'na ait olduğu belirtilen bir yeraltı hücresine pazar günü baskın düzenlenmiş, burada 173 kişi bulunmuştu. Sünni olduğu belirtilen bu kişilerin yetersiz beslendiklerine, dayak ve işkence gördüklerine dair işaretler bulunduğu açıklanmıştı. 
     Irak Başbakanı İbrahim Caferi, olayı doğrulamış ve soruşturma açıldığını bildirmişti. Sünni gruplarıysa Şiilerin suçlandığı bu olayla ilgili olarak uluslararası soruşturma talep etmişti. 
     
</TEXT>
</DOC>
