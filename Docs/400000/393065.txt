<DOC>
<DOCNO> 393065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/soneko16.html </URL>
<DATE> 2005/11/08/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Bayram tatili tavukçuları sevindirdi 
</HEADLINE>
<TEXT>

     Fatma Coşkunoğlu AA 

Sağlıklı Tavuk Platformu Sözcüsü Zühal Daştan, Ramazan Bayramı tatilinde tavuk arzı durdurulduğu için tatilden sonraki 2 günde piyasaya arzedilen tavuk etinin hepsinin satıldığını söyledi. 
     Tavuk eti piyasasındaki gelişmeleri değerlendiren Daştan, Balıkesir'in bir beldesinde görülen tavuk vebası kuş gribi olayından sonra işletmelerin üretimlerinin ancak yüzde 10-20'sini satabildiğini hatırlattı. Bilim adamlarının, ''tavuk etinden insana kuş gribi bulaşmayacağı'' açıklamalarından sonra işletmelerin üretimden satışlarının arttığını ve yüzde 60-80'lere kadar çıktığını anlatan Daştan, şu bilgiyi verdi 
     ''Tatilde sektör mal arz edemediği için 4 gündür mal alamayan market ve kasaplar, 2 günde arzedilen malın tamamını aldı. Bu nasıl devam edecek, izliyoruz. Toptan fiyatlar kriz sırasında 2.25 YTL'den 1.5 YTL'ye düşmüştü. Sonra 1.7 YTL'ye çıktı. Şimdilik fiyat artırmaya korkuyoruz. Çünkü, piyasada balık çok fazla. palamut, çinekop, sarıkanat var. Bir de hamsi çıkarsa, maşallah... Ama o ilk günlerdeki panik atlatıldı.'' Devletin beyaz et sektörüne yönelik, stopaj ve prim borcu kolaylıklarına da değinen Daştan, ''Bunlar sektördeki sorunları çözmeye yetecek nitelikte değil. Ölüm döşeğindeki hastaya, bir bardak ıhlamur ile aspirin vermek ' gibi... Kolonya bir hastayı nasıl rahatlatırsa, bize de ancak o kadar etkisi oldu. Ama bu krizde devleti yanımızda görmekten memnun olduk'' dedi. 
     
     PİYASAYA ARZ YÜZDE 30 DÜŞECEK 
     Hastalığın ilk açıklandığı dönemde sahada, kümeste büyümekte olan hayvanlara müdahale etmenin mümkün olmadığını vurgulayan Daştan, şöyle devam etti 
     ''Onları öldüremezdik. Üretim sürecinde olan hayvanların bir bölümü 40-45 gün yerine 50 güne kadar beslendi. Kesime giden hayvanların bir bölümü şoklandı. Halen Türkiye'de üretimin tamamını şoklayacak kapasite yok. Firmaya göre, şoklama kapasitesi, üretimin yüzde 30-70'i arasında değişir. Şu anda hepimizin elinde şoklu mal var. Bunun 30 bin ton civarında olduğunu sanıyorum. Olaydan sonra kuluçkaya basılan yumurta sayısı yüzde 30 düşürüldü. O dönemde besiye alınan hayvanlar, Kasımın son günlerinde kesime gidecek. Piyasaya arz edilen tavukta yüzde 30 azalma olacak. O zaman tavuğun kilosu 1 Reşat altını olsa bile, üretimi kısa sürede artırmak mümkün olmayacak.'' 
     
</TEXT>
</DOC>
