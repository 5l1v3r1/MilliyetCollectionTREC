<DOC>
<DOCNO> 380184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/yazar/uras.html </URL>
<DATE> 2005/09/21/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Merinos'un makinelerini söktük hurdacıya sattık Merinos özelleşti 
</HEADLINE>
<TEXT>


Özelleştirme Yüksek Kurulu, Bursa'daki ünlü Merinos Yünlü Sanayi İşletmesi'nin makine ve teçhizatının bir hurdacıya yüzde 20'si peşin, kalanı taksitle ödenmek üzere 3 milyon 825 bin YTL bedelle satılmasına karar verdi. 
Böylece Merinos'un özelleştirilmesi başarı ile tamamlanmış oldu. Hatırlayan belki vardır... Bizler bir zamanlar "Balkanların ve Ortadoğu'nun en büyük tekstil tesisi" diyerek Merinos ile pek övünürdük. 
Merinos fabrikası 1933-1937 yılları arasında uygulanan ve de ilk sanayi tesislerimizin kuruluşunun yolunu açan Birinci Beş Yıllık Sanayi Planı kapsamında kurulmuştu. 
İnönü'nün temelini 1935 yılında attığı fabrikayı 2 Şubat 1938 tarihinde Atatürk açmıştı. 

Hurda lazım 
Bu fabrikanın kuruluşuyla Türkiye'de Merinos cinsi koyun yetiştirilmeye başlandı. Bu koyunların tüyü ile dokunan yünlü kumaşlar Avrupa piyasalarında en kaliteli kumaşlarla rekabet eder durumda idi. 
Fabrikada 6 bin işçi çalışıyor, aileleri ile birlikte Bursa'da 30 bin kişi bu fabrikadan ekmek yiyordu. 
Özelleştirme Yüksek Kurulu önce fabrikadaki üretimin durdurulmasına ve işletmenin kapatılmasına, ardından kapsam içi personelin iş akitlerinin feshedilerek tazminatlarının ödenmesine karar verdi. Fabrikanın, kapasitesini artıracak, modernleştirecek ve böylece işletecek bir sermaye grubuna satılması beklenirken, Özelleştirme Yüksek Kurulu, fabrikanın içindeki makine ve teçhizatın hurdacıya satılmasını, binaların ve Bursa'nın göbeğindeki 318 dönüm fabrika arsasının Bursa Belediyesi'ne "bila bedel" devrini uygun gördü. 

Ders alınmalı 
Belediye fabrikanın boş binalarını herhalde düğün salonu, gazino yapar. Bahçesini de çayhaneye dönüştürür... 
Daha önce 10 Kasım 2004 tarihinde bu köşede yazdığım için bu fabrikanın ne şartlar ile ne güçlüklerle yapıldığını, ne şartlarda büyütüldüğünü, ne hizmetler gördüğünü tekrarlamayacağım. 
Sattığımızı "öyle" satıyoruz, satamadığımızı "böyle" kapatıyoruz. Sonra da bunun adına "özelleştirme" diyoruz... Yanlışları anlatmaya çalışanları ise "özelleştirmeye karşı olan eski komünistler" diye azarlayınca... Tartışma bitiyor... 
Elinizi vicdanınıza koyarak söyleyiniz "Merinos fabrikası özelleştirildi mi Merinos'un hurdacıda noktalanan hik yesinin özelleştirme ile ne ilgisi var " 



</TEXT>
</DOC>
