<DOC>
<DOCNO> 399171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/yasam/axyas02.html </URL>
<DATE> 2005/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesaj cinneti 
</HEADLINE>
<TEXT>


Celalettin Erkal, sevgilisi Funda İşsiz'in cep telefonundaki mesajlar nedeniyle cinnet getirerek genç kızı 37 yerinden bıçaklayıp öldürdü 

TAYLAN YILDIRIM İzmir DHA 

İzmir'in Urla ilçesinde, üniversite öğrencisi Celalettin Erkal 18 , cep telefonunda başka bir erkeğe gönderilmiş kısa mesajlarla karşılaştığı lise öğrencisi sevgilisi Funda İşsiz'i 16 , 37 yerinden bıçaklayıp, boğazını keserek öldürdü. 
İddialara göre, Dokuz Eylül Üniversitesi Meslek Yüksekokulu Elektronik Bölümü'nde öğrenim gören Erkal önceki gün, Urla Lisesi'nde okuyan sevgilisi Funda İşsiz'le okul çıkışı buluştu. Yaklaşık bir yıldır birlikte olan iki genç, bir süredir kullanılmayan Siba Otel'in bahçesine gitti. Burada, evlilik hayalleri kurduğu sevgilisinin cep telefonuyla oynarken başka bir erkeğe yazılmış kısa mesajları gören Erkal, çılgına döndü. Kendisini aldatmakla suçladığı genç kızı, tüm yalvarmalarına karşın tartaklayan Erkal, otelin yanındaki boş kafeteryaya sürüklediği sevgilisini tam 37 yerinden bıçakladı. Can çekişen genç kızı boğazını keserek öldüren Erkal, daha sonra cesedin üzerine kapanarak ağlarken bayıldı. 

Dondurucuya koydu 
Kendisine geldikten sonra İşsiz'in cesedini kullanılmayan derin dondurucuya saklayıp evine dönen Erkal, vicdan azabına dayanamayarak cinayeti babası Selçuk Erkal'a anlattı. 
Şoke olan baba, hemen yakındaki İskele Karakolu'na giderek oğlunu polise ihbar etti. Gözaltına alınan Erkal'ın ifadesi sonucu kullanılmayan kafeteryaya giden polis, korkunç manzarayla karşılaştı. 
Erkal ifadesinde, sevgilisinin başka bir erkeğe gönderdiği "Senin olmak istiyorum " ve "Tüm bedenimle senin olmak istiyorum " yazılı iki ayrı mesajı okuduktan sonra kendisini kaybettiğini söyledi. 




</TEXT>
</DOC>
