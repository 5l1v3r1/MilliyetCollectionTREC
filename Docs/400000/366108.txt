<DOC>
<DOCNO> 366108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/sonsiy08.html </URL>
<DATE> 2005/08/01/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Türkiye sanal kumarda çaresiz... 
</HEADLINE>
<TEXT>

     İçişleri Bakanı Abdülkadir Aksu, sanal ortamda kumar oynanmasıyla ilgili çaresizliklerini ifade ederken, kumar oynatan İnternet sitelerinin yurtdışı kaynaklı olması ve bulundukları ülkelerde kumar oynamak ve oynatmak fiilinin suç olmaması nedeniyle bu sitelerle ilgili yasal işlem yapılamadığını açıkladı. 
     AKP Bursa Milletvekili Ertuğrul Yalçınbayır, İçişleri Bakanı Abdülkadir Aksu’ya bir soru önergesiyle sanal ortamda oynanan kumarı sordu. Yalçınbayır, yılda 24 Milyon doların aktığı ve sanal ortamda poker oynayan 
     Türkler’in sayısının 400 bine ulaştığı internette 30 sitenin Türkler’e yönelik faaliyette bulunduğu şeklindeki iddiaları anımsatarak, internet ortamındaki kumarın önlenmesine ilişkin alınan önlemleri sordu. 
     İçişleri Bakanı Aksu ise soru önergesini yanıtlarken, internet üzerinden oynatılan kumar oyunlarının engellenmesiyle ilgili olarak, Milli Piyango İdaresi, Adalet Bakanlığı, Maliye Bakanlığı ve ilgili diğer birimlerin katılımı ile gerekli çalışmaların yapıldığını açıkladı. 
     Aksu, internet üzerinden oynanan kumar ve bahis oyunlarının yasadışı kabul edildiğini ve bu tür oyunları oynayan ve oynatanlar tespit edildiğinde, haklarında gerekli yasal işlemler yapıldığını belirtirken, "Kumar oynatan İnternet sitelerinin yurt dışı kaynaklı olması ve bulundukları ülkelerde kumar oynamak ve oynatmak fiilinin suç olmaması nedeniyle bu siteler ile ilgili yasal işlem yapılamamaktadır" dedi. 
     Aksu ancak, İnternet servis sağlayıcı firmalarla irtibata geçilerek bu sitelerin yaptıkları yayınların Türkiye’den izlenememesi için filtreleme ve yasaklama çalışmaları yapıldığını bildirdi. Aksu, filtreleme ile ilgili çalışmaların Milli Piyango İdaresi tarafından yürütüldüğünü kaydetti. 
     Aksu, internet üzerinden kumar oynatan işyerlerine veya şahıslara yönelik güvenlik güçlerince yapılan yasal işlemlerin, Maliye Bakanlığı’na bildirildiğini, böylelikle de bu şahıslara yönelik vergi denetimleri yapıldığını kaydetti. 
     Aksu, sanal kumar ile ilgili olarak Milli Piyango İdaresi koordinesinde, İnternet üzerinden oynanan bahis konusunda ise Spor Toto Teşkilatı koordinesinde "çalışma grupları" oluşturulduğunu, bu çalışma gruplarının ilerleyen teknolojiden de yararlanmak suretiyle çalışmalarını sürdürdüklerini bildirdi. Aksu, TCK ve Kabahatler Yasası’nda da bu konuda gerekli düzenlemelerin yapıldığını ayrıca sanal kumarın engellenmesi amacıyla, Bakanlığı tarafından değişik tarihlerde yayınlanan genelgelerin, tüm valiliklere gönderildiğini ve ilgili birimlerin konu üzerinde hassasiyet göstermesinin sağlandığını da vurguladı. 
     
</TEXT>
</DOC>
