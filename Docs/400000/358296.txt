<DOC>
<DOCNO> 358296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sondun34.html </URL>
<DATE> 2005/07/05/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
'Gerçek İtalyan peyniri'ni koruma gösterisi 
</HEADLINE>
<TEXT>

     İtalya'nın başkenti Roma, meşhur İtalyan peyniri ''parmigiano reggiano''nun isminin korunması için, sendikalar, çevreciler ve üreticiler tarafından düzenlenen bir gösteriye sahne oldu. 
     İtalyan gıda kodeksi komisyonunun, ''parmesan'' adıyla bu peynirin taklitlerinin satılmasına izin vermesi olasılığını protesto eden göstericiler, ''gerçekle sahtesi arasındaki farkın anlaşılamaması riskini ortadan kaldırmak için taklit peynirlere parmesan adının verilmesine karşı olduklarını'' bildirdiler. 
     Gıdaların saflığı ve kalitesi konusundaki yeni ölçütleri belirlemek üzere Roma'da dün toplanan İtalyan gıda kodeksi komisyonunun, özellikle ABD'nin ısrarla istediği, ''parmesan'' peynirlerinin satışına izin vermesi bekleniyor. 
     İtalya'nın en büyük tarım sendikası olan Coldiretti'nin yetkilisi Rolando Manfredini de, ''parmigiano reggiano''nun satışının geçen yıl AB ülkeleri içinde artmaya devam etmesine karşılık, parmesan adı altındaki taklit ürünlerin çoğalması nedeniyle AB dışında düştüğünü belirtti. 
     Merkezi Roma'da bulunan BM Dünya Gıda ve Tarım Örgütü'nün FAO genel merkezi önündeki gösteriye, ülkenin en önemli çevre koruma örgütü Legambiente üyeleri de katıldı. 
     
</TEXT>
</DOC>
