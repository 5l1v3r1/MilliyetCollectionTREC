<DOC>
<DOCNO> 358074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/sonsiy11.html </URL>
<DATE> 2005/07/04/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Arınç'tan Çiçek'e "geçmiş olsun" ziyareti... 
</HEADLINE>
<TEXT>

     TBMM Başkanı Bülent Arınç, Adalet Bakanlığı’na yönelik saldırı girişiminin, sadece Adalet Bakanı Cemil Çiçek’in şahsına yönelik olmadığını belirterek, "Ülkemizi karıştırmak, provokasyonlara açık hale getirmek, halkın huzurunu bozmak, halkı paniğe sevk etmek için bu tür olayların yapılmak istendiğini düşünüyorum" dedi. 
     Arınç, Adalet Bakanlığı’na yönelik saldırı girişiminin ardından, Adalet Bakanı Çiçek’i makamında ziyaret etti. Arınç, bakanlığa gelişinde Çiçek tarafından kapıda karşılandı. 
     Basına kapalı olarak yaklaşık 15 dakika süren ziyaretin ardından gazetecilere açıklamalarda bulunan Arınç, geçen Cuma günü meydana gelen müessir olay nedeniyle, Bakan Çiçek’e geçmiş olsun demek için geldiğini belirtti. 
     "Çok üzücü bir olaydı. Çok şükür amacına ulaşamadan hadise bitti" diyen Arınç, şunları kaydetti 
     "Bundan dolayı Sayın Bakanımıza, hiç şüphesiz onun şahsında, adalet camiasına geçmiş olsun dileklerimi ilettim. Duyduğumuz üzüntü büyüktür. Böyle bir olayın yaşanmamasını dilerdik. Ancak failin babasının ve ailesinin gösterdiği, Anadolu insanına yakışır asaleti takdir ediyorum. Kendilerinin çocuklarıyla ilgili düşüncelerinde samimi olduklarını düşünüyorum. Tabii buna benzer olayların yaşanmamasını diliyorum. Bu konudaki taahhütler varsa, bunlara son verilmesini diliyorum. Sadece Sayın Bakanımızın şahsına yönelik bir olay olarak değil, ülkemizi karıştırmak, provokasyonlara açık hale getirmek, halkın huzurunu bozmak, halkı paniğe sevk etmek için bu tür olayların yapılmak istendiğini düşünüyorum. Aslında milletimize geçmiş olsun. Bu konuda basiretli davranan güvenlik görevlilerimizi kutluyorum." Arınç, bir gazetecinin, TBMM’den son günlerde çok sayıda yasa çıktığını anımsatarak, yasaların Çankaya Köşkü’ne yine normal sürede gönderilip gönderilmeyeceğine ilişkin sorusu üzerine, yasama yılını Perşembe günü düzenleyeceği bir basın toplantısıyla değerlendireceğini ve bütün sorulara yanıt vereceğini söyledi. 
     Arınç, "Meclisimiz yasama çalışmalarını yapmıştır. Bu yasama çalışmaları sonucunda çıkarılan kanunlar, Kanunlar Kararlar Dairemizin incelemelerini takiben, tarafımdan imzalanarak Sayın Cumhurbaşkanımıza takdim edilecektir. Sayın Cumhurbaşkanımız, yasal süresi içinde, bu kanunlar konusunda kendine düşen sorumluluğu yerine getirecektir" diye konuştu. 
     CHP Genel Başkanı Deniz Baykal’ın son günlerde çıkarılan yasalara yönelik eleştirilerinin hatırlatılması üzerine Arınç, "Sayın Baykal’ın veya bir başkasının ne söylediği, ne amaçla söylediği konusunda yorum yapmak istemem. Konuşulan sözleri kamuoyu herhalde değerlendirir" dedi. 
     Arınç, TBMM İç Tüzüğü’nde yapılan değişikliğin Anayasa Mahkemesi’nce yürürlüğünün durdurulması veya iptal kararı verilmesi durumunda nasıl bir sonuç ortaya çıkacağına ilişkin soru üzerine de "Bu konularda düşünmek için, araştırmak için epey zamanımız var. Bunu sadece bana sormayın, bu konuyu çok iyi bildiğini söyleyen başka yetkililer de var. Onlara da sorarsınız, güzel bir tartışma olur" yanıtını verdi. 
     Öte yandan MİT Müsteşarı Emre Taner’in, Arınç’ın ziyaretinden önce Bakan Çiçek’i ziyaret ettiği görüldü. Taner, ziyaret sonrasında herhangi bir açıklama yapmadan bakanlıktan ayrıldı. 
     
</TEXT>
</DOC>
