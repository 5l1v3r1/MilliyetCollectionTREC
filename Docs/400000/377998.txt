<DOC>
<DOCNO> 377998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sondun09.html </URL>
<DATE> 2005/09/13/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Irak Suriye tehlikeli bir oyun oynuyor 
</HEADLINE>
<TEXT>

     Irak Dışişleri Bakanı Hoşyar Zebari, yabancı teröristlerin Suriye sınırından Irak’a girdiğine ilişkin iddialar üzerine Suriye’nin "tehlikeli bir oyun oynadığını" söyledi. 
     Zebari, Washington’da yaptığı açıklamada, bu mesajın, Iraklı yetkililer tarafından Suriyelilere iletildiğini belirterek, mesajda "Irak’ın yaşadığı zorluklardan fayda sağlayacaklarını düşünmemeleri, bunun uzun dönemde geri tepeceği" uyarısında bulunulduğunu açıkladı. 
     Irak’ın, yıl sonunda seçilmiş bir hükümet iktidara gelene kadar Suriye’ye karşılık vermeyeceğini belirten Zebari, Suriye’nin, komşu bir ülkede demokrasinin kök salmasından rahatsız olduğunu ve bu nedenle Irak’ta istikrarı bozmaya çalıştığını iddia etti. 
     Hoşyar Zebari, Suriye’nin ayrıca, topraklarının çok yakınında bulunan Amerikan askeri varlığı yüzünden kendisini tehdit altında hissettiğini ifade ederek, "Suriye, Irak’taki Amerikan askerleri için yaşamın zor olmasını ya da pahalıya patlamasını istiyor. Amerikan askerlerinin, kolayca başarıyla sonuçlanabilecek bir görevde olduklarını düşünmelerini istemiyor" dedi. 
     ABD’nin Bağdat Büyükelçisi Zalmay Halilzad, Suriye’nin, Irak’ta demokratik süreci durdurmak isteyen teröristlerin merkezi olduğunu ve ABD’nin bu ülke konusundaki sabrının tükendiğini söylemişti. 
     
</TEXT>
</DOC>
