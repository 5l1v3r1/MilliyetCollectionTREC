<DOC>
<DOCNO> 380014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/sonspo17.html </URL>
<DATE> 2005/09/20/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Yıldıray sakatlıktan kurtulamıyor 
</HEADLINE>
<TEXT>

     Alman 1. ligi Bundesliga takımlarından Hertha BSC Berlin'de oynayan milli futbolcu Yıldıray Baştürk sakatlıktan kurtulamıyor. 
     Hertha BSC Berlin'in takım doktoru Ulli Schleicher, Yıldıray'ın, Hertha BSC Berlin - Schalke 04 karşılaşmasında kaburgalarına aldığı sert bir darbe sonucu kaburgalarında eziklik meydana geldiğini söyledi. 
     Schleicher, ''Yıldıray'ın yarın MSV Duisburg'a karşı oynayıp oynayamayacağını bilemiyorum. Kaburgalarındaki eziklik bir kırık gibi ağrı verebilir. Ağrılarının azalıp azalmayacağını beklememiz gerekiyor'' dedi. 
     Takım antrenmanını yarıda bırakan Yıldıray da, göğsünde ağrıların olduğunu belirterek, ''Hiç nefes alamıyorum. Ben bu şekilde 10 dakika bile koşamam'' diye konuştu. 
     Sakatlıklardan kurtulamayan Yıldıray, Bundesliga'nın yeni sezonunda şu ana kadar sadece bir karşılaşmada 90 dakika süre ile forma giyebildi. 
     
</TEXT>
</DOC>
