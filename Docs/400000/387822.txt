<DOC>
<DOCNO> 387822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/siyaset/axsiy01.html </URL>
<DATE> 2005/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sabır istemesinler' 
</HEADLINE>
<TEXT>


ABD'ye terör uyarısı yapan Başbakan, her gün başka bir şehrimizde al bayrağa sarılı şehit cenazeleri kaldırılırken, Türkiye'den kimse bu noktada sabır istemesin" dedi 

ANKARA Milliyet 


Başbakan Recep Tayyip Erdoğan, Kuzey Irak'taki PKK unsurlarına vurulacak darbe konusunda ABD'yi uyararak, "Artık sabır istenmesin, gereğini bekliyoruz" dedi. 
Erdoğan, dünkü AKP grup toplantısında, terörist unsurlarla etkin mücadele edilmesi gerektiğini, muhataplarıyla görüşmelerinde vurguladığını anımsattı. "Türkiye bu konuda bugüne kadar sabırlı ve dirayetli tavır içinde oldu. Ancak her gün başka bir şehrimizde al bayrağa sarılı şehit cenazeleri kaldırılırken, analar ağlarken, bebeler yetim kalırken, Türkiye'den kimse bu noktada sabır isteme hakkına sahip değildir" ifadesini kullanan Erdoğan, şunları söyledi 

Zamanlama önemli 
"Şu gerçek herkesçe, özellikle bölgede sorumluluğu olanlarca iyi bilinmelidir, milletimiz, bölgedeki terörist odaklardan temizlenmesi için etkin adımların atılmasını sizden bekliyor. Bunu bizler de hatırlatmak isteriz. Bu konuda bizler gereğinin vaktinde, zamanlamasını iyi yapmak kaydıyla yerine getirilebileceğinin bilinmesini tekrar hatırlatıyoruz." 
"Yurdumuzun her tarafında aynı dayanışma seferberliğini görüyoruz" diyen Erdoğan, konuşmasını şöyle sürdürdü "Belediyelerimiz, medyamız, sivil toplum örgütlerimiz, vakıflarımız, yoksullarla dayanışma için büyük bir yarış içindeler. Lütfen, bu milletin maneviyatını kırmayalım." 

ABD Yanınızdayız 
Bu arada, ABD Dışişleri Bakanlığı Sözcüsü Sean McCormack, Erdoğan'ın PKK sitemiyle ilgili, "Terörizme karşı elbette ortak savaşımızda Türk hükümetinin yanındayız" dedi. McCormack, Irak'taki çokuluslu güçler ve ABD'lilerin, PKK ile ilgili problemin farkında olduğunu ve bu probleme yanıt verme yönünde adımlar attıklarını sözlerine ekledi. 

Erdoğan'dan kalede iftar 

Erdoğan, dün Keçiören Estergon Kalesi'nde aralarında Sanayi Bakanı Ali Coşkun'un da bulunduğu AKP'lilere iftar verdi. Sebze çorbası, suböreği, ıspanaklı talaşböreği, kuzu kapama, tatlı ve Osmanlı şerbetinden oluşan yemekte AKP'liler fasıl ve ilahi dinledi. Kalenin mescidinde akşam namazını kılan Erdoğan, çıkışta turistlere de İngilizce 'Good Evening' İyi akşamlar dedi. 

Attil İlhan'ın şiiriyle mesaj 

Türkiye'deki dayanışma ruhunun bozulmaması konusundaki mesajını geçtiğimiz günlerde yaşamını yitiren şair yazar ve düşünce adamı Attil İlhan'ın bir şiirini okuyarak veren Erdoğan şöyle dedi 
"Bu iklimi sulandırmakla, bu atmosferi magazin haber haline getirmekle halkımızın ruh kökünü, değerlerini istihza alay konusu yapmakla kültürümüzü ayakta tutamayız. Sonra başka kültürler karşısında sığınacak bir liman da bulamayız. Geçen hafta vefat eden şair Attil İlhan, 'Memleket Havası' şiirinde, 'Bu bizim gökler gibisi hiçbir dağda çatılmamıştır Yıldızlarımızın titremesi yüreğine deprem indirir Hiçbir yerde bu denize bu acı tuz katılmamıştır Topraktan sağdığımız pekmez, güneşin başını döndürür' demiştir." 


</TEXT>
</DOC>
