<DOC>
<DOCNO> 392908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/ekonomi/aeko.html </URL>
<DATE> 2005/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdemir'e ziyaret 
</HEADLINE>
<TEXT>


Sanayi, otomotiv ve demir sektörlerine yatırım planladıklarını belirten Abu Dabi Prensi El Nahyan programındaki Erdemir ziyareti sorulunca 'Ziyaretimiz değerlendirme için, karar vermek için değil' dedi 

ANKARA Milliyet 

Birleşik Arap Emirlikleri'ni BAE oluşturan yedi emirlikten biri olan Dubai'nin Dubai Towers İstanbul projesi başta olmak üzere 5 milyar dolarlık yatırım girişiminin ardından BAE'nin en büyük emirliği Abu Dabi de Türkiye'yi gündemine aldı. 
Abu Dabi Ekonomi ile ilgili İdareden Sorumlu Başkanı Prens Şeyh Hamid Bin Zayed El Nahyan, Türkiye'de sanayi, otomotiv ve demir - çelik sektörüne yatırım yapmayı planladıklarını bildirdi. Devlet Bakanı Kürşad Tüzmen'i ziyaret eden El Nahyan, Türkiye'de işgücü gelişiminin ve pazar konumunun oldukça iyi olduğunu belirtti. El Nahyan, "Türkiye'den Uzakdoğu'ya ve diğer ülkelere bağlantı kurabiliriz" dedi. 
El Nahyan, "Programınızda Erdemir ziyareti de görülüyor, Oyak Grubu ile bu konuda bir temasınız olacak mı" sorusunu ise, "Bu soruya cevap vermek için erken. Ziyaretimiz değerlendirme için, karar vermek için değil. Yatırım miktarı henüz net değil" diye yanıtladı. 

Türkler'e yatırım daveti 
Bakan Tüzmen de El Nahyan'ın önceki gece müteahhitlik sektörü temsilcileriyle bir araya geldiğini belirterek, şöyle dedi "Abu Dabi'de 30 milyar dolarlık üç büyük kompleksi barındıran ada projesi bulunuyor. Prens El Nahyan, Türk firmalarını petrol, sanayi ve inşaat alanında toplam 100 milyar dolarlık projelere katılıma davet etti." El Nahyan daha sonra Özelleştirme İdaresi'nde Milli Piyango ve Petkim özelleştirmeleri ile elektrik dağıtım ihalelerine ilişkin brifing aldı. 

Erdoğan ile görüştü 
1971 doğumlu Prens El Nahyan, bir devlet kuruluşu olan General Holding Corporation'ın da başkanlığını yürütüyor. Akşam da Başbakan Tayyip Erdoğan ile bir araya gelen El Nayan, daha sonra Enerji Bakanı Hilmi Güler ve Ulaştırma Bakanı Binali Yıldırım'ı ziyaret etti. 

'Dubai Towers tepkisinden rahatsız olduk' El Nahyan, gazetecileri Dubai Towers İstanbul'la ilgili çıkan olumsuz haberlerin rahatsızlık yaratıp yaratmadığı yönündeki sorusuna şu yanıtı verdi "Evet rahatsızlık duyduk, ama Türk hükümetinin açıklayıcı tavrı ve Dubaili kardeşlerimizin ısrarcı tavrı ile bunun üstesinden geldik. Türk medyası Türk ekonomisinin çekiciliğini desteklemeli, kösteklememeli. Türk ekonomisinin bizim için çekim gücü var." 

Tüpraş'la da ilgilenebilirler SERPİL YILMAZ 
Prens El Nahyan, Devlet Bakanı Kürşat Tüzmen'in daveti üzerine önceki gece Akfen, Gama, Nurol, Mesa, Yapı Merkezi, MNG, Yüksel gibi BAE'de iş yapan inşaat şirketlerinin yöneticilerinin yanı sıra, TAİ ve Erdemir Yönetim Kurulu Başkanı Recai Berber ile yemeğe katıldı. 

Erdemir sorgusu 
Erdemir ihlalesini alan Oyak'ın CEO'su Çoşkun Ulusoy'un yurt dışında olduğu bir dönemde, El Nahyan'ın programına Erdemir ziyaretini alması dikkat çekti. Toplantıda Emirates Holding Başkanı Hüseyin Alnowais de yer aldı. Alnowais ile El Nahyan, Berber'i soru yağmuruna tuttu. Üretimi, hisse senetlerinin değeri, şirketin piyasa değeri gibi sorular yöneltip, notlar aldılar. 
Oyak ile Mittal dahil, diğer rakip firmalar da görüşmüştü. Erdemir ihalesi Rekabet Kurumu ve Özelleştirme Yüksek Kurulu'nun kararı ile kesinleşmiş olacak. Bunun da 1 - 1.5 ay alacağı tahmin ediliyor. 
Erdemir'in Yarımca'daki liman arazisinin Dubai Ports Authorit'e satışı ise 1 Kasım'da kesinleşmişti. Oyak çevresinden edinilen bilgiye göre, El Nahyan'ın Erdemir ziyareti, liman satışı ile ilgili olabilir. 

OMV ile ortaklar 
BAE'nin Tüpraş'a da ilgi gösterdiği biliniyor. Abu Dabi merkezli Uluslararası Petrol Yatırım Şirketi, Avrupa'nın üçüncü büyük petrol şirketi olan Avusturya'nın OMV firması ile Avrupa'nın ikinci büyük plastik üreticisi Borealis'te ortak. Tüpraş ihalesini kazanan Koç - Shell konsorsiyumu ile OMV yetkilileri görüşmelerini sürdürüyorlar. Ancak El Nahyan'ın temasları sırasında, Koç Topluluğu ile randevusu kesinlik kazanmadı. 


</TEXT>
</DOC>
