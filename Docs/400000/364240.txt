<DOC>
<DOCNO> 364240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/guncel/gun02.html </URL>
<DATE> 2005/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Neşter savcısına dürüstlük ödülü 
</HEADLINE>
<TEXT>


Kamunun zarar etmesini önleyen operasyonları yürütürken düz savcılığa atanan Savcı Ömer Süha Aldan'a ödülü verildi 

TÜRKER KARAPINAR Ankara 

Gerçekleştirdiği operasyonlarla Telekom'un 2,5 milyar YTL zararına satılmasının önüne geçen, tıbbi malzeme alımında SSK'yı 173 milyon dolar ödemekten kurtaran, ancak DGM savcısı iken Ankara'ya düz savcı olarak atanan Ömer Süha Aldan'a, Toplumsal Saydamlık Derneği'nce Dürüstlük ve Yolsuzlukla Mücadele Ödülü verildi. 
Meslek anlayışı içinde sadece görevini yaptığını belirten Aldan, "Bu ödül mesleki onurum. Bu ülkede dürüstlük kolay değil. Bu ödül de bana göre sıradan değil" dedi. 
Yargıtay'da cuma günü gerçekleştirilen törende, Yargıtay Cumhuriyet Başsavcısı Nuri Ok'un yanı sıra, Aldan ve şike yapması için kendisine para teklif edildiğini açıklayan eski Akçaabat Sebatspor kalecisi Sefer Hakan Olgun da ödül aldı. 

'Olgun'a sahip çıkın' 
Duygularını Milliyet'e anlatan Aldan, "Bu ödülü, birlikte görev yaptığım dürüst ekip arkadaşlarım, yine fedak rca çaba gösteren dürüst meslektaşlarım, zor günlerde, yaşadığım güç günlerde yanımda olan ailemin, yurdun dört bir tarafından bana ulaşan dürüstlük özlemi içinde vatandaşlar ve meslektaş ağabeylerim adına aldığımı düşünüyorum. Keşke bu ödüller bireylere değil, kurumlara verilse. Onurlu ve dürüst gencimiz Olgun'a da herkes sahip çıkmalı" diye konuştu. 

Yolsuzluk yoksulluk getirir 
"Yolsuzluk yoksulluğu, yoksulluk eğitimsizliği, eğitimsizlik tepkisizliği, tepkisizlik kuralsızlığı, kuralsızlık yolsuzluğu yaratır" diyen Aldan, şunları kaydetti 
"Bu zincir kırılmalı. Burada yargıya düşen görev, kural tanımayanlara 'dur' demek, yolsuzlukla yürekli bir şekilde mücadele etmektir. Adalet bir gün herkese lazım. Bu söz genellikle 2 türlü söyleniyor. İlki tehdit anlamında, ikincisi adaletten zarar görenler için söyleniyor. Sessiz bir kesim ise adaletsizlik bize her gün lazım diyor. Bu kesimin önüne geçilmeli." 

Neşter-2'nin savcısı 

Aldan, Neşter - 2 operasyonunu gerçekleştirerek Telekom'un 2,5 milyar YTL zararına satılmasının önüne geçti. Turkcell'den 1,8 milyar YTL, Telsim'den 600 milyon YTL Telekom'un kasasına girdi. Aldan, SSK'ya tıbbi malzeme satışıyla ilgili Neşter - 1 operasyonunu da gerçekleştirdi. Tıbbi malzeme gideri, yüzde 60 oranında düştü. Türkiye sadece stentte yaklaşık 173 milyon dolarlık zarardan kurtuldu. 


</TEXT>
</DOC>
