<DOC>
<DOCNO> 356027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/sonyas17.html </URL>
<DATE> 2005/06/27/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Doğa ve Çevreye saygı bisiklet turu... 
</HEADLINE>
<TEXT>

     Ege Üniversitesi Eczacılık Fakültesi öğretim üyeleri ve öğrencilerinden oluşan 24 kişilik grup, Sarp Sınır Kapısı’ndan "Doğa ve Çevreye Saygı Turu" adı altında bisiklet turu başlattı. 
     Tur hakkında gazetecilere bilgi veren Araştırma Görevlisi Şule Elaykan, insan hayatında bisikletin yerinin daha fazla olması gerektiğine inandığını söyledi. 
     Doğa ve çevreye saygının önemine dikkati çeken Elaykan, şöyle konuştu 
     "Biz projeyi bu kapsamda ele aldık. Ve Sarp Sınır Kapısı’ndan başlamayı daha uygun gördük. Doğanın yeşilliği ile denizin maviliğinin başladığı yerden, tabiatın içinden turu başlattık. 24 kişilik ekibimiz var. İstanbul’a kadar bin 500 kilometreyi 20 günde bisikletle kat edeceğiz. Yol boyunca 10 yerde konferans vereceğiz. İnsanlara kaliteli yaşam ve temiz çevreyle ilgili bilgiler vermeye çalışacağız." Elaykan, çevrenin her alanda çok kirlendiğini kaydederek, "Fosil yakıtlar ve petrol ürünleri çok kullanılmaya başlandı. Bu da küresel ısınmaya neden oluyor. Doğayı ve çevremizi korumak durumundayız. Yarın çok geç kalınmış olabilir. Bunun için yoldayız" dedi. 
     
</TEXT>
</DOC>
