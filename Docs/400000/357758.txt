<DOC>
<DOCNO> 357758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/spor/axspo02.html </URL>
<DATE> 2005/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'un emri 
</HEADLINE>
<TEXT>


Alman hoca, yeni sezon için ağır disiplin kuralları koydu. Christoph Daum, futbolcuların odasına astırdığı talimatlara uyulmaması halinde kimseyi affetmeyeceği mesajını verdi 

YUSUF DURSUN 


Fenerbahçe Teknik Direktörü Christoph Daum, Samandıra Tesisleri'ndeki kamp çalışmaları için futbolcularına ağır yasaklar koydu. Alman hocanın uyulmasını istediği kuralları tek tek oyuncuların odasına astırdığı ve disiplinsiz davrananlara kesinlikle taviz verilmeyeceğini bildirdiği öğrenildi. İşte Daum'un kanunları 

1- Yıkandıktan sonra saçlar mutlaka kurutulacak. Islak saçla dışarı çıkılmayacak. 
2- Sezon sonuna kadar açılış ve davetlere kimse katılmayacak. 
3- Kola gibi asitli içecekler içilmeyecek, sadece, su, ayran ve meyva suyu tüketilecek. 
4- Takım arkadaşları, antrenör ve yöneticiler hakkında izin alınmadan konuşulmayacak. 
5- Maçta sarı ve kırmızı kart görenler suçlu bulunursa, katlamalı ceza alacak. Sarı kart 20 milyar, kırmızı kart 40 milyar olacak. 
6- Yemek saatlerine geç gelenler, idmanlarda kasıtlı sertlik yapanlar affedilmeyecek. 
7- Disiplinsiz hareket eden, kampı terk eden büyük ceza alacak. 

Yıldızlardan şov 

Çift kalede, Nobre'nin 5, Anelka'nın 4 gol atarak şov yapması teknik heyetin yüzünü güldürdü 

Fenerbahçe, yeni sezon hazırlıklarını, dün Samandıra Tesisleri'nde yaptığı üç antrenmanla sürdürürken akşamki çift kalede Nobre'nin 5, Anelka'nın 4 gol atarak şov yapması teknik heyetin yüzünü güldürdü. Maçı zaman zaman durduran Daum, futbolcularına yaptıkları hatalar konusunda uyarılarda bulunmayı da ihmal etmedi. Antrenmanın son bölümünde, önce saha içinde Roland Koch yönetiminde tempolu 5 tur koşu yapan oyuncular, daha sonra tesislerin yanındaki ormanlık alanda koşularını sürdürürken, "yaylalar" türküsünü söylemeleri dikkati çekti. Sarı-Lacivertli futbolcular bugün laktak testinden geçecek. 

'O Anelka ben değilim' 

Fransız yıldız, İngiliz basınına konuşmadığını, Türkiye'de çok mutlu olduğunu söyledi 

Sarı - Lacivertli ekibin Fransız yıldızı Anelka, İngiliz basınında kendisi hakkında çıkan haberlerin gerçeği yansıtmadığını söyledi. Tatili boyunca hiçbir basın kuruluşuyla ne kendini, ne de kulübü hakkında röportaj yapmadığını ifade eden Anelka, "Fenerbahçe'de iyi bir başlangıç yaptığımı ve ne kadar istek dolu olduğumu iki günlük antrenmanlarda görenlerin anlaması gerek. Son derece mutluyum. Önümüzde artık Avrupa Şampiyonlar Ligi için inanılmaz bir fırsat var. Ben şimdiden bu lige konsantre olmaya çalışıyorum. Hiçbir yere dönmek veya gitmek gibi bir niyetim yok. Merak edenlere hatırlatırım" ifadelerini kullandı. 

Hamit'in şartı var 

Fenerbahçe'nin transfer listesinde bulunan Hamit Altıntop'un bir yıl daha Schalke'de kalmak istediği öğrenildi. Genç yıldızın yakın çevresine, "Geçen sezon hocam beni alışık olmadığım bir bölgede oynattı. Bu yüzden verimli olamadım. Artık kendimi göstermek istiyorum. Bir hafta sonra sezon açılışına katılacağım. Eğer kendisini aynı tavır içinde görürsem Fenerbahçe'nin teklifini değerlendireceğim" dediği belirtildi. Sarı - Lacivertli yöneticilerin ise Antalya'da tatilde bulunan Hamit'e transferi için büyük baskı yaptığı kaydedildi. 

Kadere bak 

Altı yıldır Fenerbahçe'de görev yapan ancak forma şansı bulamayan Semih'in UEFA kurallarına kurban gittiği öğrenildi. Altyapıdan mutlaka iki oyuncuyu kadrosunda bulundurmak zorunda olan Sarı - Lacivertliler'in bu yüzden genç golcüyü bırakmadığı belirtildi. Kontenjanın bu sezon ikinci ismi ise Can Arat olacak. Semih, "Her türlü özelliğimi kaybettim. Oynamadan 23 yaşına geldim" dedi. 

Kendini yaktı 

Geçtiğimiz sezon ağır bir sakatlık geçiren ve uzun süre sahalardan uzak kalan Servet Çetin hırsının kurbanı oldu. Sezonu arkadaşlarından önce açan ve Samandıra'da tek başına çalışan yıldız futbolcunun ağır antrenmanlar nedeniyle aşil tandonunda esneme oluştuğu öğrenildi. Bu yüzden Almanya'da tedavi gören Servet'in yarın İstanbul'a dönmesi bekleniyor. 


</TEXT>
</DOC>
