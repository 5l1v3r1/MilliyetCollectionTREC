<DOC>
<DOCNO> 371881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sonsiy06.html </URL>
<DATE> 2005/08/22/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Valinin azarladığı başhekim istifa etti 
</HEADLINE>
<TEXT>

     MUSTAFA ŞAN Şırnak DHA 

Şırnak Valisi Osman Güneş'in diyaliz ünitesini faaliyete geçirmediği gerekçesiyle azarladığı Cizre Devlet Hastanesi Başhekimi Mehmet Fırat görevinden istifa etti. 
     Şırnak milletvekillerinin de katılımıyla 1,5 ay önce açılışı yapılan diyaliz ünitesi faaliyete geçmediği için Güneş, 3 gün önce Cizre Devlet Hastanesi’ne giderek Fırat’ı kameralar önünde azarladı. Olay üzerine görevinden istifa eden Fırat, yaptığı açıklamada, Güneş'in en büyük sıkıntısının ünitenin halen faaliyete geçmemesi olduğunu ifade etti. Açılışın izin ve bilgisi dışında yapıldığını kaydeden Fırat, "1.5 ay önce bana açılış olacağı söylendi. Sembolik bir açılış oldu. O zaman da söylemiştim eksikler olduğunu, buna rağmen beni dinlemediler. Gayretlerimizden dolayı teşekkür beklerken azarlandık'' diye konuştu. 
     
     "Yargısız infaza maruz kaldım" 

     Güneş'in kendisini dinlemediğini, sadece azarladığını belirten Fırat şöyle konuştu 
     Yerel boyutta kalmış olsaydı, kendime olan saygımı kaybetmeme rağmen olay orada kalırdı. Ama konu ulusal basına yansıyınca annem, babam, çocuklarım, eşim ve meslektaşlarım adına açıklama yapma ihtiyacı duydum. Yargısız infaza maruz kaldım. Diyaliz ünitesinin birçok eksikleri var. İnsanlar, Cizre Devlet Hastanesi’nde dört dörtlük bir diyaliz ünitesi olduğunu sanıyor. Ancak ünitenin çalışabilmesi için eksiksiz olması gerekiyor. Bazı parçalar eksik, su tesisatı yok, teknisyen açığımız var.'' Kendisini haksız yere suçladığı ve küçük düşürdüğü için Güneş hakkında tazminat davası açacağını söyleyen Fırat, olayın yaşandığı günden beri gözüne uyku girmediğini söyledi. Fırat’ın annesi Fatma Fırat önceki gün Batman’dan Cizre’ye geldiğini belirterek, Oğlumun böyle haksız bir suçlamayla teşhir edildiğini duyduğumuzda çok üzüldük. Vali, oğluma haksız bir suçlamada bulundu'' dedi. 
     
</TEXT>
</DOC>
