<DOC>
<DOCNO> 380865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/soneko36.html </URL>
<DATE> 2005/09/23/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Bakan Eker Çiftçiyi ezdirmedik, ezdirmiyoruz... 
</HEADLINE>
<TEXT>

     Tarım ve Köyişleri Bakanı Mehmet Mehdi Eker ''çiftçiyi ezdirmedik, ezdirmiyoruz'' dedi. 
     Aydın'a gelen Bakan Eker, Aydın Ziraat Odası Başkanı Arif Gürdal'ın çiftliğine giderek, buradaki ahırları inceledi. Eker daha sonra çiftlik içinde Aydın'daki Ziraat Odaları Başkanları ile toplantı yaptı. 
     Bakan Eker, tarımın dünyanın her yerinde özelliği ve önemi olan bir sektör olduğunu, bu özelliğinin ise ülkelerin beslenmesini sağlanmasından geldiğini söyledi. 
     Bakan Eker, Türkiye'nin uzun vadede tarımdaki yapısal sorunlarını çözmek zorunda olduğunu belirtirken, ''bizim hayvansal ve bitkisel üretimde birinci sorunumuz verimlilik sorunudur. İkinci sorunumuz dünya ile rekabet edebilme sorunumuzdur. Örgütlenme, gen, genetik materyal sorunlarımızda var. Bunlar akşamdan sabaha çözülmesi mümkün olmayan, uzun vadede çözülecek sorunlardır. Bunlar için, kanuni değişiklik gerekiyor'' dedi. 
     Bakan Eker, hükümetin 2.5 yıllık iktidarı döneminde tarımla ilgili çok önemli 6-7 kanun çıkardığını, bu kanunların temel kanunlar olduğunu belirtirken, şunları söyledi 
     ''Avrupa Birliği'nin eşiğindeyiz. Karşımızda Dünya Ticaret Örgütü var. Biz, dünyaya açık bir devletiz. Dünya pazarlarında oynayan ve buralarda rol oynayan büyük bir devletiz. Bizim üreticimizde, tüketicimizde bu manada Avrupa'nın ve Amerika'nın standartlarıyla birlikte, o standartlarda rol oynamak, o standartlar çerçevesinde tutum belirlemek durumunda. Dünyada giderek tarımsal desteklerin niteliği değişiyor. Tarımsal desteklerle ticareti bozabilecek, rekabeti bozabilecek fiyat mekanizmasına müdahale ve girdi destekleri dünyada artık kalkıyor.'' Dünya Ticaret Örgütü'nün, Hong Kong'ta Aralık ayında yapacağı toplantıda kararlarını açıklayacağına işaret eden Eker, ''Bu tür destekleri kırmızı kutuya koyarak, bunu yapamazsınız diyor. Dolayısıyla biz, tarımsal destekleme mekanizmamızı bu çerçevede düşünmek zorundayız. Geçen sene ve bu sene bunu yaptık'' dedi. 
     Bu yıl içinde üreticiye 4 milyar 341 milyon YTL tutarında destek verdiklerini belirten Eker, üreticilerin buna rağmen geçen yıl ile bu yılın mukayesesini yaptığını ifade ederek şöyle konuştu 
     
     MISIR FİYATLARI 
     ''Çiftçilerimiz geçen sene mısırın fiyatı şuydu, bu sene bu diyor. Bu doğrudur. Ama geçen sene ile ilgili iki noktayı bilmemiz lazım. Geçen sene Türkiye, mısır bakımından kendine yeterli değildi, 1.5-2 milyon ton mısır ithal ediyordu. Bu sene Türkiye'nin mısır üretimi arttı ve verdiğimiz destekle Türkiye artık mısır bakımından kendine yeterli hale geldi.'' Hükümetin mısır için hesapladığı maliyetin 240 YKr olduğunu, Tarım Mahsulleri Ofisinin TMO piyasada kalan bütün mısırları 260 YKr müdahale fiyatından satın alacağını belirten Eker, hiç kimsenin TMO'nun müdahale fiyatının altında mısırını satmamasını istedi. 
     Ayrıca AK Parti hükümeti iktidara geldiğinde ham petrolün varilinin 22 dolar olduğunu, bugün ise 70 dolar olduğunu, oysa mazot ve gübreye yapılan zamların bu artışlar ile aynı oranda olmadığını belirten Eker, ''çiftçiyi ezdirmedik, ezdirmiyoruz'' dedi. 
     Eker, pamuk konusuna değinirken, Türkiye için stratejik bir ürün olduğunu, pamuk konseyi sorununu en kısa sürede çözeceklerini sözlerine ekledi. 
     Aydın Ziraat Odası Başkanı Arif Gürdal da konuşmasında, bitkisel üretimdeki politikaların düzeltilmesi, incirdeki ilk yükleme tarihinin kaldırılması, zeytin fidanının arttırılması, girdi fiyatlarının düşürülmesi ve pamukta fark ödemesi sisteminin faaliyete geçirilmesini istedi. 
     Eker, daha sonra Aydın Tarım İl Müdürlüğü Toprak Analiz ve Yaprak Analiz Laboratuvarının açılışını yaptı. 
     
</TEXT>
</DOC>
