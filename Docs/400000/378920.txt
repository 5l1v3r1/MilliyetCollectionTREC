<DOC>
<DOCNO> 378920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/sondun42.html </URL>
<DATE> 2005/09/16/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
IKDP sözcüsü Apo'nun cep telefonu var 
</HEADLINE>
<TEXT>

     Ferit ASLAN DİYARBAKIR, DHA 

KUZEY Irak’ta Mesut Barzani’nin liderliğini yaptığı Irak Kürdistan Demokrat Partisi'nin IKDP sözcüsü Fadıl Mirani, Türkiye’nin terör örgütü PKK için Irak’a girmesi halinde AB’ye katılım sürecini yakacağını öne sürdü. 
     Beyrut’ta yayınlanan ve Türkiye'ye ilişkin çok fazla haber vermesiyle tanınan El- Mustakbel gazetesine konuşan IKDP Sözcüzü Fadıl Mirani, terör örgütü PKK ve Türkiye hakkındaki görüşlerini açıkladı. Mirani, PKK’nın açık bir şekilde ortada olduğunu, liderinin İmralı cezaevinde bulunduğunu ve cep telefonuna sahip olduğunu iddia ederek, şöyle dedi 
     ABD, Irak, İran ve Suriye, bu dağılmış partiden PKK bazı kalıntıların kaldığını, Irak, İran ve Türkiye arasındaki dağlarda olduklarını biliyorlar. PKK’nın bugünkü durumu, 1991, 1998 ve Saddam devrilmeden önceki durumdan farklı. Kuşkusuz Türkiye bunları biliyor. Türkiye’nin rahatsız olduğunu iddia ettiği bu sorunu iyileştirmek için bir yanda Irak ile Türkiye, diğer yanda ABD, Türkiye ve Irak arasında toplantılar yapılıyor. Ancak, PKK sadece buralarda değil. Örneğin Bingöl’de de mevcut ve Diyarbakır ile Türkiye’nin başka bölgelerinde de eylemler yapılıyor. Yani PKK sadece dağlarda değil. PKK, Türkiye ve Avrupa’da yayılmış durumda.'' IKDP sözcüsü Fadıl Mirani, PKK gerekçe gösterilerek Türkiye’nin Irak’a girmesi konusunda ise şunları söyledi 
     Ortada hukuki bir engel var. Uluslararası hukuk, içişlerine müdahale edilmesine izin vermez. ABD’nin, Iraklı'lara teslim ettiğini söylediği egemenliğe rağmen, Irak’ta hala 140 bin askeri bulunuyor. Hukuki açıdan Irak’ın uluslararası sınırından sorumlu da ABD’dir. Kanaatimce tehditleri, tehditler hanesinde bırakalım. Bu tehditlerin uygulanması kolay bir şey değil. Koşullar buna müsait değil. Bunun siyasi neticeleri de var. Belki de bu, Türk- Avrupa ilişkilerini vurur. Bana göre, eğer planlı ve açık bir şekilde bir tek Türk askeri bile Irak’ın uluslararası sınırını aşarsa, bu durum Türkiye’nin AB’ye katılım sürecini yakacaktır.'' 
     
</TEXT>
</DOC>
