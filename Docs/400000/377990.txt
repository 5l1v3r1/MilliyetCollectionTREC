<DOC>
<DOCNO> 377990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sondun01.html </URL>
<DATE> 2005/09/13/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Tekerlekli sandalyeye mahkum baba ve oğlu uçak kaçırdı 
</HEADLINE>
<TEXT>

     Kolombiya’da, 20 yolcu ve 5 kişilik mürettebatın bulunduğu bir uçağı kaçıran hava korsanlarının, tüm rehineleri serbest bıraktığı bildirildi. 
     Hava korsanlarıyla hükümet adına müzakere yapan bir yetkili, kaçırıldıktan sonra Bogota’da askeri bir havaalanına indirilen Aires havayollarına ait uçaktaki tüm rehinelerin serbest bırakıldığını duyurdu. 
     Uçaktaki yolculardan Reinaldo Duque de serbest bırakılmasından sonra gazetecilere yaptığı açıklamada, müzakerecilerle görüşen ve daha önce 6 kadın ve çocuğu serbest bırakan hava korsanlarının tüm rehinelerin uçaktan çıkmasına izin verdiğini belirtti. 
     Uçağı kaçıran hava korsanlarının, tekerlekli sandalyeye mahkum bir baba ve oğlu olduğu bildirilmişti. Kolombiya Sivil Havacılık Kurumu sözcüsü Martin Gonzalez, hava korsanlarının 42 yaşındaki Luis Ramirez ve 22 yaşındaki oğlu Linsen Ramirez olduğunu söylemişti. 
     Yolculardan biri, baba hava korsanının tekerlekli sandalyesinin altında bir bomba bulunduğunu söylediğini, ancak onu göstermediğini kaydetmişti. 
     Kolombiya radyosunun haberinde, baba ve oğulun 10 yıl önce evlerine yapılan polis baskını nedeniyle tazminat talebinde bulunmak için böyle bir eyleme giriştiği belirtildi. 
     
</TEXT>
</DOC>
