<DOC>
<DOCNO> 353677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/soneko28.html </URL>
<DATE> 2005/06/20/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Tüzmen İhracat 100 milyar doları geçsin, sonra o kadar koşmayacağız 
</HEADLINE>
<TEXT>

     Devlet Bakanı Kürşad Tüzmen, ''İhracat 100 milyar doları bir geçsin ondan sonra o kadar koşmayacağız'' dedi Devlet Bakanı Tüzmen, Dış Ticaret Müsteşarlığı'nda Mersin Ticaret ve Sanayi Odası Yönetim Kurulu Başkanı Kadri Şaman ve beraberindeki heyeti kabul etti. 
     Mersin Serbest Bölgesi'nin içinde bulunduğu durum hakkında bilgi veren Şaman'ın toplantının açılışında, ''Koşturup duruyorsunuz'' demesi üzerine Bakan Tüzmen, ''Biraz fazla koşuyoruz. İhracat 100 milyar doları bir geçsin ondan sonra bu kadar koşmayacağız. Herkes işi öğrenecek rahat edeceğiz'' diye konuştu. 
     Şaman, toplantının açılışında, Mersin serbest bölgesinin kapatılacağını ve oranın depolama sahası olarak ilan edilmesini istediklerini söyledi. Bunun üzerine Devlet Bakanı Tüzmen, şunları kaydetti 
     ''Bizde de hata var tabi. Bazı şeyler daha sağlam tutulabilirdi. Herkes güzel gelir döneminde eksikleri tamamlamayı unuttu. Genelinde şu ana kadar ben bakıyorum. Fena değil ama yeni firmaların gelişinde biraz sıkıntı var. Yabancı sermaye gelişinde biraz sıkıntı var. Onlara bir gecede kanunun değiştiğini anlatmak çok zor. Ben kendime anlatamıyorum. Onlara nasıl anlatalım. Gördüğüm kadarı ile bu şekilde devam edecek. Mevcut firmalarla biraz devam edeceğiz. Ondan sonra kafamda belli açılımlar var. Bakalım zamanı gelince yaparız.'' Tüzmen, heyetteki işadamlarının bürokratların imza atmaktan kaçındıkları yönündeki eleştirileri üzerine de, bürokratların devamlı davalar ve tutuklamalar ile karşılaştıkları için imza atmaktan kaçındıklarını belirterek, ''Zamanında biz imza atıyorduk. Bizim arkadaşlar maalesef imza atmıyorlar...'' diye konuştu. 
     
</TEXT>
</DOC>
