<DOC>
<DOCNO> 360913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/spor/bbas.html </URL>
<DATE> 2005/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kambala Fener'in oldu 
</HEADLINE>
<TEXT>


İspanyol ve Rus takımlarının peşinde koştuğu, Ülkerspor'un de uzun süredir ilgilendiği Letonyalı başarılı pivotu Sarı - Lacivertliler kaptı 


Kaspars Kambala için süren transfer yarışını Fenerbahçe kazandı. İspanyol ve Rus takımlarının transferi için uğraştığı, Ülkerspor'un da uzun süredir ilgilendiği Letonyalı pivot, Sarı - Lacivertli kulüple iki yıllık sözleşme imzaladı. 
Fenerbahçe böylece Amerikalı Jarod Stevenson'dan sonra ikinci yabancı hakkını Rusya'nın Unics Kazan takımında forma giyen Kambala için kullandı. Efes Pilsen'in eski pivotu Kambala'yı almayı başaran Sarı - Lacivertliler, biri yerli, biri yabancı olmak üzere iki basketbolcu daha transfer edecek. Şube Direktörü Nedim Karakaş, Letonyalı oyuncunun geçen sezon da gündemlerinde olduğunu, ancak transferinin gerçekleşmediğini belirterek, 2.5 aylık bir çaba sonucu Kambala'yı aldıklarını belirtti. Coach Aydın Örs ise, "Kambala çok etkili bir oyuncu. Ancak bence bu transferin asıl önemi, Fenerbahçe'nin böyle kariyerli bir oyuncuyu transfer edebileceğini kamuoyuna göstermesidir" dedi. 

Tekel sarhoş etti 

Transferde atağa kalkan Tekelspor, dört oyuncu ile anlaştı. Sarı - Siyahlılar Umut Tınay, Serdar Çağlan, Yunus Çankaya ve Alper Saruhan ile sözleşme imzaladı. Antrenör Hakan Demir, şimdiye kadar şans yakalayamayan oyuncuların potansiyellerini gösterebilecekleri bir takım kurmaya çalıştıklarını vurgulayarak, "İki tecrübeli yabancı alarak genç bir takım olmayı hedefliyoruz" dedi. 

Erkan Tuborg'da 

Tuborg Pilsener, geçen yıl Beşiktaş'ta kiralık forma giyen Efes Pilsenli Erkan Veyseloğlu'nu transfer etti. 22 yaşında ve 2 metre boyundaki Veyseloğlu ile bir yıllık anlaşan Tuborg, İç transferde de Hakan Köseoğlu ve Asım Pars ile yeniden sözleşme imzaladı. Veyseloğlu geçen sezon Beşiktaş'ta 29 maçta toplam 12.21 dakika, 4.1 sayı, 1.4 ribaunt, 0.8 asist ortalamasıyla oynamıştı. 


</TEXT>
</DOC>
