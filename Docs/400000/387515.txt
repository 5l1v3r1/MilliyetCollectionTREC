<DOC>
<DOCNO> 387515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/siyaset/axsiy02.html </URL>
<DATE> 2005/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'AB'ye rezil olmayalım' 
</HEADLINE>
<TEXT>


'AB ile müzakereler için uykularım kaçıyor' diyen Türkiye Barolar Birliği Başkanı, sözlerine açıklık getirdi Bunu iyi bir sınav verelim anlamında söylemiştim. Tamamen karşıtlık ya da tamamen taraftarlık tehlikelidir 

Belma Akçura - İstanbul 


Türkiye Barolar Birliği TBB Başkanı Özdemir Özok'a göre hukukçusu, siyasetçisi ve sivil toplum örgütleriyle tüm kesimlerin AB üyelik sürecine destek vermesi gerekiyor. AB zirvesinin yapıldığı 3 Ekim'de İngiltere ve Galler barolarının adli yıl açılış törenlerine katılan Özok, Türkiye'nin AB yolunda attığı hukuki adımlar konusunda meslektaşlarını bilgilendirdi. 

'Türkiye hazır' 
AB'ye uyum değişiklikleri sayesinde Türkiye'ye bakışın değiştiğini belirten Özok, hukuk mevzuatı açısından Türkiye'nin AB üyeliğine hazır hale geldiğini söylüyor. Özok, AB ve 3 Ekim müzakere süreciyle ilgili sorularımızı yanıtladı 
"AB müzakereleri nedeniyle uykularım kaçıyor" demiştiniz, şimdi ne durumdasınız 

'İyiyi destekleriz' 
Bunu "iyi bir sınav verelim, vermemiz gerekiyor" anlamında söylemiştim. Çok ciddi bir konu, ama bazı kesimler işin ciddiyetini henüz anlayabilmiş durumda değil. Ülkemizin geleceği, demokrasi ve hukukun üstünlüğü konusunda kim iyi bir iş yapıyorsa buna destek veririz. 

3 Ekim sonrasındaki tartışmalara nasıl yaklaşıyorsunuz 
AB'yi taraftarlık veya karşıtlık olarak görmüyoruz. AB'yi ne hemen kabul edeceksin, ne de reddedeceksin. Tamamen taraftar ya da tamamen karşıt olmayı son derece tehlikeli buluyorum. Biz uç düşüncelerle yaklaşmıyoruz. 

Türkiye-AB ilişkilerinin hangi nedenlerle bu denli savunulduğunu ve nasıl sonlanacağı konusunda kaygı taşıdığınızı söylemiştiniz. 
Çünkü siyasal, sosyal, ekonomik ve mali yönleri yanında, AB-Türkiye ilişkilerinin tarihsel süreç içerisindeki gelişimini objektif bir biçimde değerlendirmeye, ulusumuz için yararlı olan yanlarını tespit etmeye çalışıyoruz. 

Kaygı ve tehditler 
Sorun ne, kaygınız değişime direnç gösterenlere mi 
Yıllar içinde toplumsal dokuya zarar veren ağalık, şeyhlik gibi feodal yapılar yanında, cemaatler, tarikatlar, cemiyetler ve ocaklar gibi kimi dinsel yapılar da varlıklarını etkin bir biçimde sürdürmekte. Bütün bunlardan daha tehlikeli olarak etnik ayrılıkçı eylemler de ulusal bütünlüğümüzü tehdit etmeye devam etmektedir. Bugün AB ilişkilerini biçimlendiren siyasal düşüncenin, yine konunun çığırtkanlığını yapan birçok kesimin kısa süre önce konuyla ilgili görüş ve düşünceleri anımsandığında, AB-Türkiye ilişkilerinin hangi nedenlerle bu denli savunulduğu, nasıl sonlanacağı konularında neden kaygı taşıdığımızı da anlarsınız. 

'AB yadsınamaz' 
Sayın Baykal'ın 'sevinemedim' sözlerini nasıl değerlendiriyorsunuz 
Gelinen noktayı yetersiz bulduğu için söylemiştir. Baykal da "yetersiz bulduğu için sevinemiyorum" demiştir. Benim, rezil olmayalım, çok iyi bir performans gösterelim diye "uykularım kaçıyor" demem de bundandır. 

Sizin AB'ye bakışınız nedir 
Hep aynıydı. Bin bir güçlükle kurulan cumhuriyetin temel hedefi çağının çağdaşı olmak, bu nedenle AB'yi ilişkin tutumumuz hiç değişmedi. Avrupa kültürünü, medeniyetini, hukukunu yadsıyamayız. 

Özdemir Özok, 1970'te Ankara Hukuk Fakültesi'nden mezun oldu. 1978- 1980'de Ankara Barosu başkan Yardımcılığı, 1990-1992'de Ankara Barosu Başkanlığı yaptı. 2001'den bu yana TBB başkanı olan Özok, "İmam hatipte okumuş bir insanın Türkiye'de başbakan olmasını hiçbir şekilde içime sindiremem" açıklamasıyla çok konuşulmuştu. Özok, 6 Eylül'deki avukatlar yürüyüşü nedeniyle de eleştirilmişti. 

</TEXT>
</DOC>
