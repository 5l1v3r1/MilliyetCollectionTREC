<DOC>
<DOCNO> 392248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/son/sonyas02.html </URL>
<DATE> 2005/11/04/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Film yapımcılarının vazgeçilmezi Uşak Tren Garı... 
</HEADLINE>
<TEXT>

     Fransızlar tarafından 1890 yılında yaptırılan ve tarihi dokusunu halen koruyan Uşak Tren Garı, 17 buharlı lokomotifiyle tarihi filmlerin vazgeçilmez mekanları arasında yer alıyor. 
     Eski Yeşilçam filmlerinde beyaz mendilli uğurlama sahneleriyle akıllardan çıkmayan kara tren, yönetmenlerin filmlerinde hüzünlü atmosfer oluşturmak için vazgeçemediği unsurlardan. Günümüz filmlerinde bu atmosferi oluşturmak isteyen yönetmenlerin başvurduğu mekan ise Uşak’ın tarihi tren garı. Bir yılda 6 tarihi film ve dizinin vazgeçilmezi olan Uşak Garı, 1890 yılında Fransızlar tarafından yaptırılmış ve tarihi dokusunu halen koruyor. 
     Gar Müdürü Haşim Karadağ, tarih kokan bu mekanın ünlü sanatçıların uğrak yeri haline geldiğini belirterek, garın, tarihi dokusunun yanı sıra buharlı trenleriyle de tercih nedeni olduğunu kaydetti. 
     Karadağ, şunları söyledi 
     "Filmlerde kullanılan buharlı lokomotifin çalıştırılması gerçekten zahmetli bir iş. Bu nedenle özel bir fiyat tarifesi uygulanarak, kara tren günlüğü bin 500 dolardan kiraya veriliyor. 
     Tarihi gar ve buharlı kara trenler, ilimizin adeta turizm elçileri gibi. Avrupa ülkelerinden her yıl buharlı trenin sesini duymak için bile Uşak’a gelenler oluyor." Buharlı treni çalıştırmanın zahmetli bir iş olduğuna dikkat çeken Karadağ, çalıştırılacak buharlı trenlerin kazanlarının bir gün önceden yakıldığını ve sabaha kadar kazana kömür atıldığını anlattı. Bu trenleri çalıştırabilecek ve tamir edebilecek personel sayısının gittikçe azaldığını dile getiren Karadağ, "Buharlı trenlerin masraflı olması nedeniyle artık mazotlu trenler tercih ediliyor. Garımızda halen 17 buharlı kara tren var" dedi. 
     
</TEXT>
</DOC>
