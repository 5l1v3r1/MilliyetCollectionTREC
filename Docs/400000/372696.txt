<DOC>
<DOCNO> 372696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/yasam/yas13.html </URL>
<DATE> 2005/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
SAĞLIK HATTI 
</HEADLINE>
<TEXT>



Aspirin bağırsak kanserini önlüyor 

ABD'DEKİ Massachusetts Hastanesi ile Boston Hastanesi'nde yapılan araştırmalara göre, yüksek dozda ve uzun süreli kullanılan aspirin, kalın bağırsak kanserini engelleyen bir etki yaratıyor. Ancak yüksek doz ve uzun süreli kullanım mide ve bağırsaklarda kanamalara neden oluyor. 

Cenin 6. aya kadar acı hissetmiyormuş 

ABD'DE yapılan bir araştırma, ana rahmindeki ceninin son 3 aylık döneme kadar acı hissetmediğini ortaya çıkardı. Bu keşfin, kürtaj karşıtlarının bu konudaki görüşlerini çürütür nitelikte olduğu belirtildi. California Üniversitesi'nin araştırmasında, ceninin bilinci henüz oluşmadığı için acıyı hissedemediği saptandı. 

Böbrek naklinde yeni molekül umudu 

ARAŞTIRMACILAR, vücudun nakledilen yeni böbrekleri reddetmesini önlemede yeni bir molekül kullanarak umut verici sonuçlar elde etti. New England tıp dergisinin son sayısında yayımlanan makalede, böbrek naklinden sonra kullanılan "belatacept" adlı yeni molekülün, nakledilen organın faaliyetlerini iyileştirdiği belirtildi. 



</TEXT>
</DOC>
