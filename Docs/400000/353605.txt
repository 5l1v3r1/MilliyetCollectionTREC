<DOC>
<DOCNO> 353605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sondun09.html </URL>
<DATE> 2005/06/20/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Financial Times Türkiye müzakereleri ertelenecek, kapılar kapanabilir 
</HEADLINE>
<TEXT>

     ANKA 

Financial Times'ta çıkan değerlendirmede İngiltere'nin dönem başkanlığında başlaması planlanan Türkiye ile üyelik görüşmelerinin kesinlikle erteleneceği ve AB'de kapıların Türkiye'ye kapanabileceği yer aldı. 
     İngiltere Başbakanı Tony Blair’in, AB Zirvesi’nde bütçe konusunda anlaşmaya varılmasını engelleyerek büyük destek verdiği Türkiye’nin AB üyeliği hedefine bu kez "zarar" verdiği öne sürüldü. Financial Times gazetesi, "AB, Türkiye’ye kapılarını kapatırsa sürpriz olmaz" yorumunu yaptı. 
     Ekonomi gazetesi Financial Times, Wolfgang Munchau ve Amity Shlaes imzalı bir haber yorumunda İngiltere Başbakanı Tony Blair’in AB Zirvesi’nde takındığı tutumu sert dille eleştirildi. Bazı ülkelerin küçük bir para miktarı karşısında birçok siyasi önceliğini feda etmeye hazır oldukları belirtilen yazıda Blair’in AB’den 2.5 milyar euro iadesi için İngiltere’nin dört siyasi hedefi feda edeceğini öne sürdü. 
     Financial Times, Blair’in feda edeceği ilk hedefin genişleme olduğunu belirterek şu yorumunu yaptı 
     "Bunların başında Avrupa Birliği'nin genişlemesi geliyor. Anayasa ve bütçesiz bir Avrupa Birliği, İngiltere'nin dönem başkanlığında başlaması planlanan Türkiye'yle üyelik görüşmelerini, kesinlikle erteleyecektir. Fransa ve Almanya'da Türkiye'nin üyeliğine karşı artan muhalefet karşısında, Avrupa Birliği bugün kapılarını Türkiye'ye kapatsa şaşırmam." Katılım antlaşmalarını yapmış olan Bulgaristan ve Romanya’nın üye olmayabileceğini de öne süren gazete, Blair’in zarar verdiği diğer hedefleri anlatırken Blair tarafından ortadan bırakıldığını hisseden Doğu Avrupa ülkelerinin Fransız Cumhurbaşkanı Jacques Chirac’ın kucağına itildiğini yazdı. Blair’in Avrupa’da yapılması istediği ekonomik reformun büyük bir olasılığının raydan çıkacağını savunan gazete, Blair’in tutumu nedeniyle Alman Hristiyan Demokrat lideri Angela Merkel ve Chirac’ın rakibi Fransa İçişleri Bakanı Nicolas Sarkozy’in Blair ile stratejik bir ittifak kurmalarının imkansız haline geldiğini de öne sürdü. 
     Financial Times, AB’nin sonunda yaralarını saracağını ancak İngiltere’nin artık çözümde merkezi bir rol oynamasının zor olduğunu savundu. 

     
</TEXT>
</DOC>
