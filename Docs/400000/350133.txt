<DOC>
<DOCNO> 350133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sonyas16.html </URL>
<DATE> 2005/06/08/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Sürücülere sıcak hava uyarısı... 
</HEADLINE>
<TEXT>

     Havaların ısınması ve tatil döneminin gelmesiyle birlikte, Konya Emniyet Müdürlüğü, sürücüleri, saat 12.00-16.00 arasında trafiğe çıkmamaları, 3 saatten fazla araç 
     kullanmamaları, yolculuğa çıkmadan önce ağır ve yağlı yiyecekler yememeleri konusunda uyardı. Konya Emniyet Müdürlüğü Trafik Şube Müdürlüğü yetkilileri, bu yıl son yılların en sıcak yazının yaşanacağını, bu nedenle de sürücülerin dikkatli olması gerektiğini bildirdiler. Özellikle okulların tatile girmesiyle hafta sonundan itibaren tatil bölgelerine yolculukların artacağını belirten yetkililer, trafik kazalarının önlenmesi için sürücüleri araçlarına bakım yaptırmalarını, yıpranmış lastiklerle yola çıkmamaları konusunda uyardılar. Sıcağın etkili olduğu 12.00-16.00 saatleri arasında zorunlu olmadıkça trafiğe çıkılmamasının iyi olacağını kaydeden yetkililer, şu önerilerde bulundular "Mümkünse yolculuklar sabah ve akşam serinliğinde yapılmalı. Kesinlikle yorgun ve uykusuz şekilde direksiyona geçilmemeli. Yorgunluk ve uykusuzluk, sıcak nedeniyle dikkat kaybına yol açabilir. Uzun yollarda sürücüler 3 saatten fazla araç kullanmamalı. Bu durumda refleks zayıflar. Yorulan gözler, ayaklar ve kollar mutlaka dinlendirilmeli. Pedallardaki hakimiyetin azalmasına yol açan terlikle araba kullanılmamalı, onun yerine daha rahat kullanma imkanı sağlayan spor ayakkabı tercih edilmeli." Yiyeceklere de dikkat edilmesi gerektiğini ifade eden yetkililer, dikkat kaybına yol açacak ağır ve yağlı yiyeceklerden uzak durulması, yolculuğa çıkmadan önce kişiyi daha rahat ettirecek meyve ve sebze ağırlıklı beslenmeye özen gösterilmesi gerektiğini kaydettiler. Yetkililer, ayrıca, hız sınırlarına dikkat edilmesini ve her zaman, her yerde emniyet kemeri kullanılmasına özen gösterilmesini istediler. 
     
</TEXT>
</DOC>
