<DOC>
<DOCNO> 376107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sonspo02.html </URL>
<DATE> 2005/09/06/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Akıl almaz hata Milli maçta stad güvenliği sağlanamadı... 
</HEADLINE>
<TEXT>

     Futbol Federasyonu, Türkiye-Danimarka maçında stadyum güvenliğini sağlayamadı. 75. dakikadan sonra kapıların açıldığı, bileti olmayan çantalı kişilerin aranmadan stada girdiği ortaya çıktı. 
     
     Ceza veriliyor ama... 
     Türkiye Futbol Federasyonu kelimenin tam anlamıyla bir skandala imza attı... Fenerbahçe-Everton maçında kapıların açılıp biletsiz seyircilerin içeri alınması sonucu bir kişinin silahla yaralanmasının üzerinden daha bir ay bile geçmedi. Sarı-Lacivertliler bir maçı seyircisiz oynamıştı. Geçen seneki Galatasaray-Fenerbahçe derbisinde de merdivenlerin boşaltılmadığı gerekçesiyle, ev sahibi ekip seyircisiz oynama cezasına çarptırılmıştı. Ve cumartesi gecesi... 
     
     Pet şişeler içeride 
     Federasyon, Türkiye-Danimarka maçında kendi kurallarını kontrol edemedi. Karşılaşmanın 75. dakikasından itibaren ilginç bir şekilde kapılar açıldı. Seyirciler, aranmadan, ellerini kollarını sallayarak polisler ve güvenlik görevlilerinin yanından geçip tribündeki yerlerini aldı. Sahaya atılması ve futbolculara isabet etmesi halinde yaralayıcı bir unsur haline gelen ve stadyumda satılmayan pet şişeler, emniyet görevlilerinin bakışları arasında tribüne gönderildi 
     
     Devlet erkanı tribünde 
     Devlet protokolünün önde gelen isimleri Cumhurbaşkanı Ahmet Necdet Sezer, Başbakan Recep Tayyip Erdoğan, Meclis Başkanı Bülent Arınç ile Spordan Sorumlu Devlet Bakanı ve Başbakan Yardımcısı Mehmet Ali Şahin’in de tribünde bulunduğu karşılaşmada güvenlik önlemlerinin bu denli rahat çiğnenmesi akıllarda soru işaretleri bıraktı. Federasyon ise stadyum görevlilerinin Beşiktaş kulübünün elemanları olduğunu iddia etti. 
     
</TEXT>
</DOC>
