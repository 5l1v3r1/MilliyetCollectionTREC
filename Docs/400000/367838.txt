<DOC>
<DOCNO> 367838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/son/sonsiy03.html </URL>
<DATE> 2005/08/07/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Korumalar, bakanın eşini kaybedince... 
</HEADLINE>
<TEXT>

     Işıl ARSLAN - Hüseyin TÜCCAR DHA 

İZMİR’den Ankara’ya dönerken, namaz kılmak için Bursa’ya uğrayan Adalet Bakanı Cemil Çiçek’in eşi Gülten Çiçek'i göremeyince kaybolduğunu düşünen bakanın korumaları alarma geçti. Polisler, koruma görevlileri ile birlikte Gülten Çiçek'i, cami avlusunda ve tuvaletlerinde aradı. Çevrede bir süre gezinen Gülten Çiçek avluya dönünce görevliler rahat soluk aldı. 
     Eşi Gülten Çiçek ile Akçay’da tatil yapan Adalet Bakanı Cemil Çiçek, bugün Ankara’ya dönerken, öğle namazını kılmak için Bursa’daki Emirsultan Camii’ne uğradı. Bakan Çiçek, camiye girerken, eşinin girmediğini gören korumalar, paniğe kapıldı. Kaybolduğu sanılan Gülten Çiçek’i, caminin avlusu ve tuvaletinde arayan korumalar, polisten yardım istedi. Bakan Cemil Çiçek namaz kılarken, çevredeki hediyelik eşyalara baktığı sanılan Gülten Çiçek, dönerek avluda görülünce koruma görevlileri rahatladı. Bakan Çiçek, camiden çıktıktan sonra, eşiyle birlikte Emirsultan Türbesi’nde buluştu. Burada dua eden Çiçek çifti, daha sonra sivil bir otomobille Ankara’ya döndü. 
     
</TEXT>
</DOC>
