<DOC>
<DOCNO> 372169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/soneko37.html </URL>
<DATE> 2005/08/23/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Merkez Bankası Enflasyonun düşüş sürecinde duraklama gözlendi 
</HEADLINE>
<TEXT>

     Merkez Bankası, bu yılın ikinci üç aylık döneminde enflasyondaki düşüş sürecinde duraklama gözlendiğini bildirdi. 
     Merkez Bankası'nın 2005 yılı ikinci çeyrek ''Para Politikası Raporu'' yayınlandı. 
     Raporda, bu dönemde de hizmet sektörü fiyatlarındaki katılığın devam ettiği, petrol ve ürünleri fiyatlarındaki yükselişin genel fiyat endeksini artırıcı etki yaratırken, mevsimsel fiyat gelişmeleri ve Türk lirasındaki istikrarın, fiyatlardaki artışı kısıtlayan başlıca faktörler olduğu belirtildi. 
     Yılın ilk yarısında bankaların kredi hacmindeki ve hane halkının nakit talebindeki artış eğiliminin de ekonomik faaliyetlerdeki canlanmayı destekler nitelikte gelişme olduğu belirtilen raporda, şöyle denildi 
     ''Bu dönemde yarı dayanıklı ve dayanıksız tüketim ve inşaat yatırımları büyüme açısından ön plana çıkan harcama grupları olmuştur. Bunun yanında özel tüketim harcamalarının büyümeye katkısı düşerken, kamu harcamalarının özellikle yatırım kaynaklı olarak, katkısı artmıştır. Bu durum, yurtiçi talep kompozisyonunun değişimine işaret etmektedir. dolayısıyla yıllık büyüme oranlarındaki yavaşlama, yurtiçi talep bileşenleri çerçevesinde incelendiğinde, iç talepte belirgin bir yavaşlamaya dair bulgu gözlenmemektedir. 
     Söz konusu dönemde, maliyetler, enflasyon oranının düşüşüne katkıda bulunmaya devam etti. Uluslararası piyasalarda petrol ve metal fiyatlarında gözlenen yüksek oranlı artışa karşın, Türk lirasının güçlü konumunu koruması bu gelişmelerin enflasyona sınırlı oranda yansıtılmasına neden olmuştur.'' 
     
     BORÇ STOKU 
     Raporda, uygulanmakta olan ekonomik programın başarısının bir yansıması olarak,yapısal risk priminin azalması sonucunda, gerek faizlerdeki düşüş ve gerekse Türk Lirası'nın güçlü konumunu korumasının, borç stokunu azaltıcı yönde etki yapmaya devam ettiği kaydedildi. 
     Bu bağlamda, mali baskınlığın azalmaya devam ettiği bildirilen raporda, buna karşın, borç stokunun mevcut vade yapısı ve seviyesinin yüksek faiz dışı fazla verme gereğini devam ettirdiğine de dikkat çekildi. 
     
</TEXT>
</DOC>
