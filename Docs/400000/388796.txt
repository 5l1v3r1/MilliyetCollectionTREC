<DOC>
<DOCNO> 388796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/son/sondun34.html </URL>
<DATE> 2005/10/22/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
İtalya Balkanlar'dan kümes hayvanı alımını durdurdu... 
</HEADLINE>
<TEXT>

     İtalya, kuş gribi nedeniyle Hırvatistan, Romanya ve diğer Balkan ülkelerinden canlı kümes hayvanları ile her türlü kümes hayvanı ürününün alımını durdurdu. 
     İtalya Sağlık Bakanı Francesco Storace, ithalat yasağı kararını imzalayarak, bu yasaktaki amaçlarının İtalya'yı olası kuş gribinden korumak olduğunu söyledi. 
     Storace, tedbir kapsamında kuş avı ile göçmen kuşların ve kümes hayvanlarının kontrolden geçirilmesinin de bulunduğunu kaydetti. 
     
     İNGİLTERE'DEN AB'YE ÇAĞRI 
     İngiltere, Avrupa Birliği'ne yabani kanatlı hayvanların ithal edilmesinin yasaklanması çağrısında bulundu. 
     Çevre Bakanı Avrupa Komisyonu üyesi Ben Bradshaw, bu konuda komisyona resmi başvuruda bulunduklarını, ayrıca yasak benzeri acil önlemler alınması talebinde bulunduklarını söyledi. 
     Bu arada, Surinamlı yetkili Edmond Rozenblad, İngiltere'de kuş gribi görülen papağının kendi ülkelerinden gönderilmeden önce test edildiğini, hayvanda bu hastalığın olmadığını söyledi. 
     Rozenblad, papağanın İngiltere'de karantina altındayken Asya'dan gelen diğer hayvanlardan kuş gribini kapmış olabileceğini belirtti. 
     
     ÇİN'DE ÖNLEMLER 
     Çin'in, kuş gribinin insandan insana geçtiğine ilişkin tek bir vakanın rastlanması halinde sınırlarını kapatacağı öne sürüldü. 
     Hong Kong'da yayınlanan ''South China Morning Post'' gazetesinin haberine göre, olası kuş gribi salgınını önleme çabası içindeki Pekin'in önceliğinin insan yaşamını kurtarmak olacağına dikkat çekildi. 
     Haberde, Sağlık Bakan Yardımcısı Huang Jiefu'nun Çin, Hong Kong ve Makao'dan gelen yetkililerle toplandığı ve onlardan, kuş gribi olduğundan şüphelenilenlerin karantinaya alınmasını istediği belirtildi. 
     
</TEXT>
</DOC>
