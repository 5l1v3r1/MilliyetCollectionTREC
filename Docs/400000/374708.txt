<DOC>
<DOCNO> 374708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/soneko03.html </URL>
<DATE> 2005/09/01/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Yıllık dış ticaret açığı 39 milyar dolara ulaştı 
</HEADLINE>
<TEXT>

     Türkiye’nin yıllık dış ticareti 177 milyar dolarla rekor düzeye ulaştı. Buna bağlı olarak Türkiye’nin dış ticaret açığı da yaklaşık 39 milyar dolar olarak gerçekleşti. 
     ANKA’nın Devlet İstatistik Enstitüsü DİE verilerinden yaptığı belirlemeye göre, temmuz sonu itibariyle son bir yıllık dönemde 69 milyar dolarlık ihracat gerçekleştirildi. 
     Yıllık ithalat ise 108 milyar dolar seviyesine çıktı. 
     Böylece dış ticaret hacmi yıllık bazda 177 milyar dolar oldu. Yıllık dış ticaret açığı ise 38.9 milyar dolar olarak gerçekleşti. 
     Geçen yılın temmuz sonu itibariyle yıllık bazda ihracat 56 milyar dolar, ithalat ise 86.3 milyar dolar seviyesinde 
     bulunuyordu. Ticaret hacminin 142.3 milyar dolar olduğu söz konusu dönemde dış ticaret açığı ise 30.3 milyar dolar olarak gerçekleşmişti. Son bir yıllık dönemde ihracatı 13.1 milyar dolar, ithalat ise 21.7 milyar dolar arttı. Dış ticaret açığı ise 8.6 milyar dolar büyüdü. 
     
     İTHALATIN İHRACATI KARŞILAMA ORANI 
     İthalattaki artışa bağlı olarak ihracatın ithalatı karşılama oranı da düştü. Temmuz sonu itibariyle yıllık ithalat geçen yılın temmuz ayındaki yıllık ithalata göre yüzde 25.2 oranında arttı. Yıllık ihracattaki artış ise yüzde 23.3 düzeyinde kaldı. Buna göre temmuz sonu itibariyle son bir yıllık dönemde ihracatın ithalatı karşılama oranı yüzde 63.9 olarak gerçekleşti. Geçen yılın temmuz ayında ise son bir yıllık dönem itibariyle ihracatın ithalatı karşılama oranı yüzde 64.9 düzeyinde bulunuyordu. 
     
</TEXT>
</DOC>
