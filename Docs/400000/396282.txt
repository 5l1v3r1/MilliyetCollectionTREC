<DOC>
<DOCNO> 396282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/son/sondun09.html </URL>
<DATE> 2005/11/19/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Abdullah Gül'un ziyareti Alman basınında... 
</HEADLINE>
<TEXT>

     Alman basını, Dışişleri Bakanı ve Başbakan Yardımcısı Abdullah Gül'ün Almanya ziyaretinden memnun olduğunu, müstakbel Başbakan Angela Merkel'in Türkiye ile ilişkileri geliştirmek istediğini yazdı. 
     Frankfurter Allgemeine Zeitung gazetesi, birinci sayfasında verdiği haberde, Gül'ün Merkel ve Dışişleri Bakanı olacak Frank-Walter Steinmeier ile yaptığı görüşmelerden iyimser bir havayla ayrıldığını, Almanya'nın Türkiye'nin AB üyeliğini engellemeyeceği intibası edindiğini belirtti. 
     Habere göre, Merkel, Gül ile görüşmesinde, Türkiye'nin AB üyeliğine ilişkin fikir ayrılığının Türk-Alman ilişkilerinin gelişmesine engel olmadığını, koalisyon protokolünün de Türkiye ile ilişkilerin geliştirilmesine güzel bir temel teşkil ettiğini söyledi. 
     Gazete, Gül'ün Herbert Quandt Vakfı'nda yaptığı konuşmada, mevcut fikir ayrılıklarının öne çıkarılmasının hiç kimseye fayda sağlamayacağı yönündeki sözlerine de dikkati çekti. 
     Die Welt gazetesi, Gül'ün ziyaretini, ''Dışişleri Bakanı ile dostça buluşma'' başlığıyla yansıtırken, Merkel'nin Türkiye'nin AB'ye tam üyeliğine karşı olmasına rağmen, Türkiye ile ilişkilerin iyi olması için çaba gösterdiğini yazdı. 
     Frankfurter Rundschau gazetesi, ''Erdoğan Merkel'i davet etti'' başlığıyla verdiği haberde, Gül'ün Merkel'e Başbakan Recep Tayyip Erdoğan'ın Türkiye davetini ilettiğini ve Merkel'in de bu daveti kabul ettiğini belirtti. 
     Gazete, Türkiye ile ilişkilerin geliştirilmesini isteyen Merkel'in 2006 yılının ilk yarısında Türkiye'ye gidebileceğini yazdı. 
     
</TEXT>
</DOC>
