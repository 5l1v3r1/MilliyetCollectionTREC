<DOC>
<DOCNO> 351285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/son/soneko15.html </URL>
<DATE> 2005/06/12/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
UniCredit AB ile tam üyelik müzakereleri 3 Ekim'de başlar... 
</HEADLINE>
<TEXT>

     Koç Finansal Hizmetler'in ortağı İtalyan bankacılık grubu UniCredit, Türkiye ile Avrupa Birliği AB arasındaki tam üyelik müzakerelerinin, daha önce planlandığı gibi 3 Ekim'de başlayacağı görüşünde olduklarını bildirdi. 
     UniCredit tarafından yapılan analizde, Fransa ve Hollanda'da AB Anayasası için yapılan referandumdan ''hayır'' çıkmasının müzakerelerin başlamasını olumsuz etkilemeyeceği kaydedildi. 
     Türkiye ile AB arasındaki müzakere sürecinin uzun bir süreç olduğunun vurgulandığı analizde, müzakere sürecinde, Türkiye'nin yapısal reformlarını sürdürmesinin, tam üyelik yolunda hayati öneme sahip olacağı ifade edildi. 
     Analizde, müzakere sürecinde Türkiye'nin başarısının, AB'deki kararlardan çok, Türkiye'nin reformları uygulamadaki kararlılığına bağlı olacağı kaydedildi. 
     Türkiye'de piyasaların ekonomik beklentiler üzerine göre hareket ettiğinin vurgulandığı analizde, referandum ve benzeri bazı gelişmelerin, Türkiye'de faaliyet gösteren yatırımcıların kararlarını olumsuz etkilemediği de belirtildi. 
     
</TEXT>
</DOC>
