<DOC>
<DOCNO> 370184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/yasam/yas06.html </URL>
<DATE> 2005/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Beni kapkaççılar trenden attılar ' 
</HEADLINE>
<TEXT>


Kumkapı'da bir kadın, kalkan trenden perona düştü. Kendisini itenlerin çantasını da aldıklarını ileri sürdü 

OSMAN KARA İstanbul 

Eşi emekli başkomiser olduğu belirtilen Nurcan Kadik 46 , dün saat 12.00'de Sirkeci'den Küçükçekmece'ye gitmek için trene bindi. 
Kadik'in iddiasına göre, tren Kumkapı İstasyonu'ndan hareket ettiğinde kapkaççılar çantasını almak istedi. Saldırganlara direnen Kadik, çantası alındıktan sonra kapkaççılar tarafından hareket eden trenden itildi. 

Çanta teslim edildi 
Kafasından yaralanan ve kanlar içerisinde kalan Kadik'i gören perondaki vatandaşlarla güvenlik görevlileri hemen yardıma koştu. Bilincini bir süre kaybeden Kadik, ambulansla kaldırıldığı Haseki Hastanesi'nden İstanbul Üniversitesi Tıp Fakültesi'ne sevk edildi. Nurcan Kadik'in çantası, daha sonra 3 kişi tarafından, Yenikapı İstasyonu'nda teslim edildi. 

700 YTL mi aldılar 
Güvenlik görevlisinin polise verdiği ifadeye göre, bu 3 kişi, "Kumkapı'da bir kadın trenden düştü. Bu onun çantası" dediler. Çantadan 310 YTL ile cep telefonu çıktı. Kadik'in ise, düştüğü iddiasını kabul etmediği ve çantasında 1000 YTL olduğunu söylediği öğrenildi. Polis, konuyla ilgili soruşturmasını sürdürüyor. 


</TEXT>
</DOC>
