<DOC>
<DOCNO> 382486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/yazar/dundar.html </URL>
<DATE> 2005/09/29/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
AB yolunda Kaos 
</HEADLINE>
<TEXT>


3 Ekim kapıya dayandı işte... 
İçeride "AB'den vazgeçilsin, işler eskisi gibi gitsin" diyen muktedirlerle, dışarıda "Atatürk resimleri insin, soykırım telaffuz edilsin" diyen cahiller elbirliğiyle mayın döşese de yoldan dönüş zor... 
Bakmayın son dönemeçteki sert virajlara komik gelişmeler de yaşanıyor 
Şimdilerde AB'ye sımsıkı yapışan eski mukaddesatçılar 70'lerde "Avrupa bizi zürriyetimizden edecek" diyordu ya talihe bakın ki bugün kaderleri eşcinsellerin eline kaldı. 
Kaos GL Gey-Lezbiyen derneği hakkında kapatılma talebiyle suç duyurusunda bulunan Ankara Valiliği'ne önceki gün Avrupa Komisyonu'ndan uyarı geldi 
"Bu karar insan haklarının ihlalidir. Derhal düzeltin." 
Yani Kaos'u kapatırlarsa, kaos başlayacak. 

Aktüel, daha 1997'de "AB'nin anahtarı eşcinsel lobide" diye yazmıştı. 
Bunu söyleyen, Sorbonne Üniversitesi'nde, Türk eşcinselleri üzerine tez yazan bir Fransız'dı. İddiasına göre, "Avrupalı bürokratlar için eşcinsel hakları, Kürt sorunundan daha önemli"ydi. "Gey hakları tanınırsa AB'ye tam üyelik yolu açılacak"tı. 
Bu, sıradan bir iddia değil. 
Örneğin Avrupa Parlamentosu'nda AB'nin genişlemesinden sorumlu Dış İlişkiler Komitesi üyesi olan Michael Cashman, aynı zamanda AB ülkelerindeki insan hakları, özellikle de eşcinsel haklarıyla ilgili komisyonda üye... Yani genişleme kararını, bu haklarla ilişkilendirecek pozisyonda... 
Cashman, Kaos GL'nin 2 yıl önce Ankara'da düzenlediği "Lezbiyen ve Geylerin Sorunları" konferansına katılmış ve "AB'nin ırk ayrımcılığı gibi, cinsel ayrımcılığı da yasakladığını" anlatmıştı. 

Kaos GL, bu ayrımcılıkla mücadele için kurulmuştu. 
Ancak Ankara Valiliği derneğin tüzüğündeki amaçların "genel ahlak yapısına ve hukuka aykırı" olduğunu iddia etti. 
Oysa evrensel hukuka göre "Hak savunmak değil, haksızlık ayıptır." 
AB, daha önce 2 aday ülkede benzer bir "kaos" yaşadı 
Bulgaristan ve Romanya'nın hukuk sisteminde eşcinseller, heteroseksüellere kıyasla daha fazla cezaya tabi tutuluyordu. 
Avrupa baskısıyla 2 ülke de yasalarını değiştirdi. 
Şimdi Türkiye de, yasaların suç saymadığı bir özel tercih alanı sayılan eşcinselliğe, diğer tercih sahipleriyle eşit haklar tanımak zorunda kalacak. 

Hem derneği yasaklasak, tarihimize kazılı o zengin erotik literatürü nasıl "genel adaba" uyduracağız 
"Yazın avratlara, kışın oğlanlara meylet" diye öğütleyen, "gönüller açan tellaklar"ı şehvetle öven, "Bir damla su ol, gönlüme gel ak delikanlı" diye şiirler düzen atalarımızı nasıl yasaklayacağız 
Geçin bunları bakın işler nasıl değişiyor. 
Dünkü mukaddesatçıların "zürriyet mücadelesi", yerini "hürriyet mücadelesi"ne bırakıyor onları eşcinsellerin haklarıyla buluşturuyor. 
Bakmayın Avrupalı ve Türkiyeli bağnazların son turda kendi bacağına ateş etme yarışına... 
21. yüzyıl, yasaklayanların değil, yasaklananların asrı olacak. 



</TEXT>
</DOC>
