<DOC>
<DOCNO> 363115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sonspo16.html </URL>
<DATE> 2005/07/21/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
4 isim Gerets'den övgü aldı... 
</HEADLINE>
<TEXT>

     Galatasaray, yeni sezon hazırlıklarını yaptığı tek antrenmanla sürdürdü. 
     Teknik direktör Eric Gerets yönetiminde Florya Metin Oktay Tesisleri'nde gerçekleştirilen ve yaklaşık 2 saat süren antrenmanda futbolcular koşunun ardından fizik kondisyon hareketleri yaptılar. Gerets, daha sonra takımı iki gruba ayırarak çalıştırdı. 
     Gruplar ayrı ayrı pas ve ikili mücadeleyi ön planda tutan taktik çalışması yaptılar. Teke tek mücadelelerde futbolcuların oldukça hırslı olduğu gözlenirken, güzel goller atan Iliç, Özgürcan, Ümit ve Altan, teknik direktör Gerets'ten övgüler aldı. Antrenman dar alanda yapılan çift kale maçla sona erdi. 
     Sakatlıkları bulunan Hasan ve Ergün'ün koşu yapmakla yetindiği antrenmana, ülkesinden henüz dönmeyen Mondragon, Üniversite Milli Takımı'nda bulunan Hasan Kabze, sakat olan Ayhan ve Almanya'da antrenörlük kursuna katılan Gerets'in yardımcısı Stump katılmadı. 
     Bu arada, idman sırasında Hakan Şükür sol ayak bileğinden, Özgürcan sağ ayak bileğinden ve Tomas da sağ el baş parmağından hafif sakatlıklar geçirdiler. 
     Sarı-kırmızılılar, yarın sabah yapacakları antrenmanla yeni sezon hazırlıklarını sürdürecek ve öğleden sonra da Vestel Manisaspor ile 23 Temmuz Cumartesi günü oynayacakları hazırlık maçı için İzmir'e hareket edecek. 
     
</TEXT>
</DOC>
