<DOC>
<DOCNO> 366630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sondun01.html </URL>
<DATE> 2005/08/03/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
ABD Dışişleri Bakanlığı PKK'nın Kerkük'te büro açtığını görmedik 
</HEADLINE>
<TEXT>

     ABD Dışişleri Bakanlığı sözcülerinden Tom Casey, terör örgütü PKK’nın Kerkük’te ofis açtığı yönündeki bir soruya karşılık, Irak’ta olanların çokuluslu güç ve Irak hükümetine sorulmasını tavsiye ederken, PKK’nın terörist bir örgüt olarak görüldüğünü kaydetti. 
     Casey, düzenlediği basın toplantısında, PKK’nın Kerkük’te ofis açtığı yönündeki haberleri görmediğini söyledi ve "Irak’ta olan şeyleri çokuluslu güç ve Irak hükümetine sormalısınız. PKK konusundaki görüşlerimiz iyi biliniyor. PKK terörist bir örgüt. Türkiye ve Irak’taki dostlarımızla, PKK’nın Irak’ta barınamaması ve Kuzey Irak’tan faaliyet düzenlemesinin engellenmesi yönünde yakın işbirliğini sürdürüyoruz" dedi. 
     PKK konusunda Washington’da üçlü görüşmeler yapılacağı konusundaki haberlere karşılık Casey, "Bu konuda elimde bir şey yok" diye konuştu. 
     Türkiye’deki kamuoyu yoklamalarına göre Türk halkının ABD’ye bakışının olumsuz olduğu yönündeki bir soru üzerine ise Casey, şunları söyledi 
     "Dış kamuoyunun görüşlerine önem veriyoruz ve bu konuda hem büyükelçilik hem de başka araçlarla, politika ve görüşlerimizi düzgün bir şekilde anlatmak için aktif olarak çalışıyoruz. Amerikan ve Türk halkı arasında önemli bir dostluk var ve biz bunun elbette devam etmesini bekliyoruz. 
     Türkiye ile ABD’nin uzun bir dostluk tarihi var. NATO müttefikleri olarak işbirliği içinde beraber çalıştık. BM’de ve başka birçok konuda çalıştık. Politika, ekonomi ve güvenlik konularını kapsayan çok geniş ve derin ilişkilerimiz var. Bunların elbette devam etmesini istiyoruz." 
     
     KIBRIS 

     Türkiye’nin AB üyeliği için Kıbrıs’tan asker çekmesi gerektiği yönündeki bir soru üzerine Tom Casey, ABD’nin, Türkiye’nin AB üyeliğini desteklediğini, ancak bu konuda kararın AB’ye ait olduğunu söyledi. Casey, Kıbrıs konusunda da iki toplum arasındaki farklılıkların çözüldüğünü görmek istediklerini ve ilerlemek için temelin Annan planı olduğuna inandıklarını kaydetti. 
     Casey, "Şimdi Kıbrıs’ta iki tarafın da BM Genel Sekreteri’nin, ilerleyebilmek için taraflardan fikir ve öneride bulunmaları yönündeki talebine karşılık vermelerini bekliyoruz. Şu anda BM Genel Sekreteri, temsilciler ve Kıbrıslı liderler arasında temaslar devam ediyor. Biz de iki toplumla temaslarımızı sürdürüyoruz. Yaptığımız, her iki tarafı da, Kıbrıs konusunda ilerlemek için, Annan’ın önerisine karşılık verme yönünde cesaretlendirmek" dedi. 
     Azerbaycan’ın, Kuzey Kıbrıs’a uçuşları açtığı belirtilerek bu konuda ABD’nin değerlendirmesinin sorulması üzerine Casey, "Bu uçuşlarla ilgili elimde bir şey yok. İkili bir konu. Bu konuda yorum yapmayı Azeri hükümetine bırakacağım. Bizim politikamız, biliyorsunuz ki, Kıbrıslı Türkler’in üzerindeki ekonomik tecridin hafifletilmesini desteklemek" yanıtını verdi. 
     
</TEXT>
</DOC>
