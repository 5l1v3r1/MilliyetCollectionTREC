<DOC>
<DOCNO> 352969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sonsiy21.html </URL>
<DATE> 2005/06/17/ </DATE>
<TIME> 21.25 </TIME>
<AUTHOR>  </AUTHOR>
<HEADLINE>
"Demokrasiyi tabana yayacağız" 
</HEADLINE>
<TEXT>

     Anavatan Partisi ANAP Genel Başkan Yardımcısı Muhsin Koçyiğit, "Demokrasiyi tabana yayacağız" dedi. 
     Koçyiğit, ANAP Mersin İl Binası’nda düzenlediği basın toplantısında, parti tüzüğünde yapılan değişiklikleri anlattı. 
     Parti teşkilatında kadın ve gençlerin daha çok yer alabilmeleri için seçimlerde yüzde 33 kota uygulaması yapılacağını belirten Koçyiğit, alınan karar gereği bundan sonra adayların da önseçimle belirleneceğini bildirdi. 
     Koçyiğit, önseçim yapılabilmesi için seçim bölgesi seçmen sayısının yüzde 5’i kadar üye sayısı zorunluluğu getirdiklerini belirterek, "Bunu da il ve ilçe yönetimlerinin, kendilerine yakın olan üyelerin yazımı ile önseçimleri yönlendirememesi amacıyla yaptık" dedi. 
     Bir genel başkanın en fazla iki dönem görev yapabileceğine dikkati çeken Koçyiğit, "Ayrıca seçimde başarısız olan genel başkan ikinci dönem hakkını da kullanamayacak. Kısaca partimizde demokrasiyi tabana yayacağız" dedi. 
     
</TEXT>
</DOC>
