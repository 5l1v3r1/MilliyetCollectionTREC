<DOC>
<DOCNO> 366557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/guncel/gun01.html </URL>
<DATE> 2005/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
New York, Türk polisleri sevdi 
</HEADLINE>
<TEXT>


New York Polis Akademisi'nden bu yıl 5 Türk asıllı ABD vatandaşı mezun oldu. Polis Akademisi'nin yöneticilerine göre, "hem Müslüman, hem laik olan, hem de terörün acımasızlığını anavatanlarından tanıyan" Türkler, bu meslekte başarılı oluyorlar 

CAN KAMİLOĞLU New York DHA 

ABD'nin en prestijli polis okulu konumundaki New York Polis Akademisi'nden bu yıl Türk asıllı 5 ABD vatandaşı mezun oldu. 
Akademi'den Sorumlu Emniyet Müdürü James J. Fyfe "Türklerin çoğunun Müslüman ve laik olması, terörün acımasızlığını kendi anavatanlarında da yaşamış olmaları, onları daha da duyarlı çalışmaya yönlendiriyor. Daha fazla Türk asıllı ABD vatandaşının polis olmasını istiyoruz" dedi. 

'Film gibi komik değil' 
Akademi'den bu yıl mezun olan Türk asıllı ABD vatandaşları arasında, "Onur Sınıfı"ndan mezun olan İdris Güven de var. Emrah Arkutmac, Rafi Taşçı, Şeyma Peterson ve Ari Cankul da diğer Türk asıllı mezunlar. 
Fyfe, Türklerin New York polis teşkilatındaki başarılı çalışmalarından hayli memnun olduklarını vurguladı. Akademi Komutanı Dianne Pizzuti de "Burada daha fazla Türk asıllı polis adayı görmek istiyorum" dedi. 
New York Polis Akademisi'nde müfettiş olarak görev yapan Arek Tarih de, Akademi'nin çok ciddi bir eğitim kurumu olduğunu, 'Polis Akademisi' filmindeki gibi "komik" bir yer olmadığını belirtti. 
New York Başkonsolosu Ömer Önhon da, "ABD'de yaşayan Türkler daha çok göreve talip olmalı" dedi. 


</TEXT>
</DOC>
