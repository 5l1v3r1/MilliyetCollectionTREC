<DOC>
<DOCNO> 365080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sonsiy10.html </URL>
<DATE> 2005/07/28/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
TÜBİTAK Yasası'nın bazı maddelerinin yürürlülüğü durduruldu 
</HEADLINE>
<TEXT>

     Anayasa Mahkemesi, 5376 sayılı "Türkiye Bilimsel ve Teknik Araştırma Kurumu Kurulması Hakkında Kanunda Değişiklik Yapılmasına Dair Kanun"un kimi hükümlerinin yürürlüğünü durdurdu. 
     Cumhurbaşkanı Ahmet Necdet Sezer ve anamuhalefet partisi CHP’nin ayrı ayrı yaptığı başvuruları birleştiren Anayasa Mahkemesi, yürürlüğün durdurulması istemlerini bu sabah yaptığı toplantıda karara bağladı. 
     Anayasa Mahkemesi Başkanvekili Haşim Kılıç, AA muhabirine yaptığı açıklamada, yasanın, Başbakan’ın TÜBİTAK Bilim Kurulu’na 3, Türkiye Bilimler Akademisi’ne toplam 4 üye seçmesini öngören, 4. maddesi 1. 
     fıkrasının a , b ve c bentlerinin ilgili hükümlerinin yürürlüğünü durdurdu. 
     Yüksek Mahkeme, yasanın, Bilim Kurulu’nun istifa veya ölüm gibi sebeplerle boşalan üyelikleri için aynı esaslarla yeni üye seçilmesini, belirtilen süre içinde yeni üye bildirilmemesi halinde Başbakan’ın belirlediği kişileri doğrudan Bilim Kurulu üyesi olarak atamasını öngören 4. maddesi 2. fıkrası a bendinin ilgili hükümlerinin de yürürlüğünü durdurdu. 
     Anayasa Mahkemesi, yasanın, Bilim Kurulu’na başkan seçilmesine ilişkin 5. maddesinin 2. ve 3. fıkraları hükümlerinin de yürürlüğünü durdurdu. Bu hükümler, Bilim Kurulu dışından olmak üzere iki başkan adayı belirlenip Başbakan’a sunulmasını, Başbakan’ın, bu adaylardan birini seçerek Başkan olarak atanmak üzere Cumhurbaşkanı’na teklif etmesini, Bilim Kurulu’nun aday belirlemesinin, Başkan’ın görev süresinin dolmasına en geç iki ay kala veya herhangi bir sebeple bu görevin boşalma tarihinden itibaren en geç iki ay içinde tamamlamasını, Bilim Kurulu’nun herhangi bir nedenle süresinde aday belirlememesi halinde Başbakan’ın gerekli şartları taşıyanlar arasından belirlediği bir kişiyi Başkan olarak atanmak üzere Cumhurbaşkanı’na teklif etmesini hükme bağlıyor. 
     Yüksek Mahkeme, yasanın geçici 4. maddesinin de yürürlüğünü durdurdu. Madde, kanunun yayımı tarihinden itibaren 15 gün içinde Yükseköğretim Kurulu Genel Kurulu ve Türkiye Odalar ve Borsalar Birliği’nin belirleyecekleri üyeleri seçerek Başbakan’a sunmasını, bu süre içinde ilgili kurumlarca gerekli teklifin yapılmaması halinde Başbakan’ın bunların kontenjanları için öngörülen şartları taşıyanlar arasından doğrudan Bilim Kurulu üyeliklerine atama yapmasını öngörüyor. 
     Anayasa Mahkemesi, yasanın, geçici 5. maddesinin de yürürlüğünü durdurdu. Madde, Bilim Kurulu’nun ilk oluşumundan sonraki ikinci yılın sonunda, bir defaya mahsus olmak üzere, Başkan hariç ad çekme usulü ile ayrılacak yedi üyenin yerine üye seçilmesini hükme bağlıyor. 
     Anayasa Mahkemesi, söz konusu kararları 1’e karşı 10 üyenin oyuyla aldı. 
     Anayasa Mahkemesi, Sezer ve CHP’nin aynı hükümlerle ilgili iptal başvurularını ise daha sonra karara bağlayacak. 
     TÜBİTAK "KARAR, İDARİ YAPIDA DEĞİŞİKLİĞE YOL AÇMIYOR" 
     TÜBİTAK Bilim Kurulu üyeleri ile TÜBİTAK Başkan Vekili’nin görevlerine devam edecekleri bildirildi. 
     TÜBİTAK’tan yapılan yazılı açıklamada, 6376 sayılı TÜBİTAK Kanunu’nda Değişiklik Yapan Kanun’un 7 Temmuz 2005 tarihli Resmi Gazete’de yayımlanmasını takip eden yasal süreçte, 23 Temmuz 2005 tarihinde, Bilim Kurulu’nun oluşturulduğu ve görevine başladığı anımsatıldı. 
     Anayasa Mahkemesi’nin bugün Kanun’un kimi hükümlerinin yürürlüğünü durdurduğu belirtilen açıklamada, şöyle denildi 
     "Bu kararın gerekçesi ve ayrıntıları bilinmemekle birlikte, Anayasa Mahkemesi’nin bu kararı, yürürlükteki hukuk kurallarına uygun olarak yeni Bilim Kurulu oluşturulmuş bulunduğundan TÜBİTAK içindeki idari yapıda bir değişikliğe yol açmamaktadır. Bilim Kurulu üyeleri, yeni hukuki düzenleme yapılıncaya kadar görevlerine devam edeceklerdir. 
     Diğer taraftan, Kurum Başkanı atanıncaya kadar, Bilim Kurulu’nun 23 Temmuz 2005 tarihli oturumunda görevlendirilen Başkan Vekili göreve 
     devam edecektir." 
     
</TEXT>
</DOC>
