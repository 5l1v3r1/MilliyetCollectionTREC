<DOC>
<DOCNO> 390070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sondun04.html </URL>
<DATE> 2005/10/27/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Çin... Kuş gribinden ölen tavuğun etini yedi, öldü 
</HEADLINE>
<TEXT>

     Çin'in tavuk gribinden etkilenen Hunan eyaletinde, kuş gribi belirtileri gösteren 12 yaşında bir kız çocuğunun hayatını kaybettiği bildirildi. 
     Hong Kong'da yayımlanan South China Morning Post gazetesinin haberine göre, eyaletin başkenti Changsha'da kuş gribinden telef olan tavuğu yiyen kız çocuğu, şiddetli ateşle kaldırıldığı hastanede hayatını kaybederken, yetkililer, şu aşamada bu ölümle, öldürücü kuş gribi virüsü H5N1'den 545 tavuk ve ördeğin telef olduğu Wantang köyündeki salgın arasında bir bağlantı bulunmadığını söylediler. Çinli yetkililer, Asya'da 60'tan fazla insanın ölümüne neden olan kuş gribi virüsünün, Çin'de şu ana kadar insana bulaşmadığını bildirdiler. 
     Gazetedeki habere göre, ölen kız çocuğunun babası, kızı ve 10 yaşındaki oğlunun bir hafta önce kuş gribinden telef olan bir tavuğu yediklerini anlattı. Ölü tavukları daha önce de yediklerini ve kimsenin hastalanmadığını, bu sefer de öyle olacağını düşündüğünü söyleyen baba, yemekten 3 gün sonra kızı ve oğlunun hastalandığını, ancak evdeki yetişkinlerde hiçbir belirti görülmediğini kaydetti. 
     Çin'in orta kesiminde görülen ve ülkede son iki haftada tespit edilen üçüncü kuş gribi salgınında 545 tavuk ve ördeğin telef olduğu bildirilmişti. 
     Çin Tarım Bakanlığı yetkilileri, geçen Cumartesi Wantang Köyü'nde virüs görülmesinden sonra alınan önlemler çerçevesinde 2478 adet çeşitli kuşun itlaf edildiğini açıklamışlardı. 
     Çin'de son haftalarda İç Moğolistan Özerk Bölgesi'nde görülen kuş gribi salgınında 2600, Anhui eyaletinde de 550 kümes hayvanı telef olmuştu. 
     BM Gıda ve Tarım Örgütü FAO yetkilileri, Anhui eyaletinde 45 bin kuşu itlaf ederken, 140 bin kümes hayvanına da aşı yaptı. 
     Yeni Çin Haber Ajansı, hükümetin, ülke çapında hastalık bildirme ağı kurduğunu ve yerel yetkililere gerektiğinde hazırlanan acil önlemleri yürürlüğe koymaya hazır olmaları emrini verdiğini duyurdu. 
     
</TEXT>
</DOC>
