<DOC>
<DOCNO> 375191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sontur46.html </URL>
<DATE> 2005/09/02/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Sağlık Bakanlığı'ndan 'aşı' açıklaması 
</HEADLINE>
<TEXT>

     Sağlık Bakanlığı Bağışıklama Danışma Kurulu Üyesi Prof. Dr. Mehmet Ceyhan, başta Avrupa ülkeleri olmak üzere ülkelerin çoğunda aşılarda koruyucu olarak ''thiomersal'' kullanımının sürdüğünü ve aşı yapılmaması durumunda 100 binin üzerinde çocuğun ölebileceğini belirtti. 
     Sağlık Bakanlığı Danışma Kurulu, Bakan Recep Akdağ'ın başkanlığında toplandı. Toplantının ardından açıklama yapan Ceyhan, genel olarak aşılarda ''adjuvan-etkinliği artırıcı ek madde'' olarak alüminyum hidroksit, koruyucu olarak thiomersal ile antibiyotikler ve magnezyum klorid bulunduğunu söyledi. 
     Türkiye'de halen Sağlık Bakanlığı aşı takviminde yer alan DBT difteri-boğmaca-tetanos , Hepatit B, TT tetanos , Td tetanos-difteri , kızamık, çocuk felci, verem aşılarının rutin olarak yapıldığını belirten Ceyhan, DBT, Hepatit B, TT ve Td aşılarında koruyucu olarak thiomersal maddesinin kullanıldığını kaydetti. Thiomersal'in ''etil cıva'' maddesinin organik bir bileşiği olduğunu ve 1930'lu yıllardan beri kullanıldığını ifade eden Ceyhan, thiomersal'in ağırlığının yaklaşık yüzde 50'si kadar organik cıva içerdiğini belirtti. 
     Dünya Sağlık Örgütü Aşı Güvenliği Genel Komitesi'nin raporunda bu maddenin vücutta yarılanma ömrünün bir haftadan kısa olduğunun, ortalama 4-9 günde vücuttan sindirim sistemi yoluyla atıldığının, dolayısıyla diğer cıva bileşikleri gibi vücutta birikmesinin ve cıvaya bağlı birtakım kronik hastalıklara yol açmasının söz konusu olmadığının açıklandığını vurgulayan Ceyhan, ''Vücuttan atılımı güç olan madde, metil cıva olup thiomersalin içeriğindeki ise etil cıvadır'' dedi. 
     Kronik cıva zehirlenmesiyle otizmin klinik belirtilerinin birbirine benzemesi nedeniyle ortaya atılan teorik riskin daha sonra reddedildiğine işaret eden Ceyhan, böyle bir ilişkinin bulunmadığını belirtti. 
     ABD'de aşılarda kullanılan thiomersal içeriğinin azaltılması yönünde kararlar olmakla birlikte halen grip aşıları başta olmak üzere birçok aşı ve ilaçta bu maddenin kullanıldığını anlatan Ceyhan, ''Başta Avrupa ülkeleri olmak üzere ülkelerin çoğunda aşılarda koruyucu olarak thiomersal kullanımı devam etmektedir. Aşı yapılmaması durumunda yılda 100 binin üzerinde bebek ve çocuk ölebilir. Bu konuya hassas yaklaşılmalı ve halkımız aşıdan soğutulmamalıdır'' diye konuştu. 
     
     'KIZAMIK AŞISI 1 YAŞINDA VURULACAK' 
     Toplantıda aşılamayla ilgili kararlar alındığını da bildiren Ceyhan, kızamık aşısı yaşının 1 yaşına çekilmesine karar verildiğini kaydetti. 
     Kızamık aşısı kampanyasının başarıyla yürüdüğünü ifade eden Ceyhan, ''Belli bir süre sonra, muhtemelen önümüzdeki yıl, kızamık aşısı artık 1 yaşındaki çocuklara yapılacak'' dedi. 
     İlköğretim 8. sınıftaki öğrencilere ilave hepatit B aşısı yapılmasını da kararlaştırdıklarını anlatan Ceyhan, ayrıca hacca gidenlere bir önlem olarak çocuk felci aşısı yapılacağını bildirdi. 
     Her çocuğa yapılan aşıları da genişletmeye karar verdiklerini belirten Ceyhan, ''Sayın bakanımız sabah toplantıya katılarak bu genişletme için gerekli kaynak sağlandığını söyledi. Belli hazırlıklar yapıldıktan sonra öncelikli olarak kızamık, kızamıkçık, kabakulak, sonra da menenjite neden olan bakteriye karşı aşının, Türk çocuklarına rutin şekilde yapılması kararlaştırıldı'' diye konuştu. 
     
</TEXT>
</DOC>
