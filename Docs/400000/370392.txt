<DOC>
<DOCNO> 370392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/sontur50.html </URL>
<DATE> 2005/08/16/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
İstanbul Boğazı'ndan vinç geçişi ertelendi... 
</HEADLINE>
<TEXT>

     Karadeniz Ereğlisi’ndeki liman inşaatında kullanılmak üzere İtalya’dan yola çıkarılan ve bugün İstanbul Boğazı’ndan geçirilmesi planlanan 54 metre yüksekliğindeki vincin geçişi, teknik bilgilerinin eksik bildirilmesi nedeniyle yarına ertelendi. 
     Kıyı Emniyeti ve Gemi Kurtarma İşletmeleri Genel Müdürlüğü KEGKİ 
     yetkililerinden alınan bilgiye göre, "TK B Master" adlı römorkör tarafından çekilen "Micope-30" adlı vinç, Ahırkapı açıklarında demirledi. Bu arada Denizcilik Müsteşarlığı İstanbul Bölge Müdürlüğü’nde, Liman Başkanlığı ve KEGKİ yetkilileri ile müsteşarlık uzmanlarının katılımıyla yapılan toplantıda, vincin geçişine ilişkin planların ele alındığı belirtildi. Toplantıda, Boğaz geçişlerinden önce verilen son plan raporunda vinçle ilgili bazı teknik bilgilerin eksikliğinin fark edildiği ve bu nedenle geçişin ertelenmesi kararına varıldığı bildirildi. Ahırkapı açıklarında bekleyen vinçte yapılacak teknik incelemelerin ardından, İstanbul Boğazı’ndan geçişine izin verileceği kaydedildi. 
     
</TEXT>
</DOC>
