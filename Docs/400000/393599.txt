<DOC>
<DOCNO> 393599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/guncel/axgun02.html </URL>
<DATE> 2005/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bröve neden değişti ' 
</HEADLINE>
<TEXT>


Kara Kuvvetleri Komutanlığı'nın yeni brövesinde Atatürk figürünün çıkarılması, CHP Milletvekilleri Canan Arıtman ve Rasim Çakır tarafından Meclis'e taşındı 

ANKARA Milliyet 

Kara Kuvvetleri Komutanlığı'nın Atatürk figürünü bröveden çıkarmasına ilişkin tepkiler TBMM gündemine taşındı. CHP milletvekilleri Canan Arıtman ve Rasim Çakır, değişikliğin gerekçesini sordu. 
CHP İzmir Milletvekili Arıtman, Genelkurmay Başkanı Orgeneral Hilmi Özkök ve Kara Kuvvetleri Komutanı Orgeneral Yaşar Büyükanıt'a birer mektup göndererek, bröveden Atatürk figürünün çıkarılmasını eleştirdi. Arıtman, milletin Atatürk'ü ilelebet gönlünde yaşatacağını ve göğsünde taşıyacağını belirterek, 'Türk ordusunun da Atatürk'ü gönlünde yaşatması ve göğsünde taşıması gerektiğini' vurguladı. 
Arıtman, mektubunda şöyle dedi 
"AB yetkililerinin, 'Atatürk'ün resimlerini kaldırın' buyruğuna karşı halkımızda yoğun bir tepki yaşanırken, her gün artan sayıda milyonlarca vatandaşımız göğsünde Atatürk rozeti takarak sokağa çıkarken, Türk Silahlı Kuvvetleri'nin göğsünden Atatürk'ü çıkarması içimizi acıtmıştır." 
CHP Edirne Milletvekili Çakır da Milli Savunma Bakanı Vecdi Gönül'ün yanıtlaması istemiyle verdiği soru önergesinde, Kocatepe figürünün bröveden çıkarılmasının ardından yapılan yeni brövenin neden "daha çağdaş" diye nitelendirildiğinin açıklanmasını istedi. 

'Psikolojik destek mi ' 
Çakır, "Zamanlama olarak bu değişiklik Atatürk resimlerini resmi dairelerden ve okullardan çıkarmak isteyen anlayışa psikolojik destek sağlar mı " diye konuştu. 



</TEXT>
</DOC>
