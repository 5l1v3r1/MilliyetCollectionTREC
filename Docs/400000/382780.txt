<DOC>
<DOCNO> 382780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sondun06.html </URL>
<DATE> 2005/09/30/ </DATE>
<TIME> 07.25 </TIME>
<AUTHOR>  </AUTHOR>
<HEADLINE>
New York Times muhabiri Judith Miller serbest bırakıldı 
</HEADLINE>
<TEXT>

     Gazetecilik ilkeleri gereği gizli bir CIA ajanını deşifre eden kaynağını açıklamayı reddettiği için yargılanarak 6 Temmuz’da cezaevine konan New York Times gazetesi muhabirlerinden Judith Miller, söz konusu kaynağının, "artık gizlilik gerekmediği" kararı üzerine dün serbest bırakıldı. 
     Kaynağının ifade vermesi konusunda gönüllü olarak verdiği izin üzerine avukatları derhal federal savcılarla temasa geçen Miller’ın, büyük jüri önünde ifade vermeyi kabul etmesinden sonra Virginia’da bulunduğu cezaevinden salındığı kaydedildi. Kaynağının Miller’e artık "gizlilik" ilkesine uymak zorunda olmadığını ve samimi olarak bu konuda ifade vermesini istediği ifade edildi. 
     Söz konusu kaynağın ABD Başkan Yardımcısı Dick Cheney’in özel kalem müdürü I. Lewis Libby olduğunu kaydeden New York Times, Miller’ın Libby ile 9 Temmuz 2003 tarihinde görüştüğünü ve söz konusu soruşturmanın başlamasından hemen önce de defalarca telefonla konuştuklarını kaydetti. 
     Miller yaptığı açıklamada, büyük jüri önüne bugün çıkmayı beklediğini belirtirken, New York Times’ın yayıncısı Arthur M Sulzberger Jr. da daha önce ifade vermeyi reddetme kararına destek verdikleri Miller’ın büyük jüri önünde ifade verme kararını da desteklediklerini ifade etti. Sulzberger, "Judy haber kaynağının mahremiyetini koruma taahhüdünden asla vazgeçmemiştir" dedi. 
     Davaya bakan federal savcı Patrick J. Fitzgerald, bir yılı aşkın bir süre Miller’ın kaynağını açıklayacak şekilde mahkemede ifade vermesini sağlamaya çalışmış, ancak bunda başarılı olamamıştı. 
     Mahkeme Judith Miller’dan ilk olarak köşe yazarı Robert Novak tarafından deşifre edilen ABD’nin eski Nijer Büyükelçisi Joseph C. 
     Wilson IV’ün eşi gizli CIA ajanı Valerie Plame’nin kimliğini açıklayan hükümet görevlisinin kim olduğu konusunda ifadesini istemiş ,ancak Miller bu talebi reddetmişti. 
     Aynı kapsamda ifade vermesi istenen Time dergisi muhabirlerinden Matthew Cooper ise mahkemeye ifade vermeyi tercih etmişti 
     
</TEXT>
</DOC>
