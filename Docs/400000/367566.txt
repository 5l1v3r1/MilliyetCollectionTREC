<DOC>
<DOCNO> 367566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/yazar/sazak.html </URL>
<DATE> 2005/08/06/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Tarihi imza 
</HEADLINE>
<TEXT>


AKP ile CHP arasındaki, "Gümrük Birliği anlaşmasını kim imzaladı " tartışmasına CHP Meclis Grup Başkan Vekili Haluk Koç ilginç bir boyut getirmiş. 
Koç, anlaşmanın imzalandığı 5 Mart 1995 tarihli hükümetle CHP'nin hiçbir hukuki ve 'fiili' bağlantısı olmadığını savunarak, "SHP, CHP'den ayrı bir siyasi kuruluş olup kendi siyasi sorumluluğunu taşımaktadır" demiş. 
CHP yönetiminin kurultay zamanları 'aslan sosyal demokratlar'ın SHP geçmişini yok saymaya çalışmalarına alışmıştık ama sayın Deniz Baykal'ın 1 Ocak 1996'da Türkiye Cumhuriyeti Dışişleri Bakanı olarak 'imza' attığı Gümrük Birliği yürürlük kararnamesinin sorumluluğunu 'SHP'ye yıkma' uğraşı tuhaf kaçıyor. 
CHP bunu, Güney Kıbrıs'la ilgili 'ek protokol'ü imzalayan AKP'yi zor durumda bırakmak için yapıyor. Sayın Baykal'ın bakanlığı gibi, Onur Öymen'in Dışişleri Müsteşarlığı da unutuluyor. 
10 yıl öncesine gidelim SHP lideri Erdal İnönü 12 Eylül'de askerlerin kapattığı 'Atatürk'ün partisi' CHP'nin yeniden açılmasını sağladıktan sonra Baykal SHP'den ayrıldı, CHP'ye geçti. Ancak yerel seçimlerde yüzde 2 oy aldı. Çiller'le ortaklık ve İSKİ skandalı SHP'yi eritmişti. 
Sol kamuoyu baskı yaptı. Birleşme kurultayı toplandı. Baykal, kürsüden SHP'li bakanlara, "Kırmızı plakalı arabalarınızdan inip buraya gelin, hükümetteki koltuklarınıza yapışmayın" diye seslendi. Bakanlar birer ikişer salona gelmeye başlamışlardı. 
O gün SHP'nin onursal başkanı Erdal Bey ile makam aracında olan Fikret Ünlü, "Tarihi bir hata yapıyoruz, vazgeçelim, bu birleşme solun aleyhine olacak" diye İnönü'yü son kez uyardı. 
'CHP çatısı' altında birleştikten sonra Baykal ne yaptı 
Tansu Çiller'le 'erken seçim' konusunda anlaşıp, kendisi hükümete girdi. DYP-CHP koalisyonu kuruldu. Gümrük Birliği, 1995 Aralık seçimlerinde iki partinin de 'koz'u oldu. 
Prof. Haluk Koç'un "CHP'den ayrı bir kuruluş" dediği SHP, CHP tarafından yutuldu. Baykal o sayede güç bela yüzde 10 barajını geçip Meclis'e girebildi. 
Bugün "SHP ile ilgimiz yok" diyen CHP yönetimi, SHP'den 'yolsuzluk soruşturması' nedeniyle uzaklaştırılan eski Ümraniye Belediye Başkanı Şinasi Öktem'i CHP İstanbul İl Başkanı yapıyor. 
AKP, laik Cumhuriyet'i günün birinde sahiplenecek olsa, Baykal yönetiminin, "Cumhuriyet'i CHP kurmadı " demesinden korkarız. Sahi, bu kadar antidemokratik partide "Mustafa Kemal İstanbul'dan aday olsa seçilebilir miydi " Umarız Atatürk'ün CHP ile 'hukuki bağları' korunuyordur 
Şaka bir yana, Gümrük Birliği'ndeki imzayı reddetmek CHP'ye ne kazandıracak 



</TEXT>
</DOC>
