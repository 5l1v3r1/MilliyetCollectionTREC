<DOC>
<DOCNO> 363918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/son/sontur21.html </URL>
<DATE> 2005/07/24/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Prof. Dr. Atila Tanyeli 7 kordon kanı bankası kurulmalı 
</HEADLINE>
<TEXT>

     Gelişen tıp imkanları sayesinde daha önce doğumdan sonra çöpe atılırken, şimdi çeşitli hastalıkların tedavisinde kullanılan kordon kanının değerlendirilebilmesi için Türkiye genelinde 7 kordon kanı bankası kurulması gerektiği bildirildi. 
     Çukurova Üniversitesi Tıp Fakültesi Dahili Tıp Bilimleri Pediatrik Hematoloji Öğretim Üyesi Prof. Dr. Atila Tanyeli, AA muhabirine yaptığı açıklamada, kordon kanının saklanarak değerlendirilmesi için Sağlık Bakanlığı'nca yapılan yasal düzenlemelerin sevindirici olmakla birlikte eksiklerinin bulunduğunu söyledi. 
     Prof. Dr. Tanyeli, konuyla ilgili Sağlık Bakanlığı Tedavi Hizmetleri Genel Müdürlüğü'nce yayınlanan yönetmelikte, kamu veya özel sektörün kordon kanı bankası kurabilmesinin önünün açılacağını ancak, kordon kanı için kordon kanı bankasına bir saklama ücreti ödenmesinin öngörüldüğünü vurguladı. 
     Saklama ücretini herkesin ödeyemeyeceğini, bu nedenle parası olanın bu imkandan faydalanacağını ifade eden Tanyeli, ''Yapılan yasal düzenlemelerde dar gelirlilerin de bu imkandan faydalanabilmesi için bunun devlet eliyle yapılması gerekiyor. Bu nedenle Türkiye genelinde en az 7 kordon kanı bankası kurulmalı'' dedi. 
     
     KORDON KANI BANKASININ MALİYETİ 
     Bir kordon kanı bankası kurmanın maliyetinin 1.5 milyon dolar civarında olduğunu, bu bankalardan yararlanmak isteyenlerin ise ayda en az 60-80 avroyu gözden çıkarması gerektiğini belirten Tanyeli, şunları söyledi 
     ''Bu parayı ödemek için kişinin gelirinin ortanın üzerinde olması gerekiyor. Açlık ve yoksulluk sınırında yaşayan insanların varlığının çokluğu düşünülürse, yapılan düzenlemenin adaletli olmadığı anlaşılır. Bu nedenle devlet, ya tıpkı hastalık sigortası gibi kordon kanı saklama işini sigorta kapsamına almalı ya da kordon kanı bankası kurmalı. Aksi takdirde özel şirketler tarafından kurulan bankada kordon kanı saklamanın maliyetini herkes karşılayamaz.'' 
     
     ÜNİVERSİTELERİN İMKANLARI 
     Türkiye'de Çukurova, Ege, İstanbul, Yeditepe ve Akdeniz üniversitelerinde kordon kanı saklama işlemlerinin yapıldığını ancak, bunun bir banka çatısı altında olmadığına dikkati çeken Prof. Dr. Tanyeli, konuşmasını şöyle sürdürdü 
     ''Üniversite hastanelerindeki bu imkandan sosyal güvencesi olmayanlar yine yararlanamıyor. Oysa, kordon kanı, günümüzün tıp imkanları sayesinde lösemi, lenfoma lenf bezi kanseri , aplastik anemiler kemik iliğinde hücre üretiminin olmaması , orak hücreli anemi, talasemi Akdeniz anemisi , nöroblastom ilkel sinir hücrelerinin kanseri , bazı bağışıklık yetmezlikleri gibi 50'ye yakın hastalık tedavisinde kullanılıyor.'' Tanyeli, maddi durumu el veren kişilerin, çocukları doğduğunda kordon kanını alıp yurt dışına gönderebildiğini ancak, bu kanın ileride gerekli olduğunda geri alınıp alınmayacağının garantisinin bulunmadığından, tüm bu işlemlerin Türkiye'de yapılmasının daha sağlıklı olacağını sözlerine ekledi. 
     
</TEXT>
</DOC>
