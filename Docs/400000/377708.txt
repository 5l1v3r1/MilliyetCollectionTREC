<DOC>
<DOCNO> 377708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sondun33.html </URL>
<DATE> 2005/09/12/ </DATE>
<TIME> 19.15 </TIME>
<AUTHOR>  </AUTHOR>
<HEADLINE>
Taliban'ın Pakistan büyükelçisi Guantanamo'dan serbest bırakıldı... 
</HEADLINE>
<TEXT>

     Afganistan’daki devrik Taliban rejiminin Pakistan büyükelçisi Molla Abdüsselam Zaif’in Guantanamo’dan serbest bırakıldığı bildirildi. 
     Afgan devlet televizyonu, ABD’nin 2001’deki hava bombardımanının ilk günlerinde Taliban’ın uluslararası alandaki sözcülüğünü de yapan Zaif’in serbest bırakıldığını duyurdu. 
     Haberde, Zaif’in Afganistan’daki Barış ve Uzlaşma Komisyonu’nun çabaları sonucunda serbest bırakıldığı belirtildi. Ancak, Zaif’in Guantanamo’dan ne zaman salıverildiği konusunda bilgi verilmedi. 
     Taliban yönetiminin çökmesinden sonra Zaif Pakistan’dan siyasi sığınma istemiş, ancak gözaltına alınarak Kandahar’daki Amerikan tesislerinde alıkonulmuştu. Ağustos 2002’de akrabaları, Zaif’in Guantanamo’da olduğunu açıklamışlardı. 
     
</TEXT>
</DOC>
