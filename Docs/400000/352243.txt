<DOC>
<DOCNO> 352243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sonsiy16.html </URL>
<DATE> 2005/06/15/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Demirel'den Ağar'a imaj tavsiyesi 
</HEADLINE>
<TEXT>

     Dokuzuncu Cumhurbaşkanı Süleyman Demirel, görüştüğü DYP Genel Başkanı Mehmet Ağar’a "imaj" ve "yarın seçim olacakmış gibi hareket etme" tavsiyelerinde bulundu. 
     Demirel, Ağar ile DYP’nin 14 Mayıs’ta yapılan 8. Olağan Büyük Kongresi’nde seçilen Genel İdare Kurulu GİK 
     üyelerini Kuleli Sokak’ta bulunan çalışma ofisinde kabul etti. 
     Ağar ve GİK üyelerine başarılar dileyen Demirel, önemli işlerin önünde kolaylıklar kadar zorluklar da bulunduğunu belirtti. Demirel, "Zafer ona talip olanlarındır. 
     Kazanacağız derseniz kazanırsınız. Önünüze çıkan ilk zorlukta galiba bu işi yapamayacağız derseniz yapamazsınız" dedi. Demirel, bir Fransız marejalin "Yenilmeyi kabul etmediğimiz için hep kazandık" dediğini anımsattı. 
     Demirel, 2002 seçimleri sonucunda bir parlamento ve hükümet meydana geldiğini, hükümetin birtakım icraatının eleştirildiğini, bu eleştirilerin sebebinin daha iyiyi aramak ve bulmak olduğunu kaydetti. 
     İktidarlar kadar muhalefetlerin de rejimin temelinde mevcut olduğunu belirten Demirel, muhalefetin iktidarın alternatifi olduğunu belirtti. Demirel, "Eğer, altarnatif yok diyorsanız o rejim işlemiyor demektir" dedi. 
     "Milletin hür iradesi çalıştığı sürece Türkiye kendisini yönetecek reçeteyi de, kadroları da bulacaktır" diyen Demirel, şöyle devam etti 
     "Bugünkü kadrolardan memnun değilse yarın kendisine lazım olan kadroları bulacaktır. Çok partili siyasi hayatta siyasi partiler iktidar olsun muhalefet olsun halkın önünde işte biz varız ülkenin yönetimine talibiz, biz bundan iyi yaparız diyen kurumlardır. Tabii ki siyasi parti kendi imajını ve kendi güvenini kendisi yapmak mecburiyetindedir. 
     Hiç bir siyasi gruba halk imaj ortaya koymamışsa talip olmaz." Seçim tartışmalarına da dolaylı olarak değinen Demirel, 1980 sonrası yapılan seçimlerde Türkiye’nin hiçbir zaman 5 
     seneyi doldurmadığına işaret etti. 
     Demirel, "Bu parlamento 5 seneyi doldurur mu 
     Bilmiyoruz. Ama doldurmazmış gibi hareket etmek lazımdır. 
     Yani yarın seçim olacakmış gibi hareket etmek lazımdır" dedi. 
     Demirel, DYP’nin büyük bir misyonu taşıdığını bildirirken, "Bu misyon tarafınızdan çok iyi anlaşılmış ve çok iyi taşınmaktadır, sizlere teşekkür ediyorum. 
     Türkiye’nin halen DYP’nin fikriyatına ihtiyacı vardır" diye konuştu. 
     Demirel, görüşmeye basının ilgisine işaret ederek, "Basının göstermiş olduğu yakın ilgiden dolayı da tebrik ediyorum. Bu önemli bir olay. Aman bunu azaltmayın. Bu ilgi demektir. Basının ilgisi demek halkın ilgisi demektir" dedi. 
     DYP Genel Başkanı Mehmet Ağar da "Yapılan 50 bin kişilik kongrenin bu ziyaretle taçlanmış olduğunu ifade ediyorum. İnancımızı daha güçlendirerek, daha kavileştirerek çok dinamik bir anlayışla hizmete talip olacağız" diye konuştu. 
     
</TEXT>
</DOC>
