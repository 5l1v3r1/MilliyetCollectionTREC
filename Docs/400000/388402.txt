<DOC>
<DOCNO> 388402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/ekonomi/aeko.html </URL>
<DATE> 2005/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'İngiliz grup 725 milyon dolar verdi, anlaşamadık' 
</HEADLINE>
<TEXT>


İstanbul Cevahir'in sahibi İbrahim Cevahir, yeni açtığı alışveriş merkezine talip olan Ortadoğulu ve Fransız yatırımcılarla görüştü. Dün de 725 milyon dolar teklif eden İngilizler'le pazarlık yaptı 

Songül Hatısaru 

Başbakan Tayyip Erdoğan'ın geçen hafta açılışını yaptığı Avrupa'nın en büyük alışveriş merkezi, Cevahir Alışveriş ve Eğlence Merkezi'nin sahibi İbrahim Cevahir'in kapısını dün İngilizler çaldı. İngiltere'de 14 çarşısı bulunan bir İngiliz grup 358 bin metrekare kapalı alana kurulu alışveriş merkezi için Cevahir'e 725 milyon dolar önerdi. Alışveriş merkezini 250 milyon dolara mal eden ancak yüksek enflasyon nedeniyle görünmeyen maliyetlerin giderlerini yükselttiğini söyleyen İbrahim Cevahir, "Gönlümden geçen fiyat 1 milyar dolar" diyor. 
Ortadoğulu bir grup ve Fransızlar da talip olmuş. Cevahir, İngilizler'le pazarlıkta henüz anlaşamamış. Ama İngilizler'in "Eğlence merkezi sizde kalsın, bize gerisini satın" önerisini fazla da yabana atmıyor. Cevahir, "Burada bütün bir satış yapmayı düşünmeyebiliriz de. 700 milyon dolarlar istihdam yönünden ülkeye faydalı olacak rakamlar. İstihdam yaratacak yeni projeler yapabiliriz bu kaynakla zaten benim çok büyük bir projem var" diyor. 
16 yılda, 5 belediye başkanı döneminde inşaası tamamlanabilen Avrupa'nın en büyük çarşısı Cevahir Alışveriş Merkezi belediye ile kat karşılığı yapıldı. Alışveriş merkezinde belediyenin de hissesi bulunuyor. 

İngilizler çarpıldı 
Başbakan neden alışveriş merkezini satmanızı istiyor. Size yeni bir proje mi öneriyor 
Bir satma, satılma olayı yok. Yalnız sayın Başbakanımız 6-7 aydır bize asılıyor. Alışveriş merkezini satın almak isteyenler geldi bize. Başbakan bunu belediyeden duydu. Beni ve belediye başkanımızı bir araya getirdi. Bana, "Burada kaç kişi istihdam olacak. Talipler varmış" dedi. Ben 5 bin kişi dedim. 
Sayın Başbakan da, "Eğer değerini bulursanız satın burayı. Burayı kim alırsa alsın bu 5 bin kişiyi istihdam etmeye mecbur. Ama siz buradan gelecek parayla 5 bin kişi daha istihdam edecek, yeni projeler yaparsınız. Ülkemizin buna ihtiyacı var. Rica ediyorum buna olumlu bakar mısınız" dedi. Ben de, "Bakarız" dedim. 

Kimler çaldı kapınızı 
Önce Fransızlar geldi. 500 milyon dolar teklif ettiler. 

Dün de İngilizler çaldı kapınızı... 
Ortadoğulu bir grup da talipti. İsim vermem doğru değil. Ortadoğulular gündemden düştü. İngilizler önde şimdi. 

İngiliz grup kim, fiyat olarak ne öneriyorlar size 
İngiliz yatırımcı grubuyla dün görüştük. 725 milyon dolar öneriyorlar. İngilizler'in bir teklifi de, "İsterseniz çarşının içindeki eğlence merkezi sizde kalsın, bunu 50 milyon dolara sayalım. 675 milyon dolar ödeyelim" şeklinde. Ben bu rakamlara yakın değilim. Milyar dolarlı rakam düşünüyorum dedim. Ama İngilizler çarpıldı. İngiliz, "Ben fazla para öneriyorum. Ama burası beni çarptı, ben böyle güzel çarşı, böyle güzel bina görmedim" diyor. 
Şimdi eğlence merkezi 50 milyon dolara bana bırakıldığı zaman buna razılığım olabilir diye düşünülebilir. Bu şekilde pazarlık şeyi var. Burada bütün bir satış yapmayı düşünmeyebiliriz de. 700 milyon dolarlar istihdam yönünden ülkeye faydalı olacak rakamlar. 

Başbakan tekliflerden haberdar mı 
Bu öneri önce belediyeye gitti. Başbakan onlardan duydu. Efendim Başbakan çok akıllı bir insan. Diyor ki, "Rakam 700 milyon dolara çıktığına göre daha değeri vardır belki. Bunu değerlendirin, değerinin altına satın demiyorum ama değerini bulursanız 5 bin kişiye daha yeni istihdam yaratırsınız" diyor. "Tatmin olursanız satın" diyor. 

'AKP'nin sosyal demokrat kanadıyım' Siz 1952'de CHP'deydiniz, 1983'te SODEP kurucusu, daha sonra ANAP'a üyeydiniz. Geçen yıl da büyük bir törenle AKP'ye katıldınız. Siyasi arayışınız bitti mi 
Tayyip Bey ile 25 yıllık tanışıklığım var. Ama o dönemler Tayyip Bey'in politikası ile benim politikam birbirine uygun değildi. Değişen ben değilim, değişen Tayyip Bey. Türkiye Cumhuriyeti'nin devrimcisi Atatürk'tür. Ekonomik devrimcimiz Özal'dır. Yenilikçi ve değişimci devrimci de Erdoğan'dır. AB için verdiği yarışı görüyorsunuz. Peki Erdoğan, Refah Partisi'ndeyken Erbakan AB'ye karşı değil miydi, 'bunlar Hıristiyan klubüdür' diye. Bu değişim olmasaydı Erdoğan dünya liderleriyle böyle dialoglar kurabilir miydi 

Siz değişmediniz mi peki 
Ben şöyle değişmedim. Tayyip Bey'in partisi AKP yine de bir sosyal demokrat parti değildir. Ama her görüşü içine alan bir partidir. Ben AK Parti'nin sosyal demokrat kesimini temsil eden birisiyim. 'Ama ciddi sosyal demokrat parti şurasıdır Cevahir, sen neden buradasın' derseniz. Öyle bir adres yok. CHP derseniz, işte Baykal sosyal demokrat mıdır Sosyal demokratlar CHP'de durup da, 'sosyal demokratım' diyorlarsa onlar yeni bir adres aramaya mecburdur. 

Kiliseli, camili merkez yapacak Yeni projeleriniz var mı 
Zeytinburnu'nda eski dericilerin olduğu yerde bir kongre merkezi inşa etmek istiyoruz. 300 bin metrekare kapalı alanlı, dünyada benzeri olmayan bir kongre merkezi. 60 salonlu. 
Sağlık kuruluşları, kilisesi, camisi olan bir kongre merkezi. Alışveriş merkezini satmasak da bu projeyi yapacağız. 'Yap-işlet-devret'le yapacağız. Belediyenin de hissesi var burada. Onlar da sıcak bakıyor. Dericilerin 90 dönüm arsası var burada, onların çözemediği bazı hususlar var. Bunları bekliyoruz, arazi sahipleriyle birlikte yapacağız. 


</TEXT>
</DOC>
