<DOC>
<DOCNO> 396528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/son/sonsiy15.html </URL>
<DATE> 2005/11/20/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
AKP İstanbul İl Başkanı Müezzinoğlu Yüzde 50'nin altına düşmeyiz... 
</HEADLINE>
<TEXT>

     AK Parti İstanbul İl Başkanı Mehmet Müezzinoğlu, ''AK Parti İstanbul'da yüzde 50'nin altına düşmeyecektir'' dedi. 
     AK Parti İstanbul İl Başkanlığı tarafından Abant'ta düzenlenen ''Değerlendirme Toplantısı'' sona erdi. 
     AK Parti İstanbul İl Başkanı Müezzinoğlu, AA muhabirine yaptığı açıklamada, toplantının verimli geçtiğini bildirdi. 
     Müezzinoğlu, şunları söyledi 
     ''Abant'ta 2 gün süren değerlendirme toplantısında, partimizin İstanbul'daki 3 yıllık çalışmaları ve geleceğe yönelik olarak nelerin yapılması gerektiği, gençlik kolları tarafından AB'ye genç bakış ve sonuç bildirgesi konuları, AB müzakereleri ve yerel yönetimlerle ilgili olarak görüşmeler yapıldı.'' AK Parti İstanbul İl Başkanlığı olarak başarılı çalışmalar yaptıklarını ifade eden Müezzinoğlu, sözlerini şöyle sürdürdü 
     ''AK Parti, Türkiye genelinde olduğu gibi İstanbul'da da istenilenin üzerinde bir çalışma sergiledi. AK Parti İstanbul İl Teşkilatı olarak yapılacak olan bir seçimde yüzde ellinin altına düşmeyecektir. Yüzde ellinin altına düşmek demek, başarısız olmak demek. AK Parti ne Türkiye genelinde ne de İstanbul'da yüzde ellinin altına düşmeyecek, daha da yükselecektir. Bunun için herkes üzerine düşen görevi en iyi şekilde yapıyor.'' 
     
</TEXT>
</DOC>
