<DOC>
<DOCNO> 362914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/guncel/gun06.html </URL>
<DATE> 2005/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Siz sorun, biz cevaplayalım 
</HEADLINE>
<TEXT>



1- Yabancı dil ağırlıklı liselere süper liselere bu sınavla mı öğrenci alınacak 
Yabancı dil ağırlıklı liseler anadolu liselerine dönüştürüldü. Bu nedenle bu okullarda OKS'de alınan puana göre tercihle öğrenci alan okullar listesi içinde yer almaktadır. 

2- Anadolu liselerinin öğretim süresi kaç yıldır 
Tercih kılavuzunda İstanbul Lisesi, Galatasaray Lisesi, Kadıköy Anadolu Lisesi 1 yıl hazırlık, 4 yıl lise olmak üzere 5 yıl olduğunu, diğer anadolu liselerinin 4 yıl hazırlık yol olduğu söylenmektedir. Ancak bir kısım anadolu lisesi yetkilileri, 1 yıl hazırlık 4 yıl lise, bir kısım anadolu liseleri 4 yıl lise olarak belirtmektedir. Yine anadolu liselerinin öğretim sürelerinin 1 yıl hazırlık 4 yıl lise olmak üzere 5 yıl olacağı söylenmektedir. Milli Eğitim Bakanlığı'nın tercihler başlamadan önce bu konuda kesin açıklama yapması velilerin daha doğru tercih yapmalarını sağlayacaktır. 

3- Fen liselerinin öğretim süresi kaç yıldır 
Resmi fen liselerinin öğretim süreleri 4 yıldır. Hazırlık sınıfı yoktur. 

4- Anadolu öğretmen liselerinin öğretim süresi kaç yıldır 
Anadolu öğretmen liselerinin öğretim süresi 4 yıldır. 

5- Anadolu liseleri, fen liseleri, anadolu öğretmen liselerinin sınıf mevcutları nedir 
Anadolu liselerinin sınıf mevcutları 30, fen liseleri ile anadolu öğretmen liselerinin sınıf mevcutları 24'tür. 

6- Zamanında bilgisayara girilmeyen veya eksik girilen tercihlerin düzeltilmesi yapılabilecek mi 
Zamanında bilgisayara girilmeyen veya eksik girilen tercihlerin düzeltilmesi için talepte bulunulamaz. Bu tür sözlü ya da yazılı talepler işleme konulamaz. Bu nedenle velilerin ve okul yönetimlerinin sürelere, tercihlere dikkat etmeleri uygun ve doğru olmaktadır. Veli ve öğrencilerin telafisi mümkün olmayan hataları yapmamalarını çok dikkatli olmalarını öneririz. 

7- Tercihlerde okul kodu olarak hangi kod kullanılacak 
Tercih edilecek okulun kodu tercih kılavuzunun anadolu liseleri, fen liseleri ve anadolu öğretmen liseleri tablolarında bulunan tercih kodu olarak belirtilmiştir. Tercihlerde bu kod kullanılacaktır. Velilerin dikkatli olmalarını öneririz. 

8- Tercihlerden kim sorumludur 
Tercihlerin yapılmasından okul yetkilisi ile veli birlikte sorumlu olacaklardır. Hem okul yetkilisinin hem de velinin dikkatli olmaları gereklidir. 

9- Kimler ikinci yerleştirmeye başvuramayacak 
a- 1. yerleştirme sonucu kesin kaydını yaptıranlar. 
b- 1. yerleştirme sonucu kesin kaydını yaptırıp daha sonra kaydını alan öğrenciler ikinci yerleştirme için tercih başvurusunda bulunamayacaklar. 

10- 1. yerleştirme sonucu açık sayıları nereden öğrenilecek 
a- İlgili okullardan. 
b- İl ve ilçe Milli Eğitim müdürlüklerinden. 
c- İnternetin sınavlar meb.gov.tr adresinden takip edilerek öğrenilecek sorumluluk veliye ait olacaktır. 

11- İkinci yerleştirmede kaç tercih yapılacaktır 
İkinci yerleştirme için 1. yerleştirmeden bağımsız olarak 8 tercih yapılabilecektir. II. yerleştirme tercihleri 27 Ağustos - 2 Eylül 2005 tarihleri arasında yine öğrencinin mezun olduğu ilköğretim okulu müdürlüğünden yapılacaktır. 

12- İkinci yerleştirmeye her okul dahil mi 
İkinci yerleştirme için, özel fen liseleri, tarım meslek liseleri, anadolu meslek liselerinin denizcilikle ilgili bölümleri tercih sistemi dışında olacaktır. 

13- İkinci yerleştirme sonucu ne zaman açıklanacak 
İkinci yerleştirme sonucu 7 Eylül 2005 günü açıklanacak. Açıklanan sonuçlar www.meb.gov.tr adresinden öğrenilebilecektir. 

14- 2. yerleştirme sonucu kesin kayıt hakkı kazanan adayların kesin kayıtları ne zaman yapılacak 
2. yerleştirme sonucu kesin kayıt hakkı kazanan adayların kesin kayıtları 8-11 Eylül 2005 tarihleri arasında yapılacaktır. 

15- 2. yerleştirme sonucunda anadolu meslek ve teknik ortaöğretim kurumlarında açık kontenjan kalması halinde açık kontenjanlar kapatılacak mı 
2. yerleştirme sonucunda anadolu meslek ve teknik ortaöğretim kurumlarında açık kontenjan kalması halinde açık kontenjanlar, ön kayıt yöntemiyle öğrenci kaydedilerek kapatılacaktır. 

16- Belirtilen özür nedeni ile belirtilen tarihler dışında yapılan başvurular işleme alınacak mı 
Belirtilen tarihler dışında yapılan başvurular işleme alınmayacak, bu konuda belirtilen özürler göz önünde bulundurulmayacak ve sorumluluk öğrenci velisine ait olacaktır. 

17- Sınavlar ile ilgili açıklamayı hangi internet adresinden alabilirim 
www.meb.gov.tr ve sınavlar.meb.gov.tr adresinden alınabilir. 
18- Yapılan hata ve eksikliklerden kimler sorumludur 
Yapılan her türlü hata ve eksikliklerden öğrenci velisi sorumlu olup her iş ve işlemi veli doğru ve eksiksiz yapmak zorundadır. 

19- 1. yerleştirme sonuçlarına itiraz edilebilir mi 
Evet 1. yerleştirme sonuçlarının yeniden değerlendirmesi sonuçların açıklanmasından itibaren en geç üç gün içinde 19 Ağustos 2005 tarihine kadar Eğitim Teknolojileri Genel Müdürlüğü'ne yazılı başvuru ile istenebilir. 

20- İkinci yerleştirmeye kimler başvurabilir 
a- 1. yerleştirme sonucunda hiçbir yere yerleştirilemeyen öğrenciler. 
b- 1. yerleştirme sonucunda bir okula yerleştirildiği halde kaydını yaptırmayanlar ikinci yerleştirme için tercih yapabilirler. 

21- Bu okulların da sınavla öğrenci almasıyla toplam kontenjan artmış olmalı 
Tabi, bu yıl İstanbul'daki Anadolu Liselerinin toplam kontenjanı 12,280 oldu örneğin. İstanbul'dan sınava giren 137,858 adaydan 12,280'i Bir Anadolu Lisesinde eğitim almaya hak kazanacak. Bu sevindirici bir durum aslında. 
22- Bu okulları tercih etmek isteyen adaylar ne yapmalılar 
Öncelikle daha önceki yıllarda Anadolu Lisesi olan okullar için puanı sınırda olan adayların bu okullara daha sıcak bakmalarını öneriyoruz. Bu okulları tercih etmeye karar veren adaylar ise onları tercih listelerinin sonuna eklemeliler. 

23- Sınav sonuçlarında iki ayrı puan türü görülüyor. TM Ağırlıklı Standart Puan ve MF Ağırlıklı Standart puan. Bu puanlar ne anlama geliyor 
MF Ağırlıklı Standart Puan, Fen Liselerini tercih etmeyi düşünen adaylar için önemli. Aday, Fen Lisesi düşünüyorsa MF Ağırlıklı Standart Puan, MF Genel Başarı Sırası ve MF İl Sırasını göz önünde bulundurarak tercih yapmalıdır. TM Ağırlıklı Standart Puan ise Anadolu Liseleri, Anadolu Öğretmen Liseleri, Anadolu meslek Liseleri, Anadolu Teknik Liseleri, Anadolu İmam Hatip Liseleri, Sosyal Bilimler Liseleri ve Diğer Bakanlıklara Bağlı Meslek Liselerini tercih etmeyi düşünen adayları ilgilendiriyor. Bu okulları tercih edecek adaylar, TM Ağırlıklı Standart Puan, TM Genel Başarı Sırası ve TM İl Sırasını göz önünde bulundurarak tercih yapmalılar. 

24- Bu yıl Anadolu Liseleri olan Yabancı Dil Ağırlıklı Liselerin Süper Liseler puanları belli değil. Eğer bu okulları tercih etmek istersek neyi dikkate alarak tercih etmeliyiz 
Daha önceki yıllarda bu okullar diploma notu ile öğrenci aldıklarından dolayı puanları belli değil. Bu okulları tercih listesine koymayı düşünen adaylar, öncelikle puanları belli olan Anadolu Liselerini yazmalılar. Anadolu Liselerinden sonra bu okulları, istek sırasına göre listelerine eklemeliler. Tercih listesinde bu yıl Anadolu Lisesi olmuş okullar, Anadolu Meslek ve Teknik Liseleri tercihlerinin önünde olmalı. 

25- Diyelim ki birinci listedeki tercihlerimize yerleştirilemedik. İkinci yerleştirmeye de başvuracağız. İkinci tercih listesini hazırlarken nelere dikkat etmeliyiz 
Birinci yerleştirme yapıldıktan sonra, sınavla öğrenci alan okulların tavan ve taban puanları da belli olacak. Yani bu okullar, son aldıkları öğrencinin puanını taban puan olarak açıklayacaklar. İkinci yerleştirmeye başvuran adaylar, aldıkları puanlarla okulların taban puanlarını karşılaştırarak yeni bir tercih listesi hazırlamalılar. 

26- Birinci listede tercih ettiğimiz okullar arasından ikinci tercih listemize de yazabilir miyiz 
Tabi, birinci listede ve ikinci listede aynı okulları tercih etme hakkınız var. Ancak puanınız birinci yerleştirmede o okullar için yeterli olmamışsa, ikinci listeye puanları sizin puanlarınıza daha yakın olan okulları tercih etmenizde yarar var. Hatta sizlere önerimiz, mutlaka ki sınavla öğrenci alan bir okula yerleşmek istiyorsanız eğer, puanınızın altında puanı olan bir-iki okulu da yazmanız yönünde olacaktır. 

27- Diyelim ki birinci tercihimizde Atatürk Fen Lisesini ve Tekirdağ Fen Lisesini tercih ettim ve Tekirdağ Fen Lisesine kayıt hakkı kazandınız. Tekirdağ Fen Lisesine kayıt yaptırmadığınız taktirde, ikinci tercih listesinde tekrar Tekirdağ Fen Lisesini yazabilir mi 
Elbette. Yerleştirildiğiniz okula kayıt yaptırmadığınız taktirde ikinci yerleştirme hakkına sahipsiniz. İkinci yerleştirme için sekiz okul tercih etme hakkınız var ve Bu tercih listesine hem İstanbul Atatürk fen Lisesini hem de Tekirdağ Fen Lisesini tekrar yazabilirsiniz. 

28- Birinci yerleştirmede Özel Fen Liselerinden herhangi birine yerleştirildiğimi varsayalım. Bu okula kayıt yaptırmadığım taktirde ikinci yerleştirmede Resmi Fen Lisesi tercih edebilir miyim 
Böyle bir hakkınız var. Ancak ikinci yerleştirmede, yukarıda da belirttiğimiz gibi bazı okul türleri ikinci yerleştirme sırasında tercih kapsamında değil. Bu okul türlerinden biri de Özel Fen Liseleri. Eğer puanınız Resmi Fen Liseleri için yeterli olmazsa tekrar Özel Fen Liselerine dönme şansınız olmuyor. 


</TEXT>
</DOC>
