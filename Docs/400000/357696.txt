<DOC>
<DOCNO> 357696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/son/sontur13.html </URL>
<DATE> 2005/07/02/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Kızdığı kaymakamın makam otomobiline çarptı 
</HEADLINE>
<TEXT>

     Mithat ÜNAL BOZYAZI Mersin , DHA 

      MERSİN’in Bozyazı İlçesi’nde, akli dengesi bozuk olduğu iddiasıyla ordudan ihraç edilen eski astsubay 30 yaşındaki Haluk Öz, sorununu anlatmak için şortla makamına gittiği Kaymakam Nusret Şahin tarafından kabul edilmeyince dehşet saçtı. Otomobiliyle Kaymakam Şahin'in makam otomobiline çarpan Öz, kaçtığı evinin çevresinde yangın çıkardı, kaya atarak yolu kapattı. Bir süre evini ablukaya alan polis, savcının talimatıyla çekildi, akli dengesi bozuk Öz hakkında herhangi bir işlem yapmadı. 
     Beyreli Mahallesi’nde tek başına oturan Haluk Öz, bir arazi sorunu olduğunu belirterek makamına gittiği Bozyazı Kaymakamı Nusret Şahin'den görüşme talebinde bulundu. Şortla görüşmeye giden Öz, ayak üstü sorunu anlatmaya çalıştığı Kaymakam Şahin’in Git sorununu emniyete anlat'' demesine sinirlendi. 
     Makamdan ayrılan Haluk Öz, otoparkta babası Mehmet Öz’e ait 33 ZD 480 plakalı otomobiliyle geri manevra yaparak Kaymakam Şahin'in 33 AA 108 plakalı makam otomobiline çarptı. Duvarla otomobil arasında sıkışan makam otomobilinde hasar meydana gelirken, kaçan Öz’ün peşine polis düştü. Evine giden yola kaya parçaları yuvarlayarak kapatan Haluk Öz, çevredeki makilik alanı da ateşe verip kendine evine kapattı. Polis, evin çevresini ablukaya alırken, olay yerine itfaiye çağrıldı. 
     
     İKNA ETMEYE ÇALIŞTILAR 
     Olay yerine gelen Bozyazı İlçe Emniyet Müdürü Ömer Faruk Kalkan, silahlı olabileceği ileri sürülen Haluk Öz’ü ikna etmeye çalıştı. Bu arada itfaiye ekipleri de Öz’ün evini de tehdit etmeye başlayan yangını söndürdü. Öz, saatlerce direnirken Emniyet Müdürü Kalkan, Kaymakam Şahin’i telefonla arayarak gelişmeler hakkında bilgilendirdi. 
     
     SAVCI DEVREYE GİRDİ 
     Bu arada konu hakkında bilgi verilen Cumhuriyet Savcılığı, Öz’ün evinin önündeki polis ablukasının kaldırılması talimatını verdi. Bunun üzerine polis evden ayrıldı. Akli dengesi bozuk olduğu gerekçesiyle cezai ehliyeti bulunmayan Öz hakkında yasal işlem yapılmadı. 
     Bozyazı Emniyet Müdürlüğü tarafından zaman zaman Adana Ruh ve Sinir Hastalıkları Hastanesi’ne tedaviye götürüldüğü anlaşılan Haluk Öz’ün kendisiyle görüşmeye şortla geldiğini belirten Kaymakam Şahin, Şortla makama geldiği için sorunun Emniyet Müdürlüğü’ne giderek anlatmasını söyledim. Sanırım buna sinirlenmiş'' dedi. 
     Haluk Öz’ün daha önce de Bozyazı Belediyesi’nde olay çıkardığı belirlendi. 
     
</TEXT>
</DOC>
