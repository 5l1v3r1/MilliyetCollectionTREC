<DOC>
<DOCNO> 387727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sontur10.html </URL>
<DATE> 2005/10/18/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
İzmir'de zorlu gece 
</HEADLINE>
<TEXT>

     İzmir'de vatandaşların bir bölümü havanın soğuk olması ve akşam saatlerinde artçı depremlerin hız kesmesi nedeniyle evlerine girerken bazıları da Fuar, Balçova, Narlıdere, Sahilevleri, Bostanlı, Karşıyaka'daki açık alanlar ve parklarda sabahladı. Araçları olanlar araçlarının içinde yatmaya çalışırken bazıları minibüslere, panelvanlara koydukları yataklarda yattı. 
     Az sayıda da olsa açık alanlarda çadır kurup, ateş yakarak ısınmaya çalışanlar da dikkat çekti. Özellikle büyük alışveriş merkezlerinin otoparkları vatandaşların sığındığı yerlerin başında geldi. 
     Bazı vatandaşların masa sandalyelerini yanında getirdiği görülürken, bazılarının da yanlarında getirdikleri dizüstü bilgisayarlarla depremi takip etmeye çalıştıkları gözlendi. Büyükşehir Belediye Başkanı Aziz Kocaoğlu da geç saatlere kadar İtfaiye Müdürlüğü bünyesinde oluşturulan kriz masasında bürokratlarıyla oturdu, gelişmeleri takip edip değerlendirme yaptı. 
     
     
     GECE ÇADIRDA GEÇTİ 

     İzmir'de meydana gelen depremler nedeniyle, Urla'da halk geceyi sokakta geçirdi. Urla'nın Bademler köyünde vatandaşlar evlerine yakın boş arazilere çadır kurdu. Havanın soğuk olması nedeniyle evlerinden getirdikleri battaniyelere sarılan Urlalılar, daha sonra ateş yakarak ısınmaya çalıştı. 
     Bademler köyünün yanısıra çevre köyler ve Urla kent merkezinde de vatandaşlar, çadırda kalmayı tercih etti. Ancak, çadırların yetersiz olmasından yakınan Urlalılar, Kızılay başta olmak üzere Valilik ve belediyelerden çadır göndermelerini istedi. 
     
     ÇADIRDA İFTAR 

     Günboyu süren sarsıntıların kesilmesinin ardından Seferihisar'da yaşam yavaş yavaş normale dönmeye başladı. Vatandaşların büyük bir kısmı evlerine giremezken bir kısmı da geceyi geçirmek için kurdukları çadırlara çekildi. 
     Camikebir Mahallesi'nde boş bir arsaya kendi çadırkentlerini oluşturan mahalle sakinleri iftarlarını kurdukları ortak masalarda yaptı. Evlerinden çıkardıkları yiyecekleri paylaşan Seferihisarlılar sarsıntılar sona erene kadar evlerine girmeyeceklerini belirtti. 
     Öte yandan Seferihisar Belediyesi'nin tüm personeli vatandaşların ihtiyaçlarını karşılamak için gece boyu mesaiye kalırken, halkın iftar vakti mağdur olmasını önlemek amacıyla aşevinde pişen yemek miktarı arttırıldı, ayrıca ilçenin spor salonu evlerinde gecelemek istemeyenler için tahsis edildi. 
     Bu arada Seferihisar'ın Sığacık Mahallesi'nde Osmanlılar'dan kalma kalenin duvarına bitişik olarak yapılmış olan polis merkezinin duvarı yıkıldı. Yıkılan duvar belediye ekiplerinin çalışması ile temizlendi. 
     
</TEXT>
</DOC>
