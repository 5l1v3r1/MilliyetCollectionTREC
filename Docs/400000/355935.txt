<DOC>
<DOCNO> 355935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/sonspo27.html </URL>
<DATE> 2005/06/27/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Samsunspor, Petkoviç ile anlaştı... 
</HEADLINE>
<TEXT>

     Samsunspor'da, transfer çalışmaları sürerken, Karadeniz ekibinin Bulgar orta alan oyuncusu Todor Yançev ve Trabzonspor ile yollarını ayıran kaleci Petkoviç ile anlaşma sağladığı bildirildi. 
     Samsunspor Kulübü Basın Sözcüsü Mazhar Başoğlu, AA muhabirine yaptığı açıklamada, transfer çalışmalarının sürdüğünü söyledi. 
     Başoğlu, yapılan çalışmalar kapsamında yerli ve yabancı oyuncu görüşmelerinin olumlu sonuçlandığını ve sezona en iyi kadroyla çıkmak istediklerini ifade ederek, şunları kaydetti 
     ''Kulübün içinde bulunduğu mali sıkıntılara rağmen takımı güçlendirmek adına çalışmalarımız devam ediyor. Yabancı oyuncu transferlerinde CSKA Sofya takımında forma giyen orta alan oyuncusu Todor Yançev ve Trabzonspor takımının kalecisi Petkoviç ile anlaştık.'' Başoğlu, geçen yıl takımdan ayrılarak Ankaragücü'ne giden Cenk ile de kesin anlaşma sağldıklarını ve bu futbolcunun takıma döndüğünü bildirdi. 
     Öte yandan alacaklarını bahane ederek dönmek istemeyen Kaies'in hesabına 35 bin dolar yatırıldığını ve bu futbolcunun 2 yıllık sözleşmesi bulunduğunu belirten Başoğlu, kendisine çalışmalara katılması çağrısında bulunulduğunu anlattı. 
     Başoğlu, Ivanov'un menajerinin ise görüşmelerde bulunmak üzere 29 Haziran Çarşamba günü Samsun'a geleceğini kaydetti. 
     Bu arada basında ''Samsun'da Celil krizi'' başlığıyla yer alan haberle ilgili yapılan açıklamada ise haberin gerçeği yansıtmadığı ve Samsunspor Kulübü'nü sıkıntıya sokma amacı taşıdığı ifade edildi. 
     Celil'in 3 yıllık sözleşmesi bulunduğu ve kalan 2 yıl da dahil olmak üzere bu futbolcunun kulüpten alacağı olmadığı belirtilen açıklamada, bu futbolcunun yönetim kurulu'na, ''Kulüple hiçbir sorunu olmadığını'' söylediği belirtildi. 
     
</TEXT>
</DOC>
