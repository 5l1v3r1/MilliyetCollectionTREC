<DOC>
<DOCNO> 365406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sonsiy04.html </URL>
<DATE> 2005/07/29/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
DYP, Erdoğan'ın harcırahını öğrenmekte ısrarlı 
</HEADLINE>
<TEXT>

     DYP, Başbakan Recep Tayyip Erdoğan’ın harcırahını öğrenmekte ısrarından vazgeçmiyor. 
     En son İngiltere’ye giden Erdoğan’ın yurt dışı gezilerinden ne kadar harcırah aldığını soran DYP Denizli Milletvekili Ümmet Kandoğan, üzerinden bir ay geçmesine karşın önergesine yanıt alamamaktan şikayetçi oldu. 
     Önergesinde, Erdoğan’dan Başbakanlığı sırasında kaç defa yurt dışına çıktığını, aldığı toplam harcırah miktarını ve kaç günü yurt dışında geçirdiğini öğrenmek isteyen Kandoğan, şöyle dedi 
     "Önergenin TBMM Başkanlığı’na sunulmasının üzerinden bir ay geçti. Ama halen cevap yok. İç Tüzüğe göre süresi içerisinde cevaplandırılması lazım. Tahmin ediyorum Meclis Başkanlığı bugün yarın bir uyarı yazısı yazar. Sayın Başbakan’ın ne kadar harcırah aldığını merak ediyoruz. 
     Öğrenmek en tabi hakkımız. Harcırahın gayri kanuni olduğunu söylemiyoruz. Ancak miktarını merak ediyoruz." 
     
</TEXT>
</DOC>
