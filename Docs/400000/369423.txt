<DOC>
<DOCNO> 369423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/magazin/amag.html </URL>
<DATE> 2005/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kumkapı'nın imajını müezzin kurtaracak 
</HEADLINE>
<TEXT>


Kumkapı Turistik Restoranlar ve Esnaflar Dayanışma Derneği'nin başkanı olan müezzin Kemal Duranoğlu, 10 yıl önce işlenen cinayetin ardından hızla müşteri kaybeden semt için kolları sıvadı 

Yaşar Çakmak 

İstanbul Kumkapı'daki Kartallar Restoran'ın sahibi ve aynı zamanda Kumkapı Tavaşi Süleymanpaşa Camii'nin 12 yıllık gönüllü müezzini Kemal Duranoğlu, Kumkapı Turistik Restoranları ve Esnafları Dayanışma Derneği'nin başkanlık görevini yürütüyor. 
Derneğin uzun süre üyeliğini yapan Duranoğlu, "Kumkapı'da 35 tane restoranımız var. Eğlencenin kalitesi yükseldi. Özel güvenliğimiz de var. Sadece ailece ya da arkadaş grubuyla değil, kadın kadına gelenler de burada eğlenebilirler. Bizde yoldan müşteri çevirme yok. Çevreye, insanlara rahatsızlık veren dükk n sahiplerini disiplin kurulumuza sevk ediyoruz. Tarım Bakanlığı'nın desteğiyle gıdalarımız sürekli denetleniyor" dedi. 

Festivale hazırlanıyor 
1995'te annesiyle yemeğe çıkan Zeynep Uludağ'ın kendisine laf atan evli ve 2 çocuk babası İsmail Kızılkaya'yı bıçaklayarak öldürmesinin ardından imajı lekelenen ve büyük oranda müşteri kaybeden Kumkapı'yı yeniden diriltmek için 9 Eylül'de bir festival düzenleyeceklerini anlatan Duranoğlu, sözlerine şöyle devam etti 
"Eminönü ve İstanbul Büyükşehir Belediyesi'yle ortak çalışarak uluslararası boyuta taşınacak 2 günlük bir festivalin hazırlıklarını sürdürüyoruz. İnsanlara Kumkapı'nın güvenli bir eğlence merkezi olduğunu göstereceğiz. Konserler, standlar ve yürüyüşlerle festivali tüm Eminönü'ne yayacağız. 24 saat yaşanabilir bir Eminönü yaratacağız." 

'İşle inancı birbirine karıştırmamak lazım' 

İçki içmediğini ve 5 vakit namazını kıldığını belirten Duranoğlu, "Bazı arkadaşlar zaman zaman gelip yaptığımız işin günah olduğunu belirten fetvalar veriyorlar. Yaptığımız işin Müslümanlıkla bağdaşmadığını söylüyorlar ama benim işim bu. İşle inancı karıştırmamak lazım. Caminin tadilat işlemlerini de gerektiğinde benim esnafım karşılıyor." 


</TEXT>
</DOC>
