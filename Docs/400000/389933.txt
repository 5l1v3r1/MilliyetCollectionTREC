<DOC>
<DOCNO> 389933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sontur36.html </URL>
<DATE> 2005/10/26/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Kuş gribinden etkilenen üreticinin prim borcuna erteleme 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, kuş gribinden etkilenen üreticilerin SSK ve Bağ-Kur prim borçlarının 6 ay süreyle erteleneceğini açıkladı. 
     Başesgioğlu, Ankara Sanayi Odası ASO Başkanı Zafer Çağlayan ile birlikte düzenlediği basın toplantısında, Çağlayan'ın, kuş gribinden etkilenen üreticilerin durumunu kendilerine mektupla ilettiğini bildirdi. 
     Bunun üzerine bazı önlemler aldıklarını belirten Başesgioğlu, kuş gribini ''doğal afet'' olarak nitelendirdiklerini ve aldıkları önlemleri buna göre oluşturduklarını kaydetti. 
     Başesgioğlu, kuş gribi hastalığından etkilenen her türlü kanatlı hayvan eti ve yumurta üreticilerinin 3 ay içinde talepte bulunmaları ve uğradığı zararı tevsik etmeleri kanıtlamaları halinde, Sosyal Sigortalar Kanunu uyarınca, mevcut prim borçları ile afetin meydana geldiği tarihten itibaren tahakkuk edecek 3 aylık prim borçlarının, 6 ay süreyle erteleneceğini bildirdi. Başesgioğlu, yine, kuş gribinden etkilenen üreticinin başvurusu halinde, Bağ-Kur prim borçlarının da 6 ay süreyle ertelenmesinin kararlaştırıldığını söyledi. 
     Prim borçları ertelenirken gecikme zammı işletilmeyeceğini vurgulayan Başesgioğlu, bu haktan yararlanmak için SSK ve Bağ-Kur il müdürlüklerine başvuran üreticilere gereken kolaylığın gösterileceğini bildirdi. 
     
     İŞÇİLERE DE ÖDENEK 
     Çalışma ve Sosyal Güvenlik Bakanı Başesgioğlu, kuş gribi nedeniyle işyerinde en az 4 hafta işini durduran veya çalışma sürelerini azaltan işverenlerin işçilerine de İşsizlik Sigortası Fonu'ndan, işsizlik ödeneğini geçmemek üzere, ''kısa çalışma ödeneği'' verileceğini belirterek, bundan faydalanmak isteyen sektör temsilcilerinin İŞKUR il müdürlüklerine başvurması gerektiğini dile getirdi. 
     Bu önlemlerin işleyişine ilişkin genelgelerin ilgili kurumlarca yayınlanacağını bildiren Başesgioğlu, bu önlemlerin, üreticilerin karşılaştıkları ekonomik sorunları aşmak için faydalı olacağına inandığını ifade etti. 
     
     ASO BAŞKANI'NIN SÖZLERİ 
     ASO Başkanı Çağlayan da ilk kuş gribi vakasının ortaya çıkmasından itibaren Başbakan Recep Tayyip Erdoğan ve hükümetin, başarılı bir kriz yönetimi ortaya koyduğunu söyledi. 
     Krizin ardından, sektörün günlük 5 milyon dolarlık cirosunun 1 milyon dolara indiğini ifade eden Çağlayan, ancak, üreticilerin mali ve yasal yükümlülüklerinin devam ettiğini belirtti. 
     Bu durumda üreticiye yardımcı olunması gerektiğini kaydeden Çağlayan, üreticilerin prim borçlarını 6 ay ertelemenin, sektörü rahatlatacağını, çalışanların da işini koruyacağını söyledi. 
     ''Burada bir sektör, hala bu konuda gerekli çabayı göstermiyor'' ifadesini kullanan Çağlayan, ''krizden önce yeni krediler vermek için üreticilerin kapısını aşındıran bankaların, krizin boyutunun nereye gideceği netleşmeden mevcut kredileri durdurduklarını'' bildirdi. 
     Bazı bankaların, üreticinin tahsil için verdiği çek ve senetleri üreticinin hesabına yatırmak yerine, üreticinin kredi borcunu kapatmak için kullandığını ifade eden Çağlayan, bankaların daha duyarlı olmasını istedi. 
     Çalışma ve Sosyal Güvenlik Bakanı Murat Başesgioğlu, konuşmaların ardından bir gazetecinin, ''ilgililerin ilkbaharda yeni bir kuş gribi salgını olabileceğini belirttiğini'' ifade ederek, ''O zaman prim ertelemenin süresi uzatılabilir mi'' şeklindeki sorusuna, ''Bu yapılan, bugünkü tedbirler. Bir yıl içinde iki şokun neticeleri, sektör ve ülkemiz için ağır olur. Ama en kötü ihtimalle kurumlarımızın bu süreyi uzatma imkanı mevcut'' yanıtını verdi. 
     
</TEXT>
</DOC>
