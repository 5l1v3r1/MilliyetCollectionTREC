<DOC>
<DOCNO> 373909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sontur41.html </URL>
<DATE> 2005/08/29/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Lisa Eder davası ertelendi 
</HEADLINE>
<TEXT>

     Alanya’da tatil yaparken öldürülen 11 yaşındaki Alman Lisa Eder ile ilgili davanın bugünkü duruşmasına, sanık Bülent Gülbay, güvenlik yetersizliği nedeniyle getirilmedi. 
     Alanya 2. Ağır Ceza Mahkemesi’nde görülen duruşmada, Gülbay’ın avukatı Hakan Göçer ve Lisa Eder’in avukatı Ayşe Ağaoğlu hazır bulundu. 
     Mahkeme Başkanı Fikret Karaçorlu’nun sanık hakkındaki iddianameyi okumasıyla başlayan duruşmada, Gülbay’ın, güvenlik gücü yetersizliği nedeniyle Ermenek Kapalı Cezaevi’nden gönderilemediği belirtildi. 
     Karaçorlu, Lisa Eder’in kesin ölüm nedenini açıklayacak İstanbul Adli Tıp Kurumu Raporu’nun da henüz mahkemeye ulaşmadığını söyledi. 
     Cumhuriyet Savcısı, sanığın tutukluluk halinin devamını talep ederken, sanık avukatı Hakan Göçer, müvekkilinin üzerine atılı suçu işlediğine ilişkin yeterli ve somut delilin bulunmadığını öne sürerek, Gülbay’ın tahliyesini talep etti. 
     Mahkeme Başkanı Karaçorlu, İstanbul Adli Tıp Kurumu’nun raporunun beklenmesine, yapılacak duruşmaya sanık Bülent Gülbay’ın getirilmesi için Ermenek Kapalı Cezaevi Müdürlüğü’ne yazı yazılmasına, yazının faksla iletilmesine ve sanığın tutukluluk halinin devamına karar verildiğini belirtti. 
     Mahkeme, duruşmanın ertelenmesine ve sanığın tutukluluk durumunun devam edip etmeyeceğinin 14 Eylül 2005 günü dosya üzerinden yeniden değerlendirilmesine karar verdi. 
     Alanya’ya bağlı Avsallar Beldesi’ndeki bir otelde ailesiyle tatil yaparken 10 Ekim 2004’te kaybolan 11 yaşındaki Lisa Eder, 11 Ekim 2004’de Alanya Kalesi’nde ölü olarak bulunmuş, Avsallar’da butik 
     işleten Bülent Gülbay, cinayetle ilgili gözaltına alınmıştı. 
     
</TEXT>
</DOC>
