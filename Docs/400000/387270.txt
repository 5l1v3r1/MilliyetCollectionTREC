<DOC>
<DOCNO> 387270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sondun21.html </URL>
<DATE> 2005/10/17/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Brüksel hava sahası gece uçuşlarına kapanıyor 
</HEADLINE>
<TEXT>

     Federal yapılı Belçika'da bölgesel hükümetler arasında uzun zamandır devam eden bir uzlaşmazlık nedeniyle Brüksel hava sahası bugünden itibaren gece uçuşlarına kapatılıyor. 
     Belçika'da Valonya, Flandr ve Brüksel bölgelerinin birer yerel hükümetiyle bir de ülke genelinde federal hükümet hizmet veriyor. Söz konusu hükümetlerin yetki ve faaliyet alanları yasalarla ve karmaşık yöntemlerle belirlenmiş bulunuyor. 
     Brüksel uluslararası havaalanının işletme ve kontrol yetkisi federal hükümetin elinde kalırken, kent üzerinde ''gürültüyle mücadele'' yetkisi Brüksel yerel hükümetine ait. 
     Brüksel hükümeti, havaalanına geceleri iniş ve kalkış yapan uçaklara önemli kısıtlamalar getirdi ve kent üzerindeki uçuş pistlerini gece saatlerinde hizmete kapattı. Mahkeme kararıyla başlatılan uygulamaya saygı gösterilmemesi halinde, havaalanı yönetimi ihlal başına 25 bin avro ceza ödeyecek. 
     Flandr hükümetiyse kendi bölgesinin hava sahasına trafik getiren uçuş pistlerinde yoğunlaşma olmasına karşı çıkarak tavır koyuyor. 
     Flandr ve Brüksel yerel hükümetleriyle federal hükümet arasında uzlaşma arayışları sürerken, bir yandan 100 bin Brüksellinin geceleri uyuyamadığı, bir yandan da uçuş pistlerindeki trafiğin değiştirilmesi halinde kaza tehlikesinin artacağı üzerinde duruluyor. 
     Brüksel bölgesinde yasal olanakları değerlendiren 100 bin kişi dava açarak kanunların uygulanmasını ve kent hava sahasının gece uçuşlarına kapatılmasını istedi. 
     Brüksel bölgesel hükümeti, son mahkeme kararları çerçevesinde bugünden itibaren her ihlal için tazminat isteme hakkına sahip olduğunu, ancak müzakereler devam ettiği için şimdilik bunu yapmayacağını, sadece ihlal sayısını tespit ettirmekle yetineceğini bildirdi. 
     Brüksel havaalanını ziyaret eden Başbakan Guy Verhofstadt, bu tür federal çekişmelerin havaalanı hizmetlerini aksattığına, Belçika'daki NATO ve AB gibi uluslararası kurumları rahatsız ettiğine dikkati çekti. 
     
</TEXT>
</DOC>
