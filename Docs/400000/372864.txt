<DOC>
<DOCNO> 372864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sontur13.html </URL>
<DATE> 2005/08/25/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Turistlere okunmuş ikona satıyorlar .. 
</HEADLINE>
<TEXT>

     Noel Baba Vakfı Yönetim Kurulu Başkanı Muammer Karabulut, ilgili bakanlıklar, Antalya Valiliği, birlik ve odalara gönderdiği yazıda, Demre İlçesi'nde bazı mağazalarda, okunduğu iddia edilen ikonolar satıldığını belirterek, önlem alınmasını istedi. 
     Karabulut, Dışişleri, İçişleri, Kültür ve Turizm bakanlıkları, Antalya Valiliği, Türkiye Seyahat Acenteleri Birliği, Rusya ile çalışan seyahat acenteleri ve Antalya Rehberler Odası'na gönderdiği yazıda, Noel Baba Ören Yeri civarındaki bazı mağazalarda, okunmuş ikona satışının yapıldığını, yabancı konukların bu yolla aldatıldığının tespit edildiğini kaydetti. 
     Karabulut, açıklamasında şu görüşlere yer verdi 
     ''Geçen yıl, Fener Rum Patrikhanesi antetli kağıda yazılı olan 'Bu ikonalar tarafımca okunmuştur' ibaresi altında imzası bulunan, sözde Demre metropoliti ile satış yapan esnaf, bu yıl da ayin ve ikonalar okunurken çekilmiş görüntüleri dükkanlarda oynatarak satış yapmaktadır. Esnafın böyle davranmasının nedeni 2-10 dolara satın adıkları ikonaları, okunmuş olduklarını söyleyerek 20-200 dolara satmasıdır. Rus turistler de büyük saygı duydukları Aziz Nikolaus'a ait bu ikonaların gerçekten okunmuş olduğuna itibar ederek yüksek fiyatlarla satın almaktadırlar. 
     Çok açıkça görüleceği gibi, kilise olarak faal olmayan ve bugün için müze ve ören yeri olarak anılan bu alanda, sanki Demre'de yapılan dini törenlerde ikonalar Fener Rum Patrikhanesi tarafından kutsanıyor ve esnaf da bunları satıyor izlenimi yaratılmaktadır.'' Bu izlenimin rehberler tarafından yaratıldığını iddia eden Karabulut, ilgili seyahat acentelerinin bu yolla yapılan satışlara itibar edilmemesi için önlem almalarını ve rehberleri uyarmalarını istedi. 
     Anayasa'nın 174. maddesine istinaden Türk Ceza Kanunu'nun ilgili maddesi gereği Türkiye'de dinsel inancın doğrudan istismar edilmesiyle ilgili muska, üfürükçülük gibi unvan ve sıfatların kullanılması ve bundan menfaat sağlanmasının yasak olduğunu belirten Karabulut, bu suçu işleyenlere 3 aydan az olmamak üzere hapis ve para cezası öngörüldüğünü kaydetti. Karabulut, açıklamasında şu görüşlere yer verdi 
     ''Fener Rum Patrikhanesi'nin ısrarla yetki kazandırmaya çalıştığı sözde metropoliti tarafından okunduğu iddiasıyla yüksek fiyatlarla Demre'de hile ile Rus turistlere satılan ikonalar da aynı kapsamda değerlendirilmelidir. Bu nedenlerle, Noel Baba Ören Yeri'nde yapılan ikona satışları, büyük rekabet ve tanıtımlarla Türkiye'ye getirilen turistleri böylesi bir kandırmacayla karşı karşıya bırakırken, yine bu alanda siyasi faaliyetleri bulunan Fener Rum Patrikhanesi'ni de meşrulaştırmaktan başka hiçbir şey ifade etmemektedir. Laik bir ülkede, turistler inançlarıyla oynanarak kandırılmamalıdır.'' 
     
     'SATIŞLARI İNCELEMEK İÇİN KOMİSYON KURULDU' 
     Demre Kaymakamlığı'na vekalet eden Kaş Kaymakamı Nurullah Çakır da, yaklaşık 2 ay önce konunun gündeme geldiğini, Antalya Valiliği'nin de Demre Kaymakamlığı'ndan iddialar konusunda inceleme yapılmasını istediğini kaydetti. 
     Bu istek üzerine Demre Kaymakamlığı'nda bir komisyon kurulduğunu belirten Çakır, ''Komisyon, satış yapıldığı iddia edilen yerlerde incelemelerde bulunmuş, ancak somut bir tespit yapılamamış'' dedi. 
     Kaymakam Çakır, iddialarla ilgili duyarlılığın devam ettiğini, ekiplerin çeşitli zamanlarda ''okunmuş ikona satışı'' yaptığı iddia edilen yerlerdeki denetimlerini sürdürdüğünü ifade etti. 
     
</TEXT>
</DOC>
