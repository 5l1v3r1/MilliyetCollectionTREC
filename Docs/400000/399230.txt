<DOC>
<DOCNO> 399230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sondun31.html </URL>
<DATE> 2005/11/30/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
İtalya'da Katolig kilisesi Müslümanlarla evlenmekten kaçının 
</HEADLINE>
<TEXT>

     Katoliklerin başka dinlere mensup kişilerle evlenmesine sıcak bakmayan yaklaşımlarıyla bilinen Roma Katolik Kilisesi, Katolikleri, farklılıklar dolayısıyla doğabilecek sorunlar nedeniyle özellikle Müslümanlarla evlenmekten kaçınmaları yönünde uyardı. 
     İtalya Katolik Piskoposlar Kurulu'nun İKPK , Roma'da düzenlenen ''Hıristiyanlar arası İlişkiler ve Dinler arası Diyalog'' konulu toplantısında yayımlanan resmi belgede, ''Aile kurma niyetindeki Katolikler ve Müslümanlardan oluşan karma çiftler, diğer çiftlere oranla daha ciddi sorunlarla uğraşmak durumunda kalacaklarının yanı sıra aradaki ciddi kültürel ve dinsel farklılardan kaynaklanacak sorunları unutmamalıdırlar'' denildi. 
     Kardinal Camillo Ruini başkanlığındaki İKPK tarafından dün kaleme alınan belgede, taraflardan birinin Katolik diğerinin Müslüman olduğu evliliklerde, ailenin bir İslam ülkesinde yaşamayı tercih etmesi durumunda Katolik tarafın haklarının garanti altına alınamama riskinin arttığı savunuldu. 
     Dindaşlarını Müslümanlarla evlilik konusunda son derece temkinli davranmaya çağıran Katolik piskoposlar, belgede, ''Geçmiş dönemlerdeki deneyimler, genel tutum itibarıyla bizleri bu tür evlilikleri tavsiye etmemeye, her halükarda bu tür evlilikleri asla özendirmemeye yöneltmektedir'' ifadesine yer verdiler. 
     Katoliklik inancı açısından, bir nikahın geçerli olabilmesi için nikahın mutlaka kilise yetkilileri tarafından kıyılması gerekiyor. 
     Karma evliliğe olumlu bakmayan Katolik kiliseleri Vatikan'dan gelen talimatlar doğrultusunda öteden beri Katoliklerin Müslümanlarla evlenmesini evliliğin geleceği açısından ''kaygı verici bir durum'' olarak yorumluyorlar. 
     Kilise yetkilileri, bu yaklaşımın doğal bir uzantısı olarak, bir Müslümanla evlenmeye kalkışan Katolik adayın nikah talebini hemen işleme koymamayı tercih ediyorlar. Bu tür bir başvuru durumunda, talimatlar doğrultusunda, Katolik aday bu tür bir evliliğin yürümeyeceği konusunda kilise yetkilileri tarafından bir süre uyarılıyor. 
     Katolik adayın uyarı süreci sonrasında da evlilik konusunda ısrarlı davranması durumunda ise nikahı kıyacak olan Kilise yetkilileri, Müslüman adayın ''doğacak çocukların vaftiz edileceği ve Katolik olarak yetiştirilecekleri'' konusunda garanti vermesini istiyorlar. 
     Müslüman tarafın bu garantiyi vermeye razı olması durumunda, karma nikahın, normal Katolik çiftlerinkinden farklı bir ritüelle kilisede kıyılması mümkün olabiliyor. 
     
</TEXT>
</DOC>
