<DOC>
<DOCNO> 358520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/siyaset/siy03.html </URL>
<DATE> 2005/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'İslam ve terör' üzerine konuşacak 
</HEADLINE>
<TEXT>


Başbakan dev isimlerin buluştuğu toplantıda, "Müslüman bir ülke olarak Türkiye'nin demokrasi tecrübesi"ni anlatacak 

SEMA EMİROĞLU Sun Valley 


Başbakan Recep Tayyip Erdoğan, bugün Hollywood'dan Wall Street'e ve Silicon Valley'e uzanan medya, eğlence ve ekonomi dünyasının dev isimlerinin buluştuğu, "ABD'nin Davos'u" olarak adlandırılan "Sun Valley" beldesindeki toplantıda onur konuğu olarak hitap edecek. 
Erdoğan, New York yatırım bankası "Allen and Company"nin sahibi Herbert Allen'in 22 yıldır her temmuzda basına kapalı olarak düzenlediği toplantıya, bu yıl katılan tek siyasi olacak. 
Yaklaşık 250 şirketin üst düzey yöneticilerinin hazır bulunacağı toplantı, dünyanın en ünlü işadamlarını Idaho eyaletinin kayak merkezi olan bu küçük dağ kasabasında bir araya getiriyor. Toplantılar gizlilik altında yapılıyor. 

Gates orada 
"Microsoft" şirketinin kurucusu Bill Gates ve "News Corp"un Başkanı Rupert Murdoch, toplantıların müdavimleri arasında bulunuyor. Geçtiğimiz yıllarda Sun Valley'e gelen ünlü isimler arasında, milyarder yatırımcı Warren Buffett, Amerikan Hazine Bakanı John W. Snow, Disney Grubu Başkanı Michael Eisner, CNN'in kurucusu Ted Turner, NBC'nin ünlü haber spikeri Tom Brokaw, ABC televizyonundan Diane Sawyer, aktris Jane Fonda ve aktör Tom Hanks hatırlarda kalanlardan. 

'İslam ve terör' 
Başbakan Erdoğan konuşmasında, Türk ekonomisinin ana hatları konusunda bilgi vererek Türkiye'ye yatırım çağrısında bulunacak. "Müslüman bir ülke olarak Türkiye'nin Demokrasi Tecrübesi" konulu konuşmasında Erdoğan, "İslam ve Demokrasi", "İslam ve Terör" konularındaki düşüncelerini açıklayacak. 
Erdoğan'ın Coca Cola, Intel, Sony, Samsung gibi şirketlerin yöneticileri ve medya imparatoru Robert Murdoch ile görüşmesi ve Amerikan PBS televizyonunun ünlü sunucusu Charlie Rose'un yöneteceği bir panele katılması da planlandı. 
Sun Valley'deki yıllık toplantılarda, ayrıca büyük pazarlıklar yapılıp anlaşmalar sonuçlandırılıyor. 


</TEXT>
</DOC>
