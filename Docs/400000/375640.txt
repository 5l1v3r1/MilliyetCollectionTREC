<DOC>
<DOCNO> 375640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/spor/aspo.html </URL>
<DATE> 2005/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Nedir bu haliniz 
</HEADLINE>
<TEXT>


Fatih Terim'in soyunma odasından içeri girer girmez, başları önde olan oyuncularına yüksek sesle, "Herkes kafasını kaldırsın. Ayağa kalksın. Ortada üzülecek bir şey yok. Mükemmel oynadınız" dediği öğrenildi 

MEHMET DEMİRCAN 


Milli Takımlar Teknik Direktörü Fatih Terim, Danimarka beraberliği sonrası adeta hayata küsen oyuncularını yeniden motive edebilmek için büyük uğraş verdi. 
Terim, soyunma odasından içeri girdiğinde başları öne doğru eğilmiş olan öğrencilerine yüksek sesle, "Nedir bu haliniz . Herkes ayağa kalksın. Üzülmeye gerek yok. Mükemmel oynadınız. Hepinizi kutluyorum. Bu maçı unutun. Hayat devam ediyor. Önümüz h l açık" dedi. 
Fatih Terim'in oyuncularını teker teker kutladığı ve "İşte futbolun adaleti olmadığı bir kez daha ortaya çıktı. Sizler iyi savaştınız. Herkes bunu gördü. Mağlup durumdan öne geçtiniz ama son dakika golü sizler kadar bizleri de yıktı. Ama unutmayın futbolda bu var. İnancınızı sakın yitirmeyin. Türk halkı sizlere inanıyor ve güveniyor. Onların inancını boşa çıkartmayın. Bu yola baş koyduk. Almanya'ya ya gideceğiz, ya gideceğiz" diyerek yardımcılarıyla birlikte takımı toparladığı öğrenildi. 

"Fotoğraf açık ve net" 
Fatih Terim, sabah yapılan antrenman öncesi yaptığı açıklamada ise "Önümüzdeki fotoğraf açık ve net. Tabela belli. Ukrayna'yı yenmemiz şart. Başka alternatifimiz de yok. Hem Ukrayna, hem de Arnavutluk'u geçmek zorundayız. Ukrayna karşısında tüm gücümüzü galibiyet için kullanacağız" dedi. 
Danimarka - Yunanistan maçını da hatırlatan tecrübeli hoca, "Danimarka'yı yenmemiz gerekirdi fakat olmadı. Yakaladığımız fırsatları gole çevirseydik, bugün bu sıkıntıyı çekmezdik. Ancak bu beraberlik Danimarka ve Yunanistan maçını etkileyecektir. İki takım da rahat olmayacak, ikisi de yenmek zorunda" diye konuştu. 

Gole bakamadı 

Milli Takım Teknik Direktörü Fatih Terim'in, Danimarka'nın ikinci golünü hissettiği ve pozisyona bakamadığı öğrenildi. Terim'in Larsen topla buluştuğu anda kaleye sırtını döndüğü ve maçı izleyen Müfit Erkasap'ın yüz ifadelerini izlediği belirtildi. Pozisyon gol olduktan sonra tecrübeli hocanın, yardımcısına, "Gol oldu değil mi " diye sorduğu, "Evet hocam, maalesef gol" yanıtını alınca yıkıldığı ifade edildi. 

'Almanya'ya mecburuz' 

Futbol Federasyonu Yönetim Kurulu üyesi ve Milli Takımlar Sorumlusu Davut Dişli, oynanan futbolun umut verdiğini söyledi. Dişli, "Fatih Terim kısa sürede yeniliklerle Ay -Yıldızlı ekibe mükemmel bir hava getirdi. Futbolda bu gibi sonuçlar var. Biz yolumuza devam ediyoruz. Kalan 2 maçı da alıp Play -Off'lara kalacağımızdan eminim. Çünkü Türk futbolu için, Türk halkı için, Türkiye için Almanya'ya mecburuz" dedi. 

Tümer Şans bizimle değildi 

Attığı nefis frikik golüyle Türkiye'yi Danimarka önünde öne geçiren Tümer, "Top ağlara gittiğinde nasıl heyecanlanlandığımı anlatamam" dedi. Tecrübeli oyuncu, "Tam birbirimize sarılıp galibiyeti kutlamaya hazırlanırken, kalemizde golü gördük. Şans bizimle değildi. Ama kalan iki maçı kazanıp ikinci olacağız. Bundan kimse şüphe etmesin" dedi. Okan Buruk ise "Oyuna girdikten sonra bütüm gücümü harcadım. Ama olmadı" diye konuştu. 

Yıldıray şoku 

Danimarka maçında sakatlanan yıldız futbolcu dünkü kontrollerden sonra takım kadrosundan çıkartıldı 

Milli Takım, Ukrayna maçının hazırlıklarına dün başladı. Teknik Direktör Fatih Terim daha önce 19.00'da yapılacağı açıklanan antrenmanı 12.00'ye alırken, Danimarka maçında sakatlanan Yıldıray Baştürk kadrodan çıkarıldı. 
Milli Takım doktoru Cengiz Dinç, Yıldıray'ın Özel Acıbadem Hastanesi'nde MR'ının çekildiğini belirtti, "Sağ diz iç yan bağlarında zorlanmaya bağlı şişlik tespit ettik. Yapılan kontrollerinde Ukrayna maçına yetişemeyeceğine karar verdik ve kadrodan çıkardık" dedi. Bu arada Fatih Tekke'nin de dün kontrol amaçlı MR'ı çekildi. Sakatlığı geçen Serhat'ın ise oynayabilecek düzeye geldiği belirtildi. Terim'in, Ukrayna önünde Okan ile Halil Altıntop'u ilk on birde düşündüğü öğrenildi. Ay - Yıldızlı ekibimiz bugün özel bir uçakla Ukrayna'ya gidecek. 

Volkan'a destek 

Fenerbahçe'nin tecrübeli file bekçisi Rüştü, takım arkadaşı Volkan'a destek verdi. Danimarka maçında yediği gollerde Volkan'ın hatası olmadığını söyleyen Rüştü, "İlk golde top, İbrahim Toraman'ın bacaklarının arasından geçti. Bir kaleci için en zor pozisyonlardan biridir. Çünkü Volkan, reflekslerini top soluna gelecek şekilde hazırlamıştı. Bu da çok doğaldı. İkinci golde de onun fazla hatası yok. Hatalı olan defans. Daha dikkatli davranıp, çoğalmaları lazımdı. Volkan'ın burnunun dibinden vurdular. Çok yazık oldu" diye konuştu. 



</TEXT>
</DOC>
