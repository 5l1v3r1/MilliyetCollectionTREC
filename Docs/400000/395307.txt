<DOC>
<DOCNO> 395307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/guncel/gun01.html </URL>
<DATE> 2005/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Jandarmaya görev sorusu 
</HEADLINE>
<TEXT>


Şemdinli Savcılığı, Jandarma'dan astsubayların aracında bulunan görev emrinin ne anlama geldiğini, görevlendirme amacının bildirilmesini ve haberleşme dökümlerini resmen istedi 

TOLGA ŞARDAN Şemdinli - GÖKÇER TAHİNCİOĞLU Ankara 

Hakk ri'nin Şemdinli ilçesindeki bombalı saldırının failleri olduğu iddia edilen jandarma istihbarat astsubaylar hakkındaki soruşturmada telefon haberleşmelerine ilişkin dökümler istendi. Şemdinli Savcılığı, Jandarma'dan, astsubayların yakalandığı araçta bulunan görev emrinin ne anlama geldiğini, görevlendirme amacının net olarak bildirilmesini istedi. 

Polis inceleyecek 
Savcı Harun Ayık, 9 Kasım'daki patlamadan 6 gün sonra, tutuklanan PKK itirafçısı Veysel Ateş'in binmeye çalıştığı, astsubaylar Ali Kaya ve Özcan İloğlu'nun da içinde bulunduğu araçta bulunan Kalaşnikovları balistik inceleme yapılması için gönderdi. Silahların, en yakın adli tıp kurumu olan Diyarbakır'daki merkez yerine Ankara'ya, Emniyet Genel Müdürlüğü'nün kriminal şubesine gönderilmesi dikkat çekti. 

Cep telefonları 
Önceki gün, görgü tanıklarının ifadesini almayı sürdüren Ayık, "Patlamadan hemen sonra itirafçı Veysel Ateş cep telefonuyla bir yeri arayarak, 'neredesiniz, paketi bıraktım' dedi" yönündeki iddialar doğrultusunda ilgili GSM firmaları ve Telekom'dan, olay saatinde yapılan telefon görüşmelerinin dökümünü istedi. 30 AK 933 plakalı araçta, astsubayların görevli olduğuna yönelik Jandarma Komutanlığı'nca verilen belgeler de bulunmuştu. Savcılık, jandarmaya resmi yazı yazarak, "görevlendirme" belgelerinin ne amaçla verildiğini sordu. 
Jandarma astsubaylarının "PKK'yla ilgili bir istihbari çalışma" olarak ifade edilen görevine ilişkin savcılık tarafından onay verildiği bilgisi yalanlandı. Bir yetkili, iddiayla ilgili şunları söyledi "İstihbari çalışma için izin almaya gerek yok. Mülki amirden onay alma yetiyor. Söylendiği gibi bomba yapımına ilişkin bir çalışma saptanmışsa, savcılığın hemen bilgilendirilmesi gerekir." Savcı Ayık, emniyetten koruma talebinde bulundu. 
Dilekçesinde, tehdit almadığını bildiren Ayık'ın yine de olası bir provokasyondan çekindiği için koruma verilmesini istediği bildirildi. Emniyet de dün Ayık'a bir koruma tahsis etti. 



</TEXT>
</DOC>
