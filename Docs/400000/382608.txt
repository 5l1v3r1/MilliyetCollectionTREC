<DOC>
<DOCNO> 382608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sonsiy22.html </URL>
<DATE> 2005/09/29/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
AKP'li Gülle'den Washington Times'taki makaleye sert tepki 
</HEADLINE>
<TEXT>

     AK Parti Genel Başkan Yardımcısı Akif Gülle, Washington Times Gazetesi’nde, "Türkiye’nin İslamcı-faşist bir yapıya dönüştürüldüğü" iddialarına yer veren makalenin, "kasıtlı, aklı selimden uzak, bir safsatadan ibaret" olduğunu ifade etti. 
     Gülle, yaptığı yazılı açıklamada, F. Gaffney imzasıyla önceki gün Washington Times Gazetesi’nde yayınlanan makalede yazılanların "tamamen bir cehalet ve hezeyan ürünü" olduğunu belirtti. 
     Entelektüel ve medeni ölçülerin içine asla sığmayan, aleni kasıt ve iftira içeren makalenin, objektiflikten uzak, düşmanca bir tavrı yansıttığını ifade eden Gülle, "Halkın çoğunluğunun oylarıyla işbasına gelmiş olan yasal ve meşru bir hükümete karşı yapılan bu akıl almaz iftiralar, edep ve hoşgörü sınırlarını aşmıştır" dedi. 
     Hiç kimsenin kişisel görüşlerini ve taraftarlığını bu tür "ahlak dışı oyunlar içine girerek kamuoyuna sunamayacağını" belirten Gülle, şunları kaydetti 
     "Türkiye, tüm dünyadaki dost ülkelerle olduğu gibi ABD ile de sorumluluk, güvenilirlik çerçevesinde ilişkilerine özen göstermektedir. Ne var ki bu özenin ve dikkatin farkında olmayan bir şahsın kaleme aldığı bu iddialar tamamen kasıtlı, aklı selimden uzak, bir safsatadan ibarettir. 
     Türkiye Cumhuriyeti’nde ekonomik ve sosyal alanda yapılan her türlü icraat, tüm dünya kamuoyunun ve uluslar arası kuruluşların gözü önünde gerçekleşmektedir. Demokrasi ve özgürlüklerin genişletilmesi konusunda tüm yapısal adımları atan, dönüşümleri sağlayan AK Parti hükümetinin ’ayrımcılık yapan ve özgürlükleri kısıtlayan’ nitelemelere hedef olması asla kabul edilemez. AK Parti hükümetini ’İslami faşizm’ ile suçlayan yazar Gaffney’nin Türkiye’de yaşayan Yahudileri sıradaki hedefmiş gibi göstermesi de akıl almaz bir iftiradır. Koskoca Osmanlı tarihi ve cumhuriyet tarihi tüm mazlumlara olduğu gibi Yahudilere de kucak açan sayısız örneklerle doludur. İddia edildiğinin aksine Türkiye medeni değerlerle barışık, çağdaş demokratik ve güçlü bir devlettir. Hiçbir belge, bilgi ve mesnede dayandırılmadan kaleme alınan bu yazı Amerikan basının itibarını zedeleyen bir örnek olmuştur. Basın ahlak ve ilkelerine sahip olduğunu düşündüğümüz ABD basınının ve kamuoyunun, bu çirkin örneği kınayacağına inancımız tamdır. Dünya barışı ve kültürler arası diyalog hedefinde işbirliği içinde olan Türkiye ve ABD’nin karşılıklı gayretleri bilinen bir gerçektir. Bu olumlu işbirliğini zedelemeyi hedef alan bu tür provokasyonları esefle kınıyoruz." 
     
</TEXT>
</DOC>
