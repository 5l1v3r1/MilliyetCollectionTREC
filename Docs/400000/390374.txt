<DOC>
<DOCNO> 390374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sondun07.html </URL>
<DATE> 2005/10/28/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
BM'nin üst düzey yetkilisi Tallavi'nden İsrail'e suçlama... 
</HEADLINE>
<TEXT>

     BM’nin üst düzey bir yetkilisi, işgal atındaki Filistin topraklarında yaşanan sosyo-ekonomik krizin ana sebebinin İsrail tarafından yapılan toprak istimlakleri, evlerin tahrip edilmesi ve doğal kaynakların aşırı sömürülmesi olduğunu söyledi. 
     Ekonomik ve mali konulara bakan BM Genel Kurulu İkinci Komitesi, işgal altında yaşayan Arap halklarının sahibi olduğu doğal kaynaklar üzerindeki egemenliklerine dair bir toplantı düzenledi. 
     Bu kapsamda İkinci Komite’ye bir rapor sunan BM Batı Asya Ekonomik ve Sosyal Komisyonu Sekreteri Mervat Tallavi, başta 1 milyondan fazla zeytin ağacının sökülmesi olmak üzere, işgal atındaki topraklarda meydana gelen tarımsal kayıpların, evlerin yıkılmasının, mal ve insanların dolaşımına yönelik kısıtlamalarının bölgede işsizlik ve fakirlik sorununu derinleştirdiğini söyledi. 
     
     DUVARIN ETKİSİ 
     Tallavi, aralarında kontrol noktaları, askeri gözlem kuleleri ve kapıların da bulunduğu sadece Batı Şeria’daki 700’den fazla fiziksel engelin yerel halkın hareket özgürlüğünü engellediğini, ticareti kesintiye uğrattığını, okul ve sağlık hizmetlerine ulaşmayı zorlaştırdığını kaydetti. 
     İsrail’in Batı Şeria’ya inşa etmeyi sürdürdüğü duvarların Filistinlilerin binlerce hektarlık zeytinliklerine erişmelerini de engellediğine dikkat çeken Tallavi, bu inşaatın daha fazla toprak istimlakine, su kaynaklarının tecrit edilmesine, yatırımların engellenmesine ve çevresel bozulmanın yanı sıra ticari faaliyetlerin radikal şekilde düşmesine de yol açtığını ifade etti. 
     
     YASADIŞI YERLEMİM YERLERİ 
     İsrail’in işgal altındaki Filistin topraklarında yasadışı bir şekilde yeni yerleşim yerleri inşa etmeyi sürdürdüğüne işaret eden Tallavi, bu bölgede 2003-2004 yılları arasında yerleşimci sayısının yüzde 6 oranında artarak 256 bine ulaştığını söyledi. 
     Tallavi, buna ek olarak, işgal altındaki Suriye toprakları olan Golan Tepeleri’nde kurulan 45 yerleşim yerinde yaklaşık 20 bin İsrailli yerleşimcinin yaşadığını ifade etti. Tallavi, bu durumun zaten doğal kaynaklara ve sosyal hizmetlere ulaşmada zorluk çeken yerel Arap nüfusunun yaşam koşullarını daha da kötüleştirdiğine işaret etti. 
     
</TEXT>
</DOC>
