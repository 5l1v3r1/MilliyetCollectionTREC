<DOC>
<DOCNO> 372739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sondun18.html </URL>
<DATE> 2005/08/25/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Gürcistan Rusya, ayrılıkçı bölgedeki terör gruplarına destek veriyor 
</HEADLINE>
<TEXT>

     Muhterem Erkul AA 

Gürcistan Ulusal Güvenlik Genel Sekreteri Gela Bejuaşvili, Türkiye ile güvenlik alanında daha fazla işbirliğine ihtiyaçları olduğunu belirtti. 
     Bejuaşvili, Gürcistan'ın uluslararası terörizmle mücadelede ABD, İngiltere ve Türkiye gibi ülkelerle birlikte hareket ettiğini, ulusal güvenlik alanında terör konusunun öncelikleri arasında yer aldığını söyledi. 
     Uluslararası terörizmle mücadelede ortak hareket etmenin önemine değinen Bejuaşvili, terörün mali kaynaklarının kesilmesi için işbirliğine ihtiyaçları olduğunu ifade etti. Bejuaşvili, terörle mücadelede yeni bir yapılanma içine girdiklerini, hazırladıkları yeni devlet güvenlik belgesinde en önemli stratejik ortaklar olarak Türkiye, Ukrayna ve ABD'nin yer aldığını kaydetti. 
     Türkiye ile güvenlik alanında daha fazla işbirliğine ihtiyaçları olduğunu ifade eden Bejuaşvili, Ankara'da üç ay önce Türk yetkililerle ciddi görüşmeler yaptığını ve iki ülke arasında yeni güvenlik yolu açtıklarını söyledi. Bejuaşvili, Gürcistan'ın NATO'ya üyeliği sürecinde Türkiye'nin büyük katkıları olduğunu, askeri eğitim, özel kuvvetlerin oluşturulması ve benzeri konulardaki yardımlardan memnuniyet duyduklarını kaydetti. 
     
     RUS ÜSLERİ 
     Gürcistan topraklarındaki Rus üslerinin boşaltılması sürecinin devam ettiğini ifade eden Bejuaşvili, üslerin yerine oluşturulması gündeme gelen karşı terörle mücadele merkezi konusunda henüz bir uzlaşma sağlanamadığını belirtti. 
     Rusya'nın oluşturulacak merkeze asker yerleştirmek istediğini, kendilerinin buna karşı çıktığını ifade eden Bejuaşvili, ''Bu konuda atılmış bir adım yok. Ancak karşı terör merkezi asla yeni bir üs olmayacak'' dedi. Bejuaşvili, Gürcistan topraklarından çıkarılan Rus askeri teçhizatının Ermenistan'a taşınmasına Azerbaycan'ın verdiği tepkiyi haklı bulduklarını, ancak bu konuda Moskova'ya baskı yapmayacaklarını, askeri teçhizatın kendi topraklarından bir an önce çıkarılmasını amaçladıklarını kaydetti. 
     Bejuaşvili, Rusya'nın, Çeçen mültecilerin yaşadığı Pankisi Geçidi'nde sürekli terör odaklarının barındığını iddia ettiğini belirterek, sözlerini şöyle sürdürdü 
     ''Rusya, bu iddialarında haklı değil. Bölge tamamen kontrolümüz altında. Ancak bu iddiaları dile getiren Moskova, ayrılıkçı bölgeler Güney Osetya ve Abhazya'da terör eyleminde bulunmak için militan yetiştiriyor.'' Avrupa Güvenlik ve İşbirliği Teşkilatı AGİT gözlemcilerinin sınırlardaki görev süresinin uzatılmasına Rusya'nın karşı çıktığını söyleyen Bejuaşvili, uluslararası gözlemcilerin yeniden görevlendirilmesi için yoğun çaba gösterdiklerini ifade etti. 
     ''Gori kentindeki patlamayı düzenleyen grubun üyelerinin sorgulamasında Rus askeri istihbaratıyla ilişkili olduklarının ortaya çıktığını'' belirten Bejuaşvili, ''Rus istihbaratının, ayrılıkçı bölgelerdeki terör gruplarına destek verdiğini'' öne sürdü. Bejuaşvili, ''Rusya'nın Güney Osetya ve Abhazya'daki hareketlerine karşı plan hazırlayacaklarını ve gerektiğinde özel operasyonlar düzenleyeceklerini'' söyledi. 
     
     ENERJİ HATLARININ GÜVENLİĞİ 
     Bejuaşvili, Gürcistan topraklarından geçen Bakü-Tiflis-Ceyhan BTC ve Bakü-Tiflis-Erzurum BTE enerji hatlarının güvenliğinin sağlanması konusunda ciddi çalışma başlattıklarını da belirtti. 
     Enerji hatlarının güvenliği için çalışacak 800 askere özel eğitim verildiğini ifade eden Bejuaşvili, İngiliz BP şirketinden bu konuda büyük destek gördüklerini söyledi. Bejuaşvili, enerji hatlarının güvenliği konusunda 5 Eylül'de Ankara'da yapılacak toplantıda alınan güvenlik önlemlerinin ayrıntılı şekilde değerlendirileceğini ifade etti. 
     Gela Bejuaşvili, eski Sovyetler Birliği döneminde zorla topraklarından çıkarılan Ahıska Türklerinin yurtlarına dönebilmesi için çalışmalarının sürdüğünü de ifade etti. 
     Avrupa Konseyi'ne verdikleri taahhütler çerçevesinde bu sürecin aşamalı olarak hayata geçirileceğini söyleyen Bejuaşvili, ancak Ahıskalıların Ahıska bölgesine yerleştirileceğine dair sözleri bulunmadığını, bu konuda hükümet olarak henüz bir karar almadıklarını kaydetti. 
     
</TEXT>
</DOC>
