<DOC>
<DOCNO> 386917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/son/soneko10.html </URL>
<DATE> 2005/10/15/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Vakıfbank'tan bayram kredisi... 
</HEADLINE>
<TEXT>

     Vakıfbank, Ramazan Bayramı öncesi ekonominin canlanmasına katkıda bulunmak için bayram kredisi verecek. 
     Vakıfbank'tan yapılan açıklamada, 17 Ekim-11 Kasım tarihleri arasında uygulanacak olan bayram kredisinin azami 4000 YTL olarak verileceği belirtildi. 
     Kredinin, ekonominin canlanmasına katkıda bulunmak, yaklaşan Bayram öncesi kamu ve özel sektör çalışanları, serbest meslek sahipleri ve emeklilerin bütçelerini sarsmadan Bayramı geçirmelerine imkan yaratmak amacıyla verileceği kaydedilerek, ticari niteliğe sahip olmayan tüm gerçek kişilerin Vakıfbank'tan 17 Ekim-11 Kasım arasında bayram kredisi kullanabilecekleri vurgulandı. 
     Açıklamaya göre, azami 4000 YTL olarak verilecek bayram kredisi için 24 ay vade fırsatı sunuluyor. Maaşlarını Vakıfbank'tan alan kişilerden, düzenli ödeme talimatı alınmak şartıyla şahsi taahhütlerine istinaden yapılacak olan kredilendirmede, maaşlarını Vakıfbank'tan almayan kişlerden bir kefil talep edilecek. Kredi için aylık yüzde 1.45 faiz oranı uygulanacak. 
     
</TEXT>
</DOC>
