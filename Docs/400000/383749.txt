<DOC>
<DOCNO> 383749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/spor/axspo02.html </URL>
<DATE> 2005/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener 'el'e uymuyor 
</HEADLINE>
<TEXT>


Başkan Aziz Yıldırım, Konya'daki tartışmalı golle ilgili ezeli rakiplerden gelen tepkiler karşısında yöneticiler, teknik heyet ve futbolculara "sus" emri verdi. Sarı - Lacivertliler, sular durulana kadar hiçbir açıklama yapmama kararı aldı 

YUSUF KOBAL 


Konyaspor deplasmanında golle sonuçlanan pozisyonda Nicolas Anelka'nın, rakip kaleciye eliyle yaptığı açık faul nedeniyle ezeli rakipler Galatasaray, Beşiktaş ve Trabzonspor'dan sert tepkiler alan Fenerbahçe sessizliğini koruyor. Başkan Aziz Yıldırım'ın maç akşamından dün öğlen saatlerine kadar yönetici arkadaşlarıyla yaptığı görüşmeler sonucunda, rakiplerle ilgili hiçbir açıklamada bulunulmamasına karar verildi. 
Başkan Yıldırım, yöneticilere konuşma yasağı getirirken, Teknik Direktör Christoph Daum ve futbolcular da konuyla ilgili olarak kesin bir dille uyarıldı. Hiçbir görüş bildirmeden gelişmeleri izleyip, duruma göre hareket etme fikrini benimseyen Sarı - Lacivertliler, sular durulana kadar bekleyecek. 
Başkanvekili ve Basın Sözcüsü Nihat Özdemir, daha önce olduğu gibi hakemler ve federasyon hakkında açıklama yapmayacaklarını söyledi. Özdemir, "Yönetim kurulu olarak bu konuda alınmış kararımız var. Açıklama yapmayı düşünmüyoruz" diye konuştu. 
Öte yandan Başkan Aziz Yıldırım'ın, Konya deplasmanına özel işleri yüzünden gidemediği bildirildi. Yıldırım'ın, deplasman maçlarına gitmeme kararının bulunmadığı vurgulandı. 

Şifre çözüyor 

Milli maç arası nedeniyle futbolcularına 3 gün izin veren Teknik Direktör Christoph Daum, şimdiden Şampiyonlar Ligi'ndeki Schalke sınavına odaklandı. Evine kapanan Alman hoca, kaleci antrenörü İmmel'in, 19 Ekim Çarşamba günü İstanbul'da konuk edecekleri Schalke ile ilgili kendisine verdiği raporun ışığında Alman ekibinin kasetlerini izlemeye başladı. Schalke maçına grubun kader sınavı gözüyle bakan Daum, Milan'dan puan koparan rakibin şifresini çözmenin yollarını arıyor. Bu arada Fenerbahçe Dergisi, Ekim ayı sayısında Daum'u göklere çıkardı. Araştırma haberde, 2 yıllık performansı analiz edilen Alman hocaya övgü yağdırıldı. 

Deniz sabırsız 

YALÇIN TÜRK 

Gençlerbirliği ile iki sezon önce devre arasında imzaladığı 1 milyon euro tazminat maddeli sözleşme nedeniyle lisansı askıya alınan Fenerbahçeli Deniz Barış, sorunun en kısa sürede çözülmesini beklediğini söyledi. Tahkim Kurulu'nun kararı yüzünden Sarı - Lacivertli takımın lig maçlarında forma giyemeyen genç futbolcu, "Ne şekilde olursa olsun konunun açıklığa kavuşmasını istiyorum. Takımdan uzak kalmak çok kötü. Dileğim, sorunun kısa süre içinde çözülmesi" ifadesini kullandı. 

Kapak yıldızı Nicolas Anelka 

Sarı - Lacivertli kulübün resmi yayın organı Fenerbahçe Dergisi, Ekim sayısında, son haftalarda müthiş çıkış yakalayan Nicolas Anelka'yı kapak yaptı. Fenerbahçe'de çok mutlu olduğunun altını çizen Fransız yıldız ilginç açıklamalarda bulundu. Tenise çok meraklı olduğunu belirten Anelka, "Tenis inanılmaz bir şekilde ilgimi çekiyor. İyi de oynarım. Uzun zamandır oynamıyorum ama tenisi çok seviyorum. Eğer futbolcu olmasaydım kendimi kesinlikle tenise adardım" dedi. Bu arada başarılı futbolcu, lige verilen aradan yararlanıp, Fransa'ya gitti. Anelka'nın burada Fransa Milli Takımı yetkilileriyle de görüşeceği öğrenildi. 

Tuncay Şanlı boş durmuyor 

Kayserispor'la Kadıköy'de oynanan lig maçında kasığından ciddi şekilde sakatlanıp, PSV ve Konya karşılaşmasında forma giyemeyen Tuncay Şanlı, en kısa sürede sahalara dönmek için büyük çaba harcıyor. Takım arkadaşları izin yaparken, Daum'un hazırladığı özel program doğrultusunda her gün Samandıra'ya giderek çalışmalarını sürdüren yıldız futbolcu formasına kavuşacağı günü iple çekiyor. Kulüp doktorlarının, milli oyuncuyu, Schalke ile 19 Ekim'de oynanacak maça yetiştirmeye çalıştıklarını bildirildi. Bu arada Zafer Biryol'un da sakatlığı sona erdi. Henüz hiç forma şansı bulamayan Zafer, yarından itibaren takımla çalışacak. 


</TEXT>
</DOC>
