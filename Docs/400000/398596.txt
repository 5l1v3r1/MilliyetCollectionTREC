<DOC>
<DOCNO> 398596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sondun31.html </URL>
<DATE> 2005/11/28/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Saddam'ın davasında duruşma 5 Aralık'a ertelendi 
</HEADLINE>
<TEXT>

     Irak'ın devrik lideri Saddam Hüseyin'in, eski üst düzey 7 yetkiliyle birlikte, 1982'deki Duceil katliamıyla ilgili olarak insanlığa karşı suç işlemekten yargılandığı davada hakim, duruşmayı 5 Aralık'a erteledi. 
     Başyargıç Rizgar Muhammed Amin, duruşmanın, öğle arasından sonra yeniden başlamasıyla, öldürülen iki savunma avukatı ile ülkeden kaçan bir avukatın yerine yenilerinin görevlendirilmesi için duruşmanın 5 Aralık'a ertelendiğini açıkladı. 
     Başyargıcın duruşmanın ertelenmesi kararını açıklamasından sonra savunma avukatları, davaya hazırlanmak için daha fazla zamana ihtiyaçları olduğunu belirterek itiraz ettiler. İtiraz üzerine duruşmaya 10 dakika ara veren yargıç, bir sonraki duruşmanın, 5 Aralık'ta görülmesi kararını yineledi. 
     Savunma avukatları, davaya hazırlanmak için daha fazla zaman verilmesi için mahkemeden duruşmanın 3 ay ertelenmesini talep etmişlerdi. 
     Davanın sanıklarından eski Devlet Başkan Yardımcısı Taha Yasin Ramazan, iki avukatının öldürülmesi ve yaralanan avukatının da aldığı tehditler üzerine ülkeden kaçmasından sonra mahkemenin tayin ettiği avukatı reddetmişti. 
     Duruşmada, sanıklardan Saddam Hüseyin'in üvey kardeşi Barzan İbrahim de kendisine kanser teşhisi konmasından sonra gerekli tıbbi tedaviyi alamadığından şikayet etti. Saddam Hüseyin de 19 Ekim'de davanın başladığı duruşmadan bu yana yargıca 3 ya da 4 not gönderdiğini, ancak bir yanıt alamadığını söyledi. Yargıç ise notlardan haberi olmadığını söyledi. 
     
     İLK TANIK İFADELERİ 

     Irak'ta kurulan özel mahkemede eski lider hakkında ilk olarak, 1982 yılında 140'dan fazla Şii'nin öldürüldüğü Duceil kasabası katliamıyla ilgili açılan davanın 19 Ekim'de yapılan ilk duruşmasından 40 gün sonra yapılan ve yaklaşık 3 saat süren ikinci duruşmasında, bir tanığın kanserden ölümünden önce alınan ifadesinin video görüntüleri yayımlandı. 
     Savunma avukatlarının duruşmanın 3 ay ertelenmesi talebinin reddedilmesinden sonra mahkemede eski istihbarat yetkilisi Vedah İsmail el Şeyh'in, geçen ay sonunda kanserden ölümünden kısa süre önce hastanede alınan ifadesinin video görüntüleri gösterildi. Başyargıç, sessiz video görüntüleri yayımlanırken, tanığın resmi ifadesini okudu. 
     Okunan ifadeye göre, El Şeyh, Duceil'de Saddam Hüseyin'e suikast girişiminde bulunulmasından sonra yaklaşık 400 kişinin tutuklandığı bildirdi. 
     Saddam Hüseyin'e saldırı girişiminde bulunanlar arasında sadece 7 ila 12 kişinin bulunduğunu tahmin etmesine rağmen neden bu kadar kişinin tutuklandığını bilmediğini ifade eden El Şeyh, emirleri doğrudan, sanıklardan dönemin istihbarat başkanı Barzan İbrahim'in verdiğini söyledi. 
     
     SADDAM YARGIÇLA TARTIŞTI 

     Hakkındaki davanın 19 Ekim'de başlamasında sonra 40 gün aradan sonra yapılan ikinci duruşmaya, diğer 7 sanığın arkasından gelen Saddam Hüseyin, salona biraz geç kalmasından ötürü de başyargıçla tartıştı. 
     Saddam, salona yaklaşık 8 dakika gecikmesinin nedeninin, asansörün arızalanması ve zincirlerle kelepçelerin elinde Kur'an-ı Kerim ile birlikte 4 kat merdiven çıkmasını zorlaştırması olduğunu söyledi. 
     Yargıcın polise bunun tekrarlamamasını söyleyeceğini ifade etmesi üzerine Saddam, "Onlara söylemenizi değil, emretmenizi istiyorum. Siz bir Iraklısınız, onlar işgalci ve zaptediciler" dedi. 
     Saddam ayrıca, mahkeme salonuna yabancı muhafızlar eşliğinde getirilmekten şikayetçi oldu ve muhafızların belgeleri ve dolmakalemini alıp götürdüğünü söyledi. 
     Irak'ın devrik liderinin yargıca, "Neden ihtiyacım olan dolmakalemimle belgelerime el koyuyorsunuz Kendimi nasıl savunacağım " diye sorması üzerine davanın televizyondan yayımlanan görüntüleri kesildi. 
     Duruşmanın görüntüleri, bir Amerikan şirketi tarafından, yetkililerin yayınlanmasını uygun görmedikleri görüntüleri durdurabilmelerini sağlamak için yaklaşık 30 dakika gecikmeli olarak yayımlanıyor. 
     ABD'nin ve Katar'ın eski adalet bakanları Ramsey Clark ile Necib El Nueymi'nin danışman olarak Saddam'ın avukat ekibine katılmasına izin verildiği davanın bugünkü duruşmasının başında ayrıca, öldürülen iki avukat için saygı duruşunda bulunuldu. 
     Bu arada, mahkeme salonunun bulunduğu Yeşil Bölge'ye duruşmanın başlamasından kısa süre önce havan topu mermisi düşmesi, 19 Ekim'de başlamasından bu yana iki avukatın öldürüldüğü davayla ilgili güvenlik kaygılarını artırdı. 
     Irak polisi dün de ülkenin kuzeyindeki Kerkük kentinde, davanın sorgu hakimi Raad Cuhi'ye suikast düzenlemeyi planlayan 8 Sünninin tutuklandığını açıklamıştı. 
     Saddam Hüseyin, ilk duruşmada ABD tarafından kurulan mahkemenin meşruluğunu sorgulayarak mahkemeyi tanımadığını söylemişti. Avukatlar da devrik lidere konuşma fırsatı verilirse aynı tavrı sürdüreceğini kaydediyor. 
     İlk duruşma öncesi insan hakları örgütleri, mahkemenin bağımsızlığı ve uluslararası standartlara uygunluğuna ilişkin kaygılarını dile getirmişti. 
     Uluslararası Af Örgütü'nün bu yıl başında yayımladığı bir raporda, Irak Özel Mahkemesi'nin statüsünün, uluslararası hukuka uymadığı ifade edilmişti. 
     İnsan hakları grupları, Irak'ta ABD işgali sürdüğü sırada kurulan mahkemenin meşruluğuna ilişkin endişelerini dile getirmiş, yargılamanın adil olduğu konusunda kuşku bulunmaması gerektiğini vurgulamıştı. 
     Irak'ın devrik liderinin, yargılanmaya başladığı ve sonuca en hızlı varılabileceği düşünülen 1982 Duceil katliamı davasında suçlu bulunması durumunda idam cezasına çarptırılabileceği ve alacağı cezanın, mahkemenin kurallarına göre bütün temyiz sürecinin tüketilmesinin ardından 30 gün içinde infaz edilebileceği kaydediliyor. Bunun da Saddam Hüseyin'in, aralarında soykırımın da bulunduğu diğer suçlardan yargılanmadan idam edilmesi olasılığını artırdığı belirtiliyor. 
     
</TEXT>
</DOC>
