<DOC>
<DOCNO> 375204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sontur59.html </URL>
<DATE> 2005/09/02/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
İstanbul'da yabancı uyruklu 83 kaçak yakalandı.... 
</HEADLINE>
<TEXT>

     İstanbul’da, yasadışı yollardan Türkiye’ye geldikleri ve Avrupa ülkelerine gitmek istedikleri belirlenen yabancı uyruklu 83 kişi yakalandı. 
     AA muhabirinin aldığı bilgiye göre, Pendik’te bir binanın bodrumunda yabancı uyruklu kaçakların bulunduğu yönündeki ihbarı değerlendiren polis, operasyon düzenledi. 
     Yabancılar Şube Müdürlüğü ve Pendik İlçe Emniyet Müdürlüğü ekipleri tarafından Kavakpınar Mahallesi’ndeki bir binanın bodrum katına yapılan operasyonda, Pakistan uyruklu 83 kişi yakalandı. 
     Pasaportsuz oldukları belirlenen bu kişilerin, yasadışı yollarla Türkiye’ye giriş yaptıkları ve Avrupa ülkelerine gitmek istedikleri öğrenildi. 
     Bu kişileri Avrupa ülkelerine gönderme karşılığında 4’er bin dolar aldıkları ileri sürülen 2 zanlının da arandığı bildirildi. 
     Yabancılar Şube Müdürlüğü’ndeki işlemleri süren 83 kişinin sınırdışı edileceği kaydedildi. 
     
</TEXT>
</DOC>
