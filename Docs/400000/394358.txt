<DOC>
<DOCNO> 394358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/son/soneko06.html </URL>
<DATE> 2005/11/12/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Pakistan'a 50 bin ton un yardımı... 
</HEADLINE>
<TEXT>

     Toprak Mahsulleri Ofisi TMO Genel Müdürü İsmail Kemaloğlu, Pakistan'da yaşanan depremin yaralarının sarılmasında herkese görev düştüğünü belirterek, bu amaçla buğday takası yöntemi ile sanayicilerden alınan 50 bin ton unun, denizyoluyla gönderileceğini bildirdi. 
     İsmail Kemaloğlu, Adana'nın Ceyhan İlçesi'ndeki Toros Gübre Limanı'nda, Türk bandıralı ''Sapanca'' gemisine yapılan yükleme çalışmalarını yerinde inceleyerek yetkililerden bilgi aldı. 
     Pakistan'a yardım amacıyla hükümetin görevlendirmesiyle 70 bin ton buğday takas ederek 26 firmadan toplam 50 bin ton un temin edildiğini ifade eden Kemaloğlu, 15 bin tondan oluşan ilk partinin bu akşam yola çıkacağını ve Aralık ayı başlarında Karaçi Limanı'nda yetkililere teslim edileceğini kaydetti. 
     Kemaloğlu, 25 kiloluk paketlerden oluşan unların toplamda 2 milyon torba ettiğini, bunun da 2 milyon Pakistanlının yaklaşık iki haftalık ihtiyacını karşılayacağını söyledi. 
     Kemaloğlu, gelecek hafta da İzmir'den, 13 bin ton unun gemiye yüklenerek bu ülkeye gönderileceğini ifade ederek, şöyle devam etti 
     ''Pakistanlı kardeşlerimize böyle acı bir günde yardım etmek hepimizin görevidir. Üstlendiğimiz görevi en kısa sürede tamamlayacağız. Ayrıca, Tekirdağ'daki limandan da 16 bin ton un göndereceğiz.'' 
     
     UNLARI ULUSLARARASI GÖZETMENLER ANALİZ ETTİ 
     Pakistan'daki dağıtımın, Türk Kızılayının koordinasyonunda gerçekleştirileceğini belirten Kemaloğlu, ayrıca, İzmir Limanı'ndan hareket edecek geminin Adana'daki limana uğrayarak 6 bin ton un ve Türkiye Şeker Fabrikaları'nca temin edilen 250 ton şekeri de yükleyeceğini kaydetti. 
     Unların uluslararası gözetmen firmalar tarafından analiz edildiğini belirten Kemaloğlu, Adana'da kalite açısından istenilen standartlara uygun olmadığı saptanan 3 kamyon unun yüklemesinin yapılmadığını da sözlerine ekledi. 
     
</TEXT>
</DOC>
