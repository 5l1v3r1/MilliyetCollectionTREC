<DOC>
<DOCNO> 392986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/yasam/yas12.html </URL>
<DATE> 2005/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Dirilen ölü, imamı korkuttu 
</HEADLINE>
<TEXT>


ŞAHİN ÖZER Adana DHA 

Ceyhan'ın Doruk beldesinde kalp krizinden ölen Adem Yıldırım 45 , cenaze namazı öncesi yıkanırken canlanınca, imam Ahmet Külçür'ü korkuttu. 
Bayramın son günü kalp krizi geçiren ve Ceyhan Devlet Hastanesi'ne kaldırılan Yıldırım'ın öldüğüne karar verildi. Bunun üzerine toprağa verilmek üzere yeniden beldeye getirildi. 
Yıldırım, cenaze namazı öncesi, belediyenin yıkama aracına alındı. Ancak Külçür'ün yıkadığı Yıldırım, vücuduna dökülen sıcak su nedeniyle aniden hareketlendi. Yine hastaneye kaldırılan Yıldırım'ın yolda duran kalbini elektroşokla çalıştırma çabaları sonuçsuz kaldı. Yıldırım önceki gün toprağa verildi. 

Yalnız yıkayamadı 
Bugüne kadar yüzlerce kişiyi yıkayıp defnettiğini söyleyen 20 yıllık imam Külçür, "Böyle bir şey ilk kez başıma geldi. Çok heyecanlandım. Psikolojim bozuldu. İkinci defa yıkarken yanıma akrabalarından birini aldım" dedi. 
Duran kalbin kendiliğinden yeniden çalışmasının çok nadir bir olay olduğunu söyleyen Çukurova Üniversitesi Tıp Fakültesi Öğretim Üyesi Prof. Dr. Mustafa Demirtaş, bu sürede beyin öldüğü için solunumun da olmayacağını ve kalbin bir süre sonra yeniden duracağını kaydetti. 



</TEXT>
</DOC>
