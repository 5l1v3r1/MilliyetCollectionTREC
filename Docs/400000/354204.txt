<DOC>
<DOCNO> 354204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/ekonomi/eko04.html </URL>
<DATE> 2005/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Asya Tur hisseleri Metro'ya satıldı 
</HEADLINE>
<TEXT>


Asya Tur'un hisseleri Metro Travel'a satıldı. Asya Tur yetkilileri 'Ortak olduk' derken, turizm çevrelerinde tüm hisselerin satılmış olabileceği konuşuluyor 

Dilek Taş 

İç turizmde en büyük seyahat acentalarından biri olan Asya Tur'un hisselerinin bir bölümü Metro Travel'a satıldı. Asya Tur'da yaşanan finansal sorunların ardından Metro Travel ile bir süredir devam eden görüşmelerin hisselerin bir bölümünün devredilmesi ile sonuçlandığı öğrenildi. İnternette yayınlanan turizmgazetesi.com sitesinin haberi üzerine Asya Tur ve Metro Travel açıklama yapmaktan kaçınırken Asya Tur'dan bir yetkili hisselerinin tamamının satışının söz konusu olmadığını, Metro Travel ile ortaklık yapıldığını bildirdi. Bu arada turizm çevrelerinde ise hisselerin tamamının Metro Travel'a devredilmiş olabileceği konuşuluyor. 
Bir süredir operasyonlarını artıran Metro Travel'ın ile bu satın alma ile turizm pazarında daha da büyümeyi hedeflediği öğrenildi. 
Asya Tur'da yaşanan sorunların ise şirketin ortağı olan Haldun ve İbrahim Bezci kardeşlerin iş hayatında yollarını ayırmaları ile sonuçlandığı belirtildi. İbrahim Bezci, Olimpia Tur adında bir tur şirketi ile turizmde faaliyetlerine devam edecek. Haldun Bezci'nin ise THS Turizm Hizmetleri Servisi adında yeni bir şirket kurduğu, faaliyetlerine bu şirket ve geçen yıl satın aldığı Miltur ile devam edeceği bildirildi. 
Asya Tur, 42 yıl önce Ahmet Tevfik Bezci tarafından, aynen hisselerini satın alan Metro Travel gibi, bir otobüs şirketi olarak kuruldu. 1979'dan bu yana faaliyetlerine birinci sınıf seyahat acentası olarak devam eden Asya Tur'un 8 ofis ve 70 satış acentası bulunuyor. 


</TEXT>
</DOC>
