<DOC>
<DOCNO> 381836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sondun10.html </URL>
<DATE> 2005/09/27/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
İşkenceci kadın asker, suçlu bulundu 
</HEADLINE>
<TEXT>

     Amerikan askeri mahkemesi, işkenceci kadın asker Lynndie R. England’ı kendisine yöneltilen 7 suçlamanın 6’sından suçlu buldu. 
     Ebu Garib cezaevindeki insanlık dışı işkencelerin sembol ismi haline gelen 22 yaşındaki England hakkındaki karar, Texas’taki Fort Hood kışlasında bulunan askeri mahkemede verildi. Mahkeme 2 saatlik bir değerlendirmeden sonra, er England’ı kendisine yöneltilen 7 suçlamanın 6’sından suçlu buldu. 
     England’ın suçlu bulunduğu ithamlar arasında 4 kötü muamele, 1 komplo, 1 ahlaka aykırı hareket bulunuyor. England komplo kurduğuna dair bir suçlamadan ise beraat etti. 
     Mahkemede, er England’ın öğrenme güçlüğü ve depresyonlarla dolu geçmişinden bahseden avukatı Jonathan Crisp, tek suçunun sevgilisi Charles Graner’i takip etmek ve Graner’in isteklerini yerine getirmek olduğunu ileri sürdü. 
     Graner, yargılanarak suçlu bulunmuş ve 10 yıl hapisle cezalandırılmıştı. England’ın da 10 yıl hapis cezasına çarptırılabileceği belirtiliyor. 
     İşkenceyi belgeleyen ve basında yer alan fotoğraflarda, soyunmaya zorlanan Iraklı çıplak erkek mahkumlarla poz verirken görülen England, uluslararası bir skandala dönüşen Ebu Garib’teki yüz kızartıcı işkencelerin poster kızı haline gelmişti. 
     İnsan hakları örgütleri, Ebu Garib cezaevindeki skandaldan sadece bir-iki erin sorumlu tutularak cezalandırılmasının yetersiz olduğuna ve cezaevinden sorumlu askeri yetkili ve subayların gereğince sorumlu tutulmadıklarına dikkat çekiyor. İşkence ve kötü muameleyle ilgili olarak 10’dan fazla subay hakkında kınama ve idari cezalar verilmesine rağmen bunlardan hiçbirinin askeri mahkemede yargılanmadığına işaret ediliyor. 
     
</TEXT>
</DOC>
