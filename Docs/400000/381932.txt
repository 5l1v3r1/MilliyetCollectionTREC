<DOC>
<DOCNO> 381932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sonsiy10.html </URL>
<DATE> 2005/09/27/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Fransa Senatosu heyeti TBMM'de "3 Ekim kaçınılmaz bir tarih" 
</HEADLINE>
<TEXT>

     Fransa Senatosu AB Delegasyonu Başkanı Hubert Haenel, 3 Ekim’de Türkiye ile AB müzakerelerinin başlaması gerektiğini belirterek, "Bu kaçınılmaz bir tarih. Bu sadece sizin için değil, bizim içinde önemli" dedi. 
     TBMM Başkanı Bülent Arınç, Fransa Senatosu AB Delegasyonu Başkanı Hubert Haenel ve beraberindeki heyeti kabul etti. 
     Arınç, kabulde yaptığı konuşmada, daha önce Fransa Meclis Başkanı’nın da Türkiye’yi ziyaret ettiğini hatırlatarak, bu ziyaretten duyduğu memnuniyeti dile getirdi. Fransa Senatosu Başkanı Christian Poncelet’in, Haenel aracılığıyla kendisine bir davet mektubu gönderdiğini belirten Arınç, en kısa sürede daveti yerine getirmek istediğini söyledi. 
     Bülent Arınç, AB ile müzakerelerin başlamasına ve Müzakere Çerçeve Belgesi’nin açıklanmasına az bir zaman kala bu düzey ziyaretlerinin önemine işaret etti. 
     
     "3 EKİM KAÇINILMAZ BİR TARİH" 
     Haenel de yaptığı konuşmada, Türkiye’ye ikinci ziyaretini gerçekleştirdiğini belirterek, ilk ziyaretinden sonra hazırladığı raporu Fransa Senatosu’na sunduğunu söyledi. Çizgilerinde bir değişiklik olmadığını ifade eden Haenel, "Türkiye’ye hala elimizi uzatmak istiyoruz" diye konuştu. 
     Bu yüzden Senato Başkanı’nın davetini getirdiklerini kaydeden Haenel, "Aramızdaki ilişkilerin daha da sıkı olması gerekiyor, birbirimizi daha iyi tanımalıyız. 3 Ekim’de müzakereler başlamalı, bu kaçınılmaz bir tarih. Bu, sadece sizin için değil, bizim içinde önemli" dedi. 
     Haenel, Türkiye’deki görüşmelerden aldıkları mesajları doğrudan Paris’e ileteceklerini ifade ederek, "Cumhurbaşkanımızın düşünceleri aynı doğrultuda, bir yanlış anlaşılma olmasın" diye konuştu. 
     Bir gazetecinin, "Fransa, imtiyazlı ortaklık gibi önerilerle Türkiye’nin AB üyeliğini engellemeye çalışıyor. Fransa’nın çizgisi ne 
     Türk halkı bunu anlamak istiyor." sorusunu Haenel, şöyle yanıtladı 
     " İmtiyazlı ortaklık ifadesini, Sayın Cumhurbaşkanımız Jacques Chirac kesinlikle kullanmamıştır. İmtiyazlı ortaklık ifadesi, Sayın Angela Merkel ve Fransa’daki bazı politikacıların kullandığı bir ifadedir. Fransa’da 2007 yılında seçimler yapılacak. Bazı politikacılar ister istemez, Türkiye’yi iç politika malzemesi yapıyor ama Fransa’nın çizgisi değişmedi." 
     
     ERMENİ İDDİALARI 
     TBMM Başkanı Arınç da bir gazetecinin Ermeni iddialarının araştırılması için ortak komisyon kurulması önerisine Ermenistan’dan olumlu cevap geldiği yolundaki haberlerin hatırlatılması üzerine, açıklamalarının yanlış anlaşıldığını ifade ederek, kendisinin bu yönde bir açıklama yapmadığını, sadece Meclis’te ve hükümetin yaptığı çalışmaları dile getirdiğini söyledi. 
     
</TEXT>
</DOC>
