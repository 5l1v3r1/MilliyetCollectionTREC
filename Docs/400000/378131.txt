<DOC>
<DOCNO> 378131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sonspo23.html </URL>
<DATE> 2005/09/13/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Diyarbakırspor Bizi bu ligden çeksinler veya çekilelim... 
</HEADLINE>
<TEXT>

     Diyarbakırspor Kulüp Başkanı Abdullah Akyıl, ''Bizi bu ligden çeksinler veya çekilelim'' dedi. 
     Akyıl, kulüp binasında düzenlediği basın toplantısında, ligin henüz başındayken Diyarbakırspor'a haksızlık yapıldığını ve hakemlerin kötü yönetimlerinden endişe duyduklarını söyledi. 
     Puanlarının gasp edilerek çalındığını ifade eden Akyıl, şunları söyledi 
     ''Bu kötü gidişe ve haksız saldırılara 'dur' diyoruz. Spor kamuoyu bilsin ki bizler hakkımızı arayacak güçteyiz. Ligin ilk 5 haftasında aleyhimize verilen kararlardan sonra Diyarbakırspor kamuoyunda 'Diyarbakırspor'un ipi çekilmiştir' izlenimi yaratılmıştır. Camiamız da tedirgin oluşmuştur. Halkımızın sabrı taşmak üzeredir. Maçlarımızı katleden hakemlere inanılmaz derecede yüksek notlar verilip üstüne üstlük MHK Başkanı da göğsünü gere gere 'izledim' diyorsa, o zaman bizi bu ligden çeksinler veya çekilelim. Herkes şapkasını önüne koyup hesaplarını iyi yapsın. Diyarbakırspor halkın takımıdır. Halkı da kimse karşısına almasın, tekrar edilmesi durumunda bu halkın önünde kimse duramaz.'' Akyıl, futbolda yenilgi veya galibiyetin olağan olduğunu, ancak oynanan 4 maçta da hakem hatalarının olduğunu ifade ederek, ''Tepkimiz hakemleredir. Tabi ki bizim de hatalarımız olmuştur. Teknik kadronun da yanlışları vardır. Biz üzerimize düşeni yapacağız. Bu takıma prim veriliyorsa gerektiğinde futbolculara ceza da verilecektir'' dedi. 
     
     ''SADECE SAHADA TOP OYNANMIYOR'' 
     Her şeye karşın karamsar olmadıklarını, Diyarbakırspor'un iyi bir takım olduğunu ve iyi bir kadro oluşturduklarını anlatan Akyıl, sözlerini şöyle sürdürdü 
     ''Bu takım kesinlikle birinci ligde kalacaktır. Camiamızın bundan şüphesi olmasın. Sadece sahada top oynanmıyor. Saha dışında da oynanıyor. Biz bu oyunlara gelmek istemiyoruz. Bu oyunları da kabul etmiyoruz. Oyunsa, oyun sahada oynanır. Hakkımızı her yerde arayacağız. Her ortamda da mücadelesini vereceğiz. Önümüzde Konyaspor maçı var. Herkesi sağduyulu olmaya çağırıyoruz. 'Bu da bize verilen krediden dolayıdır. Ama biz de sessiz kalmayacağız. Bir daha bu tür hakem hataları olursa çıkacak olaylardan biz sorumlu değiliz.'' Akyıl, son 3 maçlarının tekrar izlenmesi gerektiğini, yapılan hataların neticeyi etkileyen hatalar olduğunu belirterek, hakem neticeyi çok ciddi anlamda etkileyecek hata yapıyorsa, bunun sorgulanması gerektiğini kaydetti. 
     Diyarbakırspor'un, çok centilmen ve misafirperver olduğunu tüm Türkiye'ye ilan ettiklerini, bundan da ödün vermeyeceklerini ifade eden Akyıl, ''Lütfen bizim moralimizi bozmasınlar. Bizi destekleyen camiaya karşı zor duruma sokmasınlar. Herkes Kayserispor maçında taraftarımızın sağduyusuna tanık oldu. Taraflarımıza teşekkür ediyorum'' diye konuştu. 
     Akyıl, ''Futbolun sarı kartı peşinde değiliz, ancak neticeyi etkileyecek goller ve penaltılar verilmediğinde bunda iyi niyet olmadığını kamuoyunun dikkatini çekmek istiyorum. Maçları tekrar izlesinler ne demek istediğimizi anlarlar'' dedi. 
     
</TEXT>
</DOC>
