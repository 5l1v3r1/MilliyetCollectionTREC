<DOC>
<DOCNO> 393028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sondun29.html </URL>
<DATE> 2005/11/08/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
AB, Esad'ı zirveye davet etti 
</HEADLINE>
<TEXT>

     Avrupa Birliği'nin Suriye Devlet Başkanı Beşşar Esad'ı AB-Akdeniz zirvesine davet ettiği ileri sürüldü. 
     Suriye Dışişleri Bakanlığı'ndan bir yetkili, Esad'ın, 27-28 Kasım'daki zirve için 26 Eylül'de kendisine yapılan davete karşılık olarak, AB Dönem Başkanı İngiltere'nin Başbakanı Tony Blair'e dün mektup görderdiğini söyledi. 
     Adının açıklanmasını istemeyen yetkiliye göre Esad, mektubunda Blair'e, zirveye katılamayacak olması nedeniyle üzüntü duyduğunu, yerine Dışişleri Bakanı Faruk El Şara'yı göndereceğini bildirdi. 
     İngiltere Dışişleri Bakanı Jack Straw ise dün Brüksel'deki AB dışişleri bakanları toplantısından sonra yaptığı açıklamada, AB'nin, zirveye Esad'ın yerine El Şara'yı davet ettiğini söylemişti. 
     AB'nin Esad'ı davet etmemesi, Suriye'nin Lübnan'ın eski Başbakanı Refik Hariri suikastıyla ilgisi olduğu iddiaları nedeniyle, Suriye liderinin dışlandığı şeklinde yorumlanmıştı. 
     
</TEXT>
</DOC>
