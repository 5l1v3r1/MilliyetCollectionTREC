<DOC>
<DOCNO> 394499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/son/sondun06.html </URL>
<DATE> 2005/11/13/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Gizli kalan ikinci Kardak krizi 
</HEADLINE>
<TEXT>

     Sofia ANGELİDİS ATİNA, DHA 
     

      Yunanistan'ın önde gelen gazetelerinden Ta Nea, Ocak 1996’da Yunanistan ile Türkiye’yi savaşın eşiğine getiren Kardak krizinden yaklaşık 4 ay sonra ikinci bir Kardak krizi daha yaşandığını yazdı. 
     Gizli kalmış bir belgeyi ve olay günü görev yapan askerlerin ifadelerini yayınlayan gazete, Yunan ve Türk jetlerini çatışmanın eşiğine getiren ikinci krizin, Yunan hükümeti tarafından önemsiz bir olay olarak geçiştirildiğini öne sürdü. 
     Ta Nea gazetesininde yer alan ifadelere göre, 17 Nisan 1996’da yaşanan gizli Kardak krizi şöyle gelişti 
     Kardak yakınlarında Türk ve Yunan sahil güvenlik botları devriye gezerken, öğlen saatlerinde üzerinde 3 kişi olan bir tekne adaya yaklaştı. Yunanistan Amerikan Derneği’ne mensup bu 3 kişi, Yunan sahil güvenliğinden, ilk krizde hayatını kaybeden 3 Yunan askerin ruhuna dua etmek amacıyla izin almıştı. Ancak Yunan yetkililer, teknedekilerden deniz üstünde dua etmelerini ve adaya çıkmamalarını istedi. Yunan sahil güvenlik botlarının yakından izlediği tekne, bir ara hızlanıp gözden kayboldu. Ardından da 3 kişi büyük kayalıklara çıkarak, adaya bir çelenk ve küçük birer Amerikan ve Yunan bayrağı koydu. 
     Dernek üyelerinin bayrakları bırakmalarının ardından Yunanlılarla Türkler arasında yine bayrak kavgası başladı. Bayraklarının Türklerin eline geçmesini ve kendilerine karşı bir koz olarak kullanılmasını istemeyen Yunanlılar, 2-3 dalgıcın gizlice adaya çıkarak bayrak ve çelenkleri almasına yönelik bir plan yaptı. Ancak bu sırada 2 Türk F-16’sı ada üzerinde uçarak, dalgıçların bayrakları almasını engelledi. Yunan uçaklarının da bölgeye gelmesiyle gerilim iyice yükseldi. Türk ve Yunan uçakları arasındaki ’it dalaşının’ ardından Türk jetleri bir kaç saat sonra bölgeden uzaklaştı. Türk jetlerinin ayrılmasıyla birlikte Yunanlılar rahat bir nefes alırken, dalgıçlar da Yunan ve Amerikan bayraklarını kendi elleriyle indirmiş oldu. 
     Yunan askerleri, o gün bayraklarını ’kurtarmakla’ zafer kazanmış hissetlerini belirtirken, aradan 9 yıl geçtikten sonra bugün kendilerine, "Ülkemizin sembollerini indirip gittiğimiz zaman bu zafer mi oluyor ’ sorusunu sorduklarını da anlattı. 
     
</TEXT>
</DOC>
