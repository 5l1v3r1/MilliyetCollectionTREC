<DOC>
<DOCNO> 367878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/son/sontur23.html </URL>
<DATE> 2005/08/07/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Universiade'ın olaysız geçmesi için önlemler üst düzeye çıkarıldı 
</HEADLINE>
<TEXT>

     İzmir Emniyet Müdürü Halil Tataş, ''Olimpiyatlardan sonra dünyanın en büyük organizasyonu olan UNIVERSIADE'ın olaysız geçmesi için güvenlik önlemlerini en üst seviyeye çıkardık'' dedi. 
     Emniyet Müdürü Tataş, 140 ülkenin katılacağı UNIVERSIADE 2005 İZMİR'in sadece bir spor organizasyonu değil, ülke açısından ''olağanüstü'' bir tanıtım fırsatı olacağını söyledi. 
     Olimpiyatlardan sonra dünyanın en büyük organizasyonu olan oyunların olaysız geçmesi için güvenlik önlemlerini en üst seviyeye çıkardıklarını belirten Tataş, şöyle konuştu 
     ''Biz, polis olarak tüm önlemleri aldık. Ancak, İzmirlilerin de bize yardımcı olmasını istiyoruz. Bizim gözümüzden kaçabilecek, ülkemizi bu güzelliklerden uzaklaştırmayı hedefleyen insanları ve olayları, anında 155 Polis İmdat telefonuna bildirsinler. AB giriş sürecinde, polis-vatandaş işbirliğiyle bu büyük organizasyondan alnımızın akıyla çıkacağımıza inanıyorum.'' 
     
     YANKESİCİLİK YAPAN 2 KİŞİ SUÇÜSTÜ YAKALANDI 
     Öte yandan UNIVERSIADE öncesi önlemlerini artıran güvenlik güçleri, Diyarbakır'dan gelerek yankesicilik yapan 2 kişiyi, suçüstü yakaladı. 
     Alınan bilgiye göre, Basmane semtinde devriye gezen polis ekipleri, Şifa Tıp Merkezi önünden belediye otobüsüne binmek isteyen bir kadının çantasındaki parayı yankesicilik yöntemiyle almak isteyen 2 kişiyi suçüstü yakaladı. 
     Gözaltına alınan V.T. 24 ile H.G'nin 18 üst aramasında, kadının çantasından çaldıkları 500 milyon lira bulundu. 
     Bu arada, korkarak olay yerinden ayrılan mağdur kadının, polise başvuruda bulunmadığı, parasının adli emanete teslim edileceği öğrenildi. 
     Zanlıların, aynı semtte bir hafta içinde İsmail Turgut Kıvanç, Burhan Damoğlu ve Cemal Nayman'ın da parasını çaldıkları belirlendi. Mağdurlar tarafından teşhis edilen 2 zanlının, yerli ve yabancı turistlerin yoğun olarak yer alacağı UNIVERSIADE 2005 oyunları için Diyarbakır'dan İzmir'e geldiklerinin öğrenildiği bildirildi. 
     Zanlıların, işlemleri tamamlandıktan sonra adliyeye sevk edilecekleri kaydedildi. 
     
</TEXT>
</DOC>
