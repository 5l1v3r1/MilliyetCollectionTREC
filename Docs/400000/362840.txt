<DOC>
<DOCNO> 362840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sontur28.html </URL>
<DATE> 2005/07/20/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
ÖSYM Fen testi katsayısı artırılabilir 
</HEADLINE>
<TEXT>

     ÖSYM Başkanı Prof. Dr. Ünal Yarımağan, fen bilgisinden yoksun bir aday kitlesinin karşılarına çıktığını, buna çözüm bulmak üzere çalıştıklarını belirterek, fen testinin katsayısının bir miktar artırılmasının düşünülebileceğini bildirdi. 
     Prof. Dr. Yarımağan, ÖSS ve YDS sonuçlarına ilişkin ÖSYM’de düzenlediği basın toplantısında, gazetecilerin sorularını da yanıtladı. 
     Bir soru üzerine Yarımağan, geçmiş yıllara bakıldığında meslek liselerinin üniversiteye yerleşme oranlarının, yüzde 25-28 oranında değiştiğini, bu oranın genel liselerin üzerinde olduğunu söyledi. 
     Yarımağan, genel liselerden üniversiteye yerleşme oranının yüzde 16-17 dolayında, liselerin sosyal bilimler kolundan mezun olanların 
     üniversiteye girme oranının ise yüzde 8 civarında olduğunu belirtti. 
     Sürekli olarak, meslek liselilerin mağdur olduğunun söylendiğini ifade eden Yarımağan, "Ama liselerden nedense kimse söz etmiyor. 
     Liselerden, özellikle sosyal bilimler kolundan mezun olanların başarı düzeyi ve üniversiteye yerleşme oranları, diğerlerine göre çok daha düşük" diye konuştu. 
     
     "FEN BİLGİSİNDEN YOKSUN BİR ADAY KİTLESİ" 
     Yarımağan, bir gazetecinin adayların fen bilimleri testindeki soruları yanıtlama oranının düşük olduğunu anımsatarak, bu konuda bir düzenleme yapılıp yapılmayacağını sorması üzerine, fen bilimleri testi yanıtlarının hesaplanırken kullanılan katsayının, diğer testlere göre daha düşük olduğunu söyledi. 
     Sayısal ağırlıklı puanda, sosyal testinin ağırlığının 0.1, sosyal ağırlıklı puanda ise fen testinin ağırlığının 0.1 olduğunu anlatan Yarımağan, bu nedenle adayların, ağırlığı 0.1 olan testi hiç çalışmadığını, sadece ağırlığı daha yüksek testlere çalıştığını kaydetti. Yarımağan, "Dolayısıyla fen bilgisinden yoksun bir aday kitlesi karşımıza geliyor" dedi. 
     Yarımağan, buna çözüm bulmak üzere çalıştıklarını vurgulayarak, fen testinin katsayısının bir miktar artırılmasının düşünülebileceğini bildirdi. 
     Sınavda sıfır alanlara ilişkin bir soruya karşılık Prof. Dr. 
     Yarımağan, sınava niçin girdiği belli olmayan adayların bulunduğunu ifade etti. 
     "Girmiş boş kağıt vermiş, bir tek noktaya işaret koymuş çıkmış. 
     Türkçe testinden 10 soru yapmış diğer testlere dokunmamış" diyen Yarımağan, bazı adayların değişik amaçlarla sınava girdiğini dile getirdi. 
     
     "TEKNİK BİR AYARLAMADIR" 
     Yarımağan, bir soru üzerine, ek puanın, meslek liselerinden, meslek yüksek okullarına girerken kullanılan bir puan olduğunu, 1998’den sonra uygulama alanının çok daraltıldığını anımsattı. 
     Ek puanın, birkaç öğretmen lisesi, turizm lisesinde uygulandığına işaret eden Yarımağan, şöyle konuştu 
     "Öğretmenlik programlarına çoğunlukla, öğretmen liseliler giriyorlar. Örneğin üniversitelerin matematik öğretmenliği programlarına bakın, bunların tümüne neredeyse sadece öğretmen lisesi mezunları giriyor. Fen lisesi mezunu, Türkiye birincisi bir aday bu programlara giremiyor. Yapılan düzenleme, bir ayarlamadır. Tamamen teknik bir ayarlamadır. ÖSYM’nin önerisi üzerine, YÖK tarafından alınmış bir karardır. Bu gibi kararlar, ÖSYM’nin kuruluşundan beri sürekli olarak alınmıştır ama nedense şu günlerdeki atmosfer nedeniyle ilgi çekmiş, tartışma konusu olmuştur. Buna benzer kararlar geçmiş yıllarda ÖSYM tarafından her yıl alınmıştır. 2003 yılında son karar alınmıştır. 1974’ten beri teknik nedenlerle bir dizi karar alınmıştır. 
     Önümüzdeki yıl da buna benzer kararlar alınacaktır. Örneğin ortaöğretim başarı puanlarının hesaplanmasının, daha adil bir şekilde yapılması üzerinde çalışıyoruz. Bu konuda, doyurucu bir sonuca ulaşırsak, bunu YÖK’e teklif edeceğiz, onlar da onaylarsa, uygulamaya koyacağız. Bunlar teknik ve iyileştirme çalışmalarıdır. Başka amacı yoktur." Yarımağan, kendilerine ulaşan veya ulaşamayan her adayın, lehine olan her şeyi yaptıklarını, ancak kağıdı boş bırakan bir aday için bir şey yapmalarının mümkün olmadığını söyledi. 
     Prof. Dr. Yarımağan, yeni sınav sistemine ilişkin değişikliklerin tamamlanmak üzere olduğunu, önümüzdeki hafta yapacakları toplantı ile bunu duyuracaklarını ifade etti. 
     
</TEXT>
</DOC>
