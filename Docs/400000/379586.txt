<DOC>
<DOCNO> 379586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/sondun04.html </URL>
<DATE> 2005/09/19/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
Irak'ta "En büyük soygun" iddiası... 
</HEADLINE>
<TEXT>

     Irak’ta Savunma Bakanlığı bütçesinden yaklaşık 1 milyar dolar çalındığı ve bunun, hükümetin direnişçilerle mücadele gücünü çok olumsuz etkilediği iddia edildi. 
     Irak Maliye Bakanı Ali Allavi, İngiliz The Independent gazetesine yaptığı açıklamada, "Bu belki de tarihteki en büyük soygun" ifadesini kullandı. 
     Allavi, elektrik, ulaştırma ve içişleri bakanlıkları bütçesinden de 500-600 milyon doların kaybolduğunu söyledi. 
     Gazete haberinde, Savunma Bakanlığı bütçesinden çalınan ve yurtdışına gönderilen 1 milyar dolar ile Polonya ve Pakistan’dan modern silahlar satın alınmasının planlandığı, ancak Irak’ın modern teçhizat yerine "müzelik" silahlar alabildiği belirtilerek "bu soygun nedeniyle" yeterli teçhizata sahip olamayan çok sayıda asker ve polisin hayatını kaybettiği kaydedildi. 
     Habere göre, Savunma Bakanlığı’nın satın alabildiği "zırhlı" araçlar, kalaşnikof model tüfekle ateş açıldığında bile ağır hasar görüyor. 
     Iraklı yetkililer, bu büyük soygunda Irak ordusu mensuplarının ve Amerikan istihbarat görevlilerinin de rol oynadığını düşünüyor. Irak Başbakanı İbrahim Caferi’nin geçen Mayıs ayında olaydan haberdar edildiği, ancak soygunun kamuoyuna hemen açıklanmadığı belirtiliyor. 
     
</TEXT>
</DOC>
