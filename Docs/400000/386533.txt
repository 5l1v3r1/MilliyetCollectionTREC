<DOC>
<DOCNO> 386533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/magazin/amag.html </URL>
<DATE> 2005/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin ilk TV gazetesi geliyor 
</HEADLINE>
<TEXT>


Türkiye, bu cumartesi yepyeni bir televizyon gazetesiyle tanışacak. Milliyet'le bedava verilecek 24 sayfalık bu gazete, içeriğiyle çok iddialı 

MAGAZİN SERVİSİ 

Basında Güven'in tek adresi Milliyet, Türk medyasında bir ilke daha imza atıyor. Milliyet, bu haftadan itibaren her cumartesi günü okurlarına yepyeni bir Televizyon Gazetesi verecek. Milliyet Televizyon, sadece haftalık bir TV Rehberi olmayacak. Milliyet Televizyon, televizyon dünyasının nabzını tutan bir televizyon gazetesi olacak. 
Milliyet Televizyon, deneyimli haberci kadrosunun yapacağı haber ve söyleşilerle, hazırlayacağı dosyalarla televizyon dünyasının gündemini belirleyecek. 

Dizilerde iddialı 
Milliyet Televizyon, "sihirli kutu"nun büyülü dünyasında olup bitenlerin perde arkasını taşıyacağı sayfalar, dizilerin yıldızlarıyla yapacağı birbirinden çarpıcı röportajlar, dizilerde neler olacağına ilişkin haberlerle tiryakilik yaratacak. Her hafta milyonların gönlünde taht kuran yıldızların tam sayfa posterleri, tam sayfa TV bulmacası, TV seyirci testi, haftanın reyting karnesi, çıkışta ve iniştekiler köşeleriyle alışkanlık yapacak. 
Milliyet Televizyon, milyonları televizyon karşısına bağlayan dizileri büyüteç altına alıp ekrana yansımayanlara ışık tutacak. Dizilerin senaryoları kadar ilginç çekim arkalarını sayfalarına taşıyacak. 

Haberler, analizler 
Milliyet Televizyon, televizyon tutkunları kadar, televizyon izlemeyenlerin de rehberi olacak. Haber -analiz köşesinde her hafta ilginç bir konu mercek altına yatırılacak. Milliyet Televizyon okurlarını, Türkiye'nin neleri izlediğinden, televizyonlarda neler olup bittiğinden en ince ayrıntısına kadar haberdar edecek. 
Milliyet Televizyon, bir hafta boyunca uzaktan kumanda gibi elinizin altından eksik edemeyeceğiniz bir TV rehberi olacak. 




</TEXT>
</DOC>
