<DOC>
<DOCNO> 392007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/son/sonspo15.html </URL>
<DATE> 2005/11/03/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Özdemir En az iki Anelka'ya ya da iki Alex'e ihtiyacımız var 
</HEADLINE>
<TEXT>

     Fenerbahçe Kulübü İkinci Başkanı ve Basın Sözcüsü Nihat Özdemir, Avrupa Şampiyonlar Ligi'nde mücadele eden bir takım olarak daha çok yabancı oyuncuya ihtiyaç duyduklarını belirterek, ''Şampiyonlar Ligi'nde mücadele ediyorsanız, bir Anelka'ya değil, bir Alex'e değil en az iki Anelka'ya, iki Alex'e ihtiyacımız var'' dedi. 
     Nihat Özdemir, Digitürk Lig TV'de canlı yayınlanan programa telefon bağlantısı yaparak, Avrupa Şampiyonlar Ligi'nin farklı bir lig olduğunu vurgulayıp, şöyle konuştu 
     ''Ligde mücadele eden diğer takımlara baktığımız zaman her birinin 10-12 yabancı oyuncusunun olduğunu görürüz. Schalke 04'ün bizimle yaptığı maçta 18 kişilik kadrosunda 12 yabancı oyuncu vardı. Ayrıca Kuranyi Alman Milli Takımı'nda oynuyor, ancak bu oyuncunun da Alman olmadığını herkes biliyor'' diye konuştu. 
     Türk takımları için Futbol Federasyonu'nun yabancı oyuncu sayısı konusundaki kararını yeniden gözden geçirmesi gerektiğini savunan Özdemir, şunları söyledi 
     ''Bunu sadece Fenerbahçe için istemiyoruz. Federasyonun bu kararını yeniden gözden geçirip, Avrupa takımlarının sahip olduğu hakları Türk takımlarına da vermesi lazım ki, biz bu ligde mücadele edebilelim. İnanın 3 veya 4 Türk oyuncusu oynarsa bunların gelişmesi çok daha farklı olur. Bunu herkesin bilmesi lazım. Bugün artık geçti. Belki ocak ayında yapılacak transferlerde federasyon kararı tekrar gözden geçirir. Ona göre kararı düzeltmesini bekliyoruz.'' 
     
     ANELKA GURURU 
     Kulüp ikinci başkanı Özdemir, uzun bir aradan sonra Fransa Milli Takımı'na çağrılan futbolcuları Anelka'nın bu başarısının da kendileri için övünç kaynağı olduğunu söyledi. 
     Sezon başında, aldıklarının iki misli fiyatına teklif gelmesine rağmen Anelka'yı satmadıklarını hatırlatan Özdemir, şöyle konuştu 
     ''Bu oyuncuya ihtiyaç olduğundan ve Fenerbahçe'nin hedeflerinin büyük olmasından dolayı bu kararı almıştık. Bu almış olduğumuz kararın hem Anelka, hem Fenerbahçe, hem de Türkiye için faydalı olduğunu gördük. Anelka'nın Dünya Kupası hazırlıkları için Fransa Milli Takımı'na çağrılmasından mutluluk duyuyoruz. Kendisi sezona iyi başladı. Çok iyi hazırlık dönemi geçirmişti. Bütün maçlarda gösterdiği performansla milli takıma davet edilmesini sağladı. Kendisini kutluyorum. İnşallah daha büyük başarılara imza atar.'' 
     
     DENİZ BARIŞ'IN DURUMU 
     Nihat Özdemir, Futbol Federasyonu Tahkim Kurulu tarafından lisansına verilen vize işlemi iptal edilen futbolcuları Deniz Barış konusunda ise Gençlerbirliği Kulübü ile herhangi bir anlaşmanın söz konusu olmadığını dile getirerek, ''Bu konuda bir neticeye varmış değiliz. Bu sorunun çözümlenmesini umut ediyoruz'' dedi. 
     
</TEXT>
</DOC>
