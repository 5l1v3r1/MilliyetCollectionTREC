<DOC>
<DOCNO> 384588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sontur20.html </URL>
<DATE> 2005/10/06/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
İstanbul Tabip Odası İstifa eden başhekimleri anlayışla karşılıyoruz 
</HEADLINE>
<TEXT>

     İstanbul Tabip Odası Başkanı Prof. 
     Dr. Gençay Gürsoy, "muayenehanede çalışma yasağı getiren yasa" nedeniyle İstanbul’da başhekimlik görevinden ayrılan meslektaşlarını anlayışla karşıladıklarını bildirdi. 
     İstanbul Tabip Odası’nda basın mensuplarının "bazı başhekimlerin görevlerinden istifasına" ilişkin sorularını yanıtlayan Prof. Dr. 
     Gürsoy, 7 Temmuz’da çıkarılan yasanın başhekimlerin özel muayenehanelerde çalışmasını engellediğini hatırlattı. 
     Prof. Dr. Gürsoy, bu yasayla başhekimlerin bir tercih yapma zorunda bırakıldığını belirterek, şunları kaydetti 
     "Biz ilke olarak başhekimlerin hastanede tam gün çalışmasından yanayız. Bundan sonra da öyle olacağız. Ancak Türkiye’de başhekimlik, her bakan ile gelip giden bir pozisyon haline getirildi. Ortalama bir başhekimin görevde kalma süresi bir seneyi geçmiyor. Her sene neredeyse başhekimler değiştiriliyor. Başhekimlik, Sağlık Bakanı ile İl Sağlık Müdürü’nün iki dudağı arasında, her an kaybedilebilecek bir pozisyon. Dolayısıyla bu tercihi istifa yönünde kullanan meslektaşlarımızı anlayışla karşılıyoruz. Tam gün konusunda ilkesel bir tercihimiz olduğu halde..." Prof. Dr. Gürsoy, İstanbul’da şu ana kadar 28 civarında başhekimin istifa ettiğini, istifa kararını açıklamayanların sayısının da 20 civarında olduğunu ve bunların da yarına kadar kararlarını açıklayacaklarını söyledi. 
     İlde 30 bin civarında hekim bulunduğunu, bunların 10 bine yakınının hem kamu hem de özel muayene veya özel sağlık kuruluşlarında çalıştığını anlatan Prof. Dr. Gürsoy, "Sağlık hizmeti, ücretsiz bir kamu hizmeti olmalı. Bize göre devlet hastanelerindeki hekimler de tam gün çalışmalıdır. Ama bunun karşılığı olarak hekimlere insanca yaşayabilecek bir gelir verilmeli" dedi. 
     
</TEXT>
</DOC>
