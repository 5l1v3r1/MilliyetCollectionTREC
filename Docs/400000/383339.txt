<DOC>
<DOCNO> 383339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/sonsiy05.html </URL>
<DATE> 2005/10/02/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Erdoğan Beklenmedik olaylara karşı B ve C planlarımız var 
</HEADLINE>
<TEXT>

     Adem Kadam AA 

Başbakan Recep Tayyip Erdoğan, ''Hiçbir beşeri kudret, milletimizin yolunu kesemeyecektir. Dolayısıyla hiçbir beşeri kudret, milletimizle aramıza da giremeyecektir'' dedi. 
     Başbakan Erdoğan, Kızılcahamam Asya Termal Otel'de düzenlenen, AK Parti 5. İstişare ve Değerlendirme Toplantısı'nda yaptığı konuşmada, AK Parti'nin millete odaklı bir siyaset modeli uyguladığını söyledi. 
     Toplumu siyasetin önemli bir aktörü haline getirme noktasında mesafeler alındığını kaydeden Erdoğan, AK Parti'nin yolunun milletin yolu olduğunu dile getirdi. Milletin, hükümetten çözüm beklediğini belirten Erdoğan, milletin yolundaki taşların tek tek ayıklanması gerektiğini ifade etti. Erdoğan, ''Hiçbir beşeri kudret, milletimizin yolunu kesemeyecektir. Dolayısıyla hiçbir beşeri kudret, milletimizle aramıza da giremeyecektir'' dedi. 
     AK Parti'nin halkla aynı istikamette yoluna devam ettiğini ve yaslandığı kuvvetin, milletin temel değerleri olduğunu dile getiren Erdoğan, AK Parti'nin ''iş yaptığını, sloganlarla ve reklam diliyle konuşmadığını'' söyledi. 
     Türkiye'nin çok önemli bir jeopolitik konumda olduğunu anlatan Erdoğan, yapılan icraatlarla Türkiye'nin özgüvenini yeniden kazandığını söyledi. 
     
     ''PROVOKASYONDAN NEMALANANLAR...'' 

     ''Konjonktüre, günlük hesaplara takılıp kalmayacağız'' diyen Başbakan Erdoğan, şöyle konuştu 
     ''Demokrasinin zayıf yanlarını daha çok demokrasi ile gidermeye çalışıyoruz. Provokasyondan nemalananlara fırsat vermiyor, özgürlükleri genişletmekten geri durmuyoruz. Biz, bu ülkenin bozulan kalp ritmini normale çevirdik. Durmak üzere olan saatini işler hale getirdik. AK Parti, bu ülkenin değişim ruhunun, gelecek vizyonunun yegane sahibidir. Skoru korumak için değil, daima kazanmak, çok daha iyi oynayarak kazanmak mecburiyetindeyiz. Çünkü, bütün dünya gözlerini dikmiş 2000'li yılların bu en önemli değişim aktörünün çıtayı nereye kadar yükselteceğini, gelişen ve kalkınan Türkiye'nin büyüme istikranın nereye kadar süreceğini gözlüyor.'' Başbakan Erdoğan, bugün millet olarak tarihi bir kavşak noktasında olunduğunu, Türkiye'nin kritik bir imtihandan geçtiğini belirterek, şunları söyledi 
     ''Bu imtihan, değişim iradesinde, samimiyetimizi sorgulayan bir imtihandır. Ben, bugünün Türkiye'sinde artık değişimden başka bir ihtimal kalmadığına bütün samimiyetimle inanıyorum. Türkiye, siyasi körlüklere, ideolojik duygu sömürücülerine, köhne tutuculuklara yakasını bir daha asla kaptırmayacaktır. Bu millet, sonucunu çok iyi bildiği bu oyuna bir daha asla gelmeyecektir. Bir daha asla paçasını kaptırmayacaktır. Hiç kimse, bu sağlam Türkiye inşasından tek bir tuğla alamayacaktır.'' Türkiye'de, kardeşin kardeşe düşürüldüğü acı tabloların bir daha yaşanmayacağını vurgulayan Başbakan Erdoğan, geleceğin Türkiye'de olduğunu söyledi. 
     Konuşmasında, Ömer Hayyam'ın, ''Adalet kainatın ruhudur'' sözüne vurgu yapan Erdoğan, adaletin her alanda tesis edilmesi gerektiği üzerinde durdu. Adaleti getirmeyen bir kalkınma anlayışının, hiçbir zaman başarıya ulaşamayacağını vurgulayan Başbakan Erdoğan, iki kavramın bir arada önem taşıdığını söyledi. 
     
     ''BÜROKRATİK OLİGARŞİ, PRESLERİNE DEVAM EDİYOR'' 

     Türkiye'de özgürlüklerin dört dörtlük durumda olmadığını belirten Erdoğan, sözlerine şöyle devam etti 
     ''Biz yürütme ve yasama olarak elimizden geleni yapıyoruz. Ama sadece yasama ve yürütme yok, yargı da var. Yargı ile koordineli olarak çalışılırsa, Türkiye hedeflerine çok daha kolay varacaktır. 
     Sadece yasama, yürütme yargı da değil, Türkiye'de kurumlar da var. Kurumlarla birlikte ne yazık ki, bürokratik oligarşi, hala kendine göre o preslerini yapmaya devam ediyor. 
     Diyorlar ki, 'kadrolaşma yapıyorlar'. Ama durum böyle değil. Yıllardır yapılmış olan kadrolaşmanın bedelini ödüyoruz. İyi niyetli kaliteli bürokratın her zaman başımızın üstünde yeri vardır. Başarılı bir bürokratı kapıya koymak kadar büyük bir delalet, cehalet ve zafiyet olur mu Ama, başarısız olan bürokratı o konumda tutmak kadar delalet, cehalet ve zafiyet de olmaz. 
     Bize düşen, yaraları deşmek değil, iyileştirmektir. Nerede kanayan yara var, devletimizin şefkati oraya uzanacaktır. Bu ülke, bir olmanın, bütün olmanın, kardeş olmanın edebiyatını değil, samimiyetle gereğini yapacaktır.'' 
     
     ''AİLE DOSTU GİBİ...'' 

     Hükümet olarak Ankara'ya mahkum bir siyaset izlemediklerini, Türkiye'nin dört bir yanını ve dünyayı dolaştıklarını ve Türkiye için gece gündüz çalıştıklarını anlatan Erdoğan, ilk görüşmede kendilerine garip garip bakan muhataplarının, ikinci ve üçüncü görüşmelerde ''aile dostu gibi'' yaklaştıklarını söyledi. Erdoğan, ''Yarın muhalefet, 'aile dostu' ifademi alıp kullanacaktır. Fakat onlar, mahallede antrenman yapmaya devam etsinler. Bizim işimiz çok, yolumuza devam edeceğiz'' diye konuştu. 
     Yurtdışındaki temasları sonucunda, yabancı yatırımcıların Türkiye'ye akın ettiğini belirten Erdoğan, şunları kaydetti 
     ''Yabancı sermayenin Türkiye'ye gelişinden endişe edenler, Türkiye'nin dünyaya açılmasını istemeyen zihniyetlerdir. Özelleştirmelerde bazı karşı çıkışlar var, efendim 'stratejik' diyorlar. Neye göre stratejik Stratejinin bana somut bir tanımını ortaya koyabilir misiniz Böyle anlayış olur mu ya Neye göre stratejik Silahtan daha stratejik bir şey olur mu Ama dünyada bütün silah sanayii tamamen özel sektörün elinde. Bir şeyin stratejik ya da stratejik olmadığını kendi kafamıza göre belirleyemeyiz. Dünyada bulunmuş ortak aklı görmek zorundasınız, ona göre de adım atmak zorundasınız. Bu tür anlayışlar, marjinal grupların yaklaşım tarzıdır. Kendine güvenen insan korkmaz. Ticaretin yüzde 90'ı risktir, bunu göz önünde tutamayan ticarette başarılı olamaz. Siyaset de risktir, hayat da risktir. 
     Bizler, bugün varız yarın yokuz. Bizler bu ülkede kalıcı olacağımızı hiç bir zaman iddia etmiyoruz. Her şey fanidir, bu makamlar da fanidir. Ama yarınki nesillere neler bırakacağız, bu önemlidir. Yarın soracaklar 'Bu ülkede taş üstüne taş koydun mu ' Biz koyduk ve koymaya devam edeceğiz.'' 
     
     ''MÜFTERİ, MÜFTERİLİĞİNİ HER ZAMAN YAPACAK...'' 

     Erdoğan, hükümetin attığı adımları eleştirenlere de tepki göstererek, ''Müfteri, müfteriliğini her zaman yapacak. Onun cibilliyetinin gereği o, karakterinin gereği o...'' dedi. 
     Konuşmasında, ekonomideki gelişmelere de değinen Erdoğan, şunları kaydetti 
     ''Bugün Türk ekonomisi, tarihinde görmediği bir istikrara kavuşmuştur. Bundan sonra kimse olumsuz bir durum beklemesin. Rüzgardan nem kapan, hapşıran ekonomik yapıyı çok şükür, artık geçmişte bıraktık. 
     Artık her tür olumsuz senaryoya karşı hazırlıklarımız var. Beklenmedik her olaya karşı B ve C planlarımız var. Şartlar ne olursa olsun, Türk ekonomisi güven ortamında kararlılıktan, mali disiplinden taviz vermeden yoluna devam edecektir.'' 
     
</TEXT>
</DOC>
