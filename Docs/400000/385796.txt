<DOC>
<DOCNO> 385796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/soneko32.html </URL>
<DATE> 2005/10/11/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
BDDK yeniden yapılandırılıyor... 
</HEADLINE>
<TEXT>

     Bankacılık Düzenleme ve Denetleme Kurumu BDDK , kurumun yeniden yapılandırılması çerçevesinde, bankacılık sisteminin daha etkin gözetimi ve denetimini sağlamak amacıyla Risk Odaklı Denetim Projesi uygulamaya koyacak. 
     BDDK, Türkiye ile Uluslararası Para Fonu IMF arasında imzalanan stand by anlaşması uyarınca 26 Nisan 2005 tarihinde yayımlanan Niyet Mektubu'na istinaden başlatılan ''BDDK'nın organizasyon yapısını güçlendirmeye, yerinde ve uzaktan denetim faaliyetlerinin koordinasyonunu ve personelin etkinliğini artırmaya'' yönelik uygulamalar hakkında yazılı bir açıklama yaptı. 
     Açıklamaya göre, BDDK'nın yeniden yapılandırılması çerçevesinde, bankacılık sisteminin daha etkin gözetimi ve denetimini sağlamak amacıyla Risk Odaklı Denetim Projesi uygulamaya konulacak. Proje ile BDDK'nın uluslararası standartlara ve gelişmelere uygun, etkin, esnek ve proaktif bir denetim sistemine sahip olması ve bu suretle bankaların ve bankacılık sisteminin krizlere karşı dayanıklılığının artırılması ve denetim yükünün azaltılması amaçlanıyor. 
     Ayrıca, BDDK'nın denetim işlevinin daha etkin bir şekilde yerine getirilebilmesi için yerinde denetim ve gözetim birimleri, faaliyetlerini aynı Başkan Yardımcılığına bağlı olarak yürütecek. Bankacılık Kanunu'nun yürürlüğe girmesini müteakip 2 ay içerisinde yayımlanacak ve uygulanacak olan BDDK Teşkilat Yönetmeliği de bu kapsamda düzenlenecek. 
     
     DENETİM EKİPLERİNİN OLUŞUMU 
     Kurum başkanı, yapılacak yerinde denetimlerde, kurumun meslek personelini oluşturan bankalar yeminli murakıp ve yardımcıları, bankacılık uzmanı ve yardımcıları, bilişim uzmanı ve yardımcıları, hukuk uzmanı ve yardımcıları arasından uygun göreceği bir denetim ekibini görevlendirecek. 
     Bankacılık Kanunu'na tabi kuruluşların denetim ve gözetimine ilişkin usul ve esaslar BDDK tarafından hazırlanacak bir yönetmelikle belirlenecek. 
     
     FİNANSAL SEKTÖR KOMİSYONU KURULACAK 
     Açıklamaya göre, finansal piyasalardaki güven ve istikrar ile gelişmeyi temin etmek üzere, kurumlar arası işbirliği ve koordinasyonu sağlamak, ortak politika önerilerinde bulunmak ve finans sektörünün geleceğini ilgilendiren konulara ilişkin görüş bildirmekle görevli olmak üzere BDDK nezdinde, Finansal Sektör Komisyonu kurulacak. 
     Komisyon, Maliye Bakanlığı, Hazine Müsteşarlığı, Merkez Bankası, Sermaye Piyasası Kurulu, Tasarruf Mevduatı Sigorta Fonu, Rekabet Kurulu, Devlet Planlama Teşkilatı Müsteşarlığı, İstanbul Altın Borsası, Menkul Kıymetler Borsaları, Vadeli İşlemler ve Opsiyon Borsaları ve kuruluş birlikleri temsilcilerinden oluşacak. 
     
     RAPOR YAYIMLANACAK, TBMM'YE BİLGİ VERİLECEK 
     BDDK'nın en önemli ilkeleri arasında yer alan şeffaflık ve hesap verilebilirlik ilkeleri çerçevesinde, kurum faaliyetleri hakkındaki yıllık rapor, ait olduğu dönemi izleyen yılın mayıs ayı sonuna kadar açıklanacak. Faaliyetlerle ilgili olarak yılda bir defa Türkiye Büyük Millet Meclisi Plan ve Bütçe Komisyonu'na, 6 ayda bir defa da stratejilerine ve bu stratejilerin yerine getirilmesine ilişkin olarak Bakanlar Kurulu'na bilgi verilecek. 
     Kurum, ayrıca sektörde yaşanan önemli gelişmelere ve finansal kuruluşların performanslarına ilişkin olarak toplulaştırılmış bazda 3 aylık süreli raporlar yayımlayacak. 
     Bankacılık Kanunu'un 64 maddesinde BDDK tarafından yürürlüğe konulması öngörülen muhtelif alt düzenlemelerin bulunduğu hatırlatılan açıklamada, bu alt düzenlemelerin, 8 ana başlık altında gruplandırılması ve 19 ayrı yönetmelik olarak yürürlüğe konulmasının planlandığı kaydedildi. Uluslararası standartlar ve Avrupa Birliği direktifleri paralelinde hazırlanacak bu düzenlemelerin taslak metinlerinin, ilgili kurum ve kuruluşların görüşleri alınmak üzere tartışmaya açılacağı belirtildi. 
     Söz konusu alt düzenlemeler, kanunun yayımlanmasından itibaren bir yıl içerisinde yürürlüğe girecek ve alt düzenlemelerin hazırlanmasına ilişkin süreç, BDDK'nın internet sitesinde yer alacak. 
     
</TEXT>
</DOC>
