<DOC>
<DOCNO> 392361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/son/sondun07.html </URL>
<DATE> 2005/11/05/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Azerbaycan'da seçim yasakları başladı... 
</HEADLINE>
<TEXT>

     Mehmet Aksu bildiriyor 

Azerbaycan'da yarın yapılacak parlamento seçimlerine katılacak adayların propaganda kampanyaları sona erdi ve seçim yasakları bugün yerel saatle 08 00'de TSİ 06.00 başladı. 
     Merkez Seçim Komisyonu'ndan MSK verilen bilgiye göre, yasak süresince herhangi bir aday için yayın yapan kuruluş ve aday hakkında yasal işlem yapılacak, adayların basına açıklama yapabilmesiyse oy verme işlemlerinin tamamlanmasından sonra mümkün olabilecek. 
     MSK bünyesinde faaliyet gösterecek olan ve yarın sabah çalışmalarına başlayacak Seçim Enformasyon Merkezi, seçim süreciyle ilgili resmi açıklamaların yapılacağı tek merkez olacak. Buradan gün içinde seçimlere katılım oranıyla ilgili bilgi verilecek ve oy verme işlemlerinden sonra ilk sonuçlar açıklanacak. 
     Seçim sonuçlarıyla ilgili ilk bilgilerin yerel saatle 20 00'de açıklanması öngörülürken, tüm seçim bölgelerini kapsayan ve resmi olmayan kesin sonuçlar, oy verme işlemlerinin tamamlanmasından sonraki 24 saat içinde açıklanacak. 
     
     GÖZLEMCİLER 
     Seçim sürecini MSK tarafından bugüne kadar kayda alınan toplam 1326 yabancı gözlemci izleyecek. Yabancı gözlemciler arasında ülke olarak en çok katılım 95 kişiyle Rusya'dan olurken, ikinci sırada 90 kişiyle ABD, üçüncü sırada 85 kişiyle İngiltere ve 60 kişiyle Türkiye dördüncü sırada yer alıyor. Seçimlere gözlemci gönderen ülkelerin sayısı ise 45'i buluyor. 
     En çok yabancı gözlemci gönderen uluslararası kurum ve kuruluşların başında 663 kişiyle AGİT geliyor, BDT kurumları da 600'dan fazla görevli gönderiyor. 
     MSK tarafından kayda alınan yerel gözlemcilerin sayısı 20 bini aşarken, bölge seçim komisyonlarının kayda aldıklarıyla birlikte bu sayının çok daha fazla olabileceği belirtiliyor. 
     
     ADAY SAYISI 
     Milletvekili adaylarının sayısı da son ayrılanlarla birlikte 1544'e düştü. Bugüne kadar adaylıkları kesinleşenlerden 519 kişi çeşitli nedenlerle adaylıktan çekildi. 
     MSK verilerine göre, 476 kişi kendi isteğiyle adaylıktan çekilirken, 39 kişinin adaylığı mahkeme kararıyla 2 kişinin adaylığı MSK kararıyla iptal edildi, 2 aday da vefat etti. 
     Milli Meclis'teki toplam 125 sandalye için yarışacak 1544 adayın yarısına yakınını tarafsızlar, yüzde 9'unu ise herhangi bir parti veya blok adı vermeyenler oluşturuyor. 
     
     ASAYİŞ 
     Bakü'deki güvenlik birimleri, yarın güvenlik önlemlerini artırarak, ''güçlendirilmiş çalışma sistemi''nde faaliyet gösterecek. Bakü Emniyet Müdür Yardımcısı Yaşar Aliyev, tüm seçim bölgelerinin yakınlarında polislerin konuşlandırılacağı geçici güvenlik merkezleri oluşturulacağını, bu konudaki hazırlıkların tamamlandığını söyledi. 
     Cumhurbaşkanlığı Basın ve Halkla İlişkiler Şube Müdürü Ali Hasanov da, Azeri Pres ajansına yaptığı açıklamada, oy kullanma günü gösterilere izin verilmeyeceğini ve seçim süreciyle ilgili tüm itirazların hukuk çerçevesinde yapılmasını sağlamak için özen gösterileceğini vurguladı. Hasanov, ''Seçim sonuçlarını bozmayı veya karışıklık çıkarmayı amaçlayan tüm girişimler kesinlikle önlenecek'' dedi. 
     Azerbaycan'daki seçimlerin tüm dünya kamuoyu tarafından yakından izlendiğine işaret eden Hasanov, bu nedenle gerekli hazırlıkların yapıldığını ifade ederek, bu çerçevede oy kullanma bölgelerine kesintisiz elektrik enerjisi sağlanacağını, bütün seçim merkezlerinin bilgisayar ve elektronik cihazlarla donatıldığını kaydetti. 
     
     ESKİ CUMHURBAŞKANI MUTTALİBOV 
     Öte yandan, eski Cumhurbaşkanı Ayaz Muttalibov hakkındaki tutukluluk kararının kaldırılmasını amaçlayan ve Yüksek Mahkeme'ye bu konuda yapılan itirazın seçimlerden sonra değerlendirileceği bildirildi. 
     Muttalibov'un avukatı Fuad Ağayev'in açıklamasına göre, yasada itiraz başvurusunu cevaplandırmak için belirli süre bulunmadığını belirterek, itirazla ilgili yasal sürecin gecikmesinin yasalara aykırı olmadığını söyledi. 
     Ağayev, milletvekili adaylığı MSK tarafından kabul edilen Muttalibov'un seçimi kazanması durumunda mahkeme kararı olmaksızın ülkeye dönebileceğini de belirtti. 
     Moskova tarafından 1990'da Sovyet Sosyalist Azerbaycan Cumhurbaşkanı Abdulrahman Vezirov'un yerine atanan Muttalibov, bağımsızlıktan sonra yapılan ilk seçimlere tek aday olarak katılmıştı. Oyların yüzde 83'ünü alan Muttalibov'un cumhurbaşkanlığı ilan edilmişti. 
     Halk Cephesi'nin öncülüğünde ülkede başlayan itirazlar ve karışıklıklar sonucu ülkeyi terk eden Muttalibov, bugüne kadar Moskova'da ikamet ediyordu. 
     Daha sonra yapılan seçimleri kazanan Ebulfez Elçibey, 7 Haziran 1992'de cumhurbaşkanı olmuştu. 
     
</TEXT>
</DOC>
