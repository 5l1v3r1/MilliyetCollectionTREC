<DOC>
<DOCNO> 366903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/spor/spo05.html </URL>
<DATE> 2005/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Küfre temsilci takibi 
</HEADLINE>
<TEXT>


Futbol sahalarındaki küfürlü tezahüratla ilgili orta hakemde olan yetkiler federasyon temsilcisine geçti. Tribündeki görevli, gerekirse anons yaptırıp, olayları rapor edecek 

NECMİ KEPÇETUTAN 


Futbol Federasyonu bir türlü önüne geçilemeyen küfürlü tezahürat konusunda yetki değişikliği yaptı. Geçtiğimiz yıl kaldırılan ancak yeni sezonda yeniden uygulanacak olan anons sisteminde yetki, maçta görev yapacak olan federasyon temsilcisinde olacak. 
Temsilci, kötü tezahüratın topluca, yoğun ve beş dakikayı aşan süre devam etmesi halinde müsabakanın hakemini uyararak anons yaptıracak. Anons sadece bir kez yapılacak. Temsilci kötü ve küfürlü tezahüratın devam etmesi halinde durumu raporunda ayrıntılarıyla yazacak. Temsilciler güvenliğin yeterli olmadığına ya da hiç sağlanamadığını kanaat getirirse hakem ve gözlemcilerle görüşüp federasyonun iznini alarak müsabakayı erteletebilecek. 
Ankara'da dün başlayan seminerde temsilciler bu konuda özellikle uyarılırken karşılaşmada yapılan küfürleri, saha olaylarını raporlarında detaylı, yorum yapmadan objektif bir şekilde gerekçeleriyle açıkça belirtmeleri istendi. Temsilcilere yeni akreditasyon sistemini harfiyen uygulamaları talimatı da verilirken, soyunma odası ve koridorlarda yayıncı kuruluş dahil hiçbir kamera veya fotomuhabirinin olamayacağı kaydedildi. Federasyon bu sezon Süper Lig ve 2. Lig A Kategorisi maçlarında ikişer temsilci görevlendirecek. Temsilciler raporlarını maçın ertesi gün 14.00'e kadar e - mail ile federasyona gönderecek. 


</TEXT>
</DOC>
