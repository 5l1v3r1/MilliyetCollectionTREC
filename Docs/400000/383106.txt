<DOC>
<DOCNO> 383106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/son/soneko02.html </URL>
<DATE> 2005/10/01/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
BDDK Avrupa finans devleriyle rekabet için büyüyün... 
</HEADLINE>
<TEXT>

     Bankacılık Düzenleme ve Denetleme Kurumu’nun BDDK çalışmasında, Avrupa Birliği’ne AB yeni üye 10 ülkede bankacılık sektöründeki yabancı payının yüzde 70’e ulaştığı belirlenirken, Türkiye’de yabancı payındaki artışın bu kadar yüksek düzeye ulaşmasının beklenmediği belirtildi. Raporda, yerli bankalara, tam üyelik durumunda Avrupa finans devleri ile rekabet edebilmek için ölçeklerini büyütmeleri uyarısı yapıldı. 
     BDDK Araştırma Dairesi Başkanvekili Dr. Sedat Yetim ile Bankacılık Uzman Yardımcısı Ozan Gülhan tarafından hazırlanan "Türkiye ve Yeni AB Ülkeleri Bankacılık Sistemleri Karşılaştırması" adlı raporda, Güney Kıbrıs, Çek Cumhuriyeti, Estonya, Macaristan, Letonya, Litvanya, Malta, Polonya, Slovakya ve Slovenya ile Türkiye karşılaştırıldı. 
     
     YENİ ÜYE ÜLKELERDE YABANCI PAYI YÜZDE 70 
     Raporda, ekonomik dinamiklerin farklı oluşu nedeniyle Türkiye’de yabancılaşmanın, ortalaması yüzde 70 olan yeni üye ülkelerdeki kadar yüksek oranlarda gerçekleşmesinin beklenmediği belirtildi. Estonya’da yüzde 97.5, Slovakya’da yüzde 96.3, Litvanya’da yüzde 95.6 oranlarında olmak üzere sektörün neredeyse tamamının yabancıların elinde olduğu saptandı. Türkiye’de yabancı payının 2005 sonunda yüzde 4’ten yüzde 10.5’e çıkmasının beklendiği kaydedildi. 
     
     YOĞUNLAŞMA YABANCI AĞIRLIĞI OLANLARDA FAZLA 
     Yoğunlaşmanın yabancı ağırlığının fazla olduğu ülkelerde yüksek olduğu saptandı. Yoğunlaşma oranının yüzde 52 ile en fazla banka sayısına sahip Polonya’da en düşük olduğu belirlenirken, 10 ülkede ortalama yoğunlaşma oranının yüzde 70 olduğu saptandı. Türkiye’de Haziran 2005 itibarıyla ilk 5 bankanın yoğunlaşmasının yüzde 60 olduğu kaydedilen raporda, "Yeni üye ülkelerde yoğunlaşmanın en önemli sebebi yabancıların ağırlığı ve sektörün küçüklüğü iken Türkiye’de kamu bankacılığıdır" denildi. 
     
     KAMU REEL SEKTÖRE KAYNAK AKTARIMINI ENGELLİYOR 
     Türkiye’de bankacılık sektörünün 176 milyar Euro aktif büyüklüğü, 59 milyar 972 milyon Euro kredi büyüklüğü ve karlılık açısından yeni üye devletlerin önünde yer aldığı kaydedildi. Ancak, yüzde 51.9 olan mevduatın krediye dönüşüm oranı ve yüzde 32.4’lük kredilerin aktif içindeki payıyla Türkiye’nin geride kaldığı saptandı. Raporda, "Bu durumun en önemli nedeni bankacılık sisteminin bilançosunda yer alan önemli miktardaki kamu menkul kıymetleridir. Bu durum bankaların aracılık işlevlerini yerine getirmelerini engellemekte, reel sektöre kaynak aktarımının önüne geçmektedir" denildi. 
     
     AKTİF KALİTESİ İYİ 
     Yeniden yapılandırma programı ve sorunlu alacaklara gerçekçi karşılıklar ayrılmasıyla aktif kalitesi açısından yeni üyelere göre Türkiye’nin daha iyi durumda olduğu belirtilen raporda, "Tam üyelik durumunda Avrupa finans devleri ile rekabet etmek durumunda kalacak olan Türk bankaları Avrupa pazarında rekabetçi ve etkili olabilmek için ölçeklerini büyütmeli, konsolidasyon yollarını araştırmalı, özkaynaklarını güçlendirmelidirler" uyarısı yer aldı. 
     
     KİŞİ BAŞINA GELİRİ EN DÜŞÜK TÜRKİYE 
     Raporda, Türkiye’nin kişi başına düşen gelirin düşüklüğü, enflasyonun düşmesine rağmen göreceli yüksekliği, borçlanma ve bütçe açığının yüksekliğinin en önemli sorunlar olduğu saptandı. Ulusal gelir rakamları açısından en yüksek kişi başına gelirin 18 bin 839 Euro ile Güney Kıbrıs’ta, en düşük gelirin de 9 bin 610 Euro ile Letonya’da görülürken, Türkiye 5 bin 300 Euro ile yeni üye ülkelerin oldukça gerisinde kalıyor. Raporda, 10 yeni üye ülkenin kişi başına gelir ortalamasının da 13 bin 200 Euro olduğunun altı çizilirken, "Türkiye için son dönem gelişmeler olumlu olmakla beraber, yeni üye d evletlerin Polonya hariç seyrek nüfuslu olması rakamların yüksek çıkmasında önemli rol oynamaktadır" denildi. 
     Enflasyon oranında yüzde 2.1 olan Maastricht kriterini 5 yeni üye ülkenin gerçekleştirebildiği, 10 ülkenin ortalamasının yüzde 2.8 olduğu, Türkiye’de ise enflasyonun yüzde 8 düzeyine kadar gerilediği belirtildi. 
     İşsizlik oranının 10 ülke ortalamasında yüzde 10.2 olduğu, Türkiye’nin ise yüzde 10.3 ile bu ortalamanın biraz üstünde beşinci sırada yer aldığı kaydedildi. 
     
     TÜRKİYE EN BORÇLU ÜLKE 
     Kamu borcunda yüzde 60 olan Maastricht kriterinin Malta ve Güney Kıbrıs dışındaki üye ülkelerde sağlandığı ve 10 ülkenin ortalamasının yüzde 39.6 olduğu, Türkiye’nin ise yüzde 77.1 oranıyla grup içinde en borçlu ülke olduğuna dikkat çekildi. Bütçe açığının gayrisafi yurtiçi hasıla içindeki payının 10 ülke ortalamasında yüzde 4.7 olduğu, Türkiye’nin yüzde 7.1 oranıyla en yüksek bütçe açığına sahip üçüncü ülke olduğu belirlendi. Bütçe açığında yüzde 3 olan Maastricht kriterini yalnızca 4 üye devletin tutturduğu saptandı. 

ANKA 
     
</TEXT>
</DOC>
