<DOC>
<DOCNO> 398945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/soneko11.html </URL>
<DATE> 2005/11/29/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
ATO Başkanı Aygün, Kredi Kartları Kanunu'nu eleştirdi... 
</HEADLINE>
<TEXT>

     Ankara Ticaret Odası ATO Başkanı Sinan Aygün, Banka Kartları ve Kredi Kartları Yasa Tasarısı'nın faizlere çeki düzen getirmemesi ve temerrüde düşmüş kredi kartı mağdurlarına ödeme kolaylığı öngörmemesi nedeniyle ihtiyaçları karşılamaktan uzak olduğunu öne sürdü. 
     Aygün, yaptığı yazılı açıklamada, TBMM Başkanlığı'na sunulan tasarıda, ''o cek , bu cak '' dendiğini savunarak, ''Ancak, faiz düşecek, ödeme kolaylığı sağlanacak denmiyor. Tasarı bu haliyle olsa olsa cek-cak yasası olarak çıkar'' ifadesini kullandı. 
     Kredi kartında yaşanan sorunların yüzde 90'ını yüksek faizlerin, yüzde 10'unu ise diğer konuların oluşturduğunu dile getiren Aygün, faizi disiplin altına almayan bir kredi kartları yasasının ölü doğacağını ifade etti. 
     Tasarının bileşik faizi yasaklayan maddesi ile gelire göre kredi kartı limitini sınırlayan maddesinin yerinde olduğuna dikkati çeken Aygün, açıklamada şunları kaydetti 
     ''Ancak, kredi kartında asıl sorun aylık faizlerden kaynaklanıyor. Borç, faizler nedeniyle yükseldikçe yükseliyor. Sonunda da ödenemez hale geliyor. Bu faiz sorunu ortada dururken, kredi kartlarının neresi kurcalanırsa kurcalansın sorun çözülemez. Bunun için, faizlere de bir düzenleme gerekiyor. Önerimiz şudur Tüketici kredilerine uygulanan faiz oranları baz alınarak, bu faiz oranının örneğin bir katını geçemeyeceği hükme bağlansın ya da devlet borçlanma faizleri baz alınsın. Bu faizlerin örneğin yüzde 30 fazlası uygulansın. Faizler bu oranı geçemesin.'' 
     
     MİLLETVEKİLLERİNE ÇAĞRI 
     Tasarının komisyonlarda ve TBMM Genel Kurulu'nda görüşülmesi sırasında faizlerin üst limitlerinin belirlenmesi ve geçici maddeyle de temerrüde düşmüş kart mağdurlarına ödeme kolaylığı getirilmesi için milletvekillerini önerge vermeye çağıran Aygün, suya sabuna dokunmayan yasa istemediklerini belirtti. 
     Aygün, tüketicilerden de faizlere sınırlama ve temerrüde düşen borçlara ödeme kolaylığı getirilmesi için kendi illerinin milletvekillerine baskı yapmalarını istedi. 
     Kredi kartı borcunu ödeyemeyen tüketicilerin, bankalarından talep etmeleri halinde bir defaya mahsus olmak üzere borçlarını tüketici kredisine dönüştürerek taksitle ödeme olanağının da sağlanmasını isteyen Aygün, tüketiciyle bankalar arasında ''beyaz sayfa'' açılması gerektiğini kaydetti. 
     
</TEXT>
</DOC>
