<DOC>
<DOCNO> 383974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sontur10.html </URL>
<DATE> 2005/10/04/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
İmamın boşanma mücadelesi 
</HEADLINE>
<TEXT>

     Bahri KARATAŞ İZMİR, DHA 

İZMİR'in Menderes İlçesi'ne bağlı Çile Köyü'nde imamlık yapan Hüseyin Erin, iki çocuğunu alıp evi terk eden eşi Necla Erin'den boşanmak için 6 yıldır çaba harcıyor. Bu süreçte dava açması için vekalet verdiği yedi avukatın da parasını almalarına rağmen yükümlülüklerini yerine getirmediklerini öne süren Erin, onlar hakkında da şikayette bulunduğunu belirtti. 
     Eşi 34 yaşındaki Necla Erin ile 1992 yılında görücü usulü ile evlendiğini ve bu birliktelikten oğlu 10 yaşında Muhammet ile kızı 7 yaşında Sümeyye'nin dünyaya geldiğini söyleyen Hüseyin Erin, Menderes Asliye Hukuk Mahkemesi'ne verdiği dava dilekçesinde şöyle dedi 
     Eşim evliliğin kendisine yüklediği yükümlülükleri yerine getiremedi. Sürekli benimle tartışıp kavga çıkardı. Ben evde yokken, iki çocuğumu da alıp Diyarbakır'daki ailesinin yanına gitti. Boşanmak istiyorum.'' Çocuklarının annelerinin yanında iyi şartlarda yetişmediklerini öne süren İmam Erin, Biri simit satıyor, diğeri boyacılık yapıyor. Orada geleceklerini sağlamaları mümkün değil. Onları görmeye gittiğimde eşimin yakınları beni dövüp bıçaklamıştı. Onları çok özlememe rağmen artık görmeye de gidemiyorum'' diyerek dert yandı. 
     Eşi duruşmalara gelmediği için bir türlü boşanamadıklarını belirten Hüseyin Erin, Kendisinin başka bir erkekle yaşadığını öğrendim. Evliliğimiz zaten fiilen bitti. Ancak resmi olarak boşanamadığımız için hala evli görünüyoruz. Kendisine ve çocuklarıma ayda 400 YTL nafaka ödüyorum. Eşim gelip mahkemede boşanmayı kabul esin. Çocuklarımı da bana versin. Tek isteğim bu'' diyerek boşanma isteğini yineledi. 
     İmam Hüseyin Erin, bugüne kadar, eşi ve eşinin ailesiyle yaşadığı sorunlarla ilgili olarak boşanma ve ceza davalarını takip etmeleri için Şanlıurfa, Bingöl ve İzmir barolarından yedi avukata vekalet verdiğini, ancak bu avukatların kendisinden para almalarına rağmen yükümlülüklerini yerine getirmediklerini, davaları takip etmediklerini ileri sürdü. 
     Erin, şikayetçi olduğu bu avukatlardan Şanlıurfa Barasu'na kayıtlı olan H.A. hakkında görevi ihmal’ suçundan Şanlıurfa'da dava açıldığını sözlerine ekledi. 
     
</TEXT>
</DOC>
