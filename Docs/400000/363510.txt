<DOC>
<DOCNO> 363510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sontur44.html </URL>
<DATE> 2005/07/22/ </DATE>
<TIME> 21.15 </TIME>
<AUTHOR>  </AUTHOR>
<HEADLINE>
Gürcistan el koyduğu Türk gemisinin personelini serbest bıraktı 
</HEADLINE>
<TEXT>

     Gürcistan Sahil Güvenlik ekiplerince 2 Temmuz’da el konulduğu iddia edilen "Tarık Güner" isimli yük gemisinin sahibi Ümit Tosunoğlu, 20 gündür gemide bekletilen 8 personelin dün akşam serbest bırakıldığını söyledi. 
     Tosunoğlu, AA muhabirine yaptığı açıklamada, 1 Temmuz Cuma günü Trabzon Limanı’ndan hareket eden "Tarık Güner" adlı inşaat malzemesi taşıyan yük gemisine, 2 Temmuz Cumartesi günü Gürcistan’ın Soçi karasularında taciz ateşi açıldığını, daha sonra Gürcistan Sahil Güvenlik ekiplerince hiçbir gerekçe gösterilmeden gemiye el konulduğunu öne sürdü. 
     Gerekli makamlara başvurmalarına rağmen, kendilerine hiçbir kurum ya da kişinin sahip çıkmadığını ifade eden Tosunoğlu, "Ne yapacağımı şaşırdım. 20 gündür gemide bekletilen 8 personelimiz dün akşam serbest bırakıldı. Bugün Türkiye’ye geldiler ve herkes evlerine gitti. 
     Personelin sağlık durumu iyi sadece psikolojik olarak biraz etkilenmişler" dedi. 
     Tosunoğlu, Gürcistan makamlarınca tutuklanan gemi kaptanı Albi Sarı’nın ise halen tutuklu bulunduğunu belirterek, "Gemi halen Poti Limanı’nda tutuluyor. Personelin söylediğine göre gemide bulunan malzemeler depolara boşaltılmış. Bazı gıda ve inşaat malzemeleri de oradaki kişiler tarafından kullanılmış. Yetkililerden yardım bekliyoruz" diye konuştu. 
     
</TEXT>
</DOC>
