<DOC>
<DOCNO> 388887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/dunya/axdun02.html </URL>
<DATE> 2005/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Rahatsızsanız yargıya gidin 
</HEADLINE>
<TEXT>


Danimarka Başbakanı Rasmussen, Hz. Muhammed karikatürlerinin yayımlanmasından şik yetçi olan Türkiye dahil 11 Müslüman ülkenin büyükelçisine bu cevabı verdi 

İRFAN KURTULMUŞ Kopenhag 


Danimarka Başbakanı Anders Fogh Rasmussen, bir gazetenin Hz. Muhammed karikatürleri yayımlamasını protesto eden Türkiye dahil 11 Müslüman ülke büyükelçisine yolladığı cevabi mektupta, bu konuda bir müdahalesinin olamayacağını belirttikten sonra, gazeteye karşı yargıya başvurabileceklerini yazdı. 
Aralarında Türkiye'nin Kopenhag Büyükelçisi Fugen Ok'un da bulunduğu, Endonezya, Bosna-Hersek, Pakistan ve İran gibi Müslüman ülke büyükelçileri, bir süre önce Başbakan Rasmussen'e gönderdikleri mektupta, Jyllands-Posten gazetesinde Hz. Muhammed'i konu alan karikatürlerin yayımlanmasının Müslümanlara karşı yaralayıcı bir saldırı oluşturduğunu belirterek şik yetçi oldular. Rasmussen ise büyükelçilere gönderdiği cevapta, "İfade özgürlüğü Danimarka demokrasisinin temelini oluşturur. Danimarka hükümetinin hiçbir şekilde basına müdahalesi beklenemez. Buna karşılık Danimarka yasaları, ayrımcılık yapan ve dini duyguları inciten açıklamaları yasaklar. Bu konularda rahatsız edildiğini düşünen taraf yargıya başvurabilir. Bu da yargının görevidir" dedi. 

Büyükelçinin sitemi 
Rasmussen'in tavrına 11 büyükelçinin adına tepki gösteren Mısır'ın Kopenhag Büyükelçisi Mona Omar Attia, "Biz Rasmussen'den en azından bize bir randevu vermesini bekliyorduk. Verdiği cevap bizi tatmin etmedi. İnsanlar birbirinin kültürüne ve inancına çamur atarak diyalog kuramaz. Peygamberimiz bizim için çok değerlidir. Yapılan hareket inancımıza saldırıdır" dedi. 

Gazetenin sorusu 
Jyllands-Posten gazetesi, Danimarkalı 40 karikatüriste "Muhammed'i nasıl görüyorsanız öyle çizin" şeklinde bir çağrı yapmış, 12 çizerin gönderdiği karikatürleri de 30 Eylül tarihli sayısında yayımlamıştı. İslamda Hz. Muhammed'in resmini çizmek yasak. 




</TEXT>
</DOC>
