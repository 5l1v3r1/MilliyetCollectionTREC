<DOC>
<DOCNO> 394019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sondun15.html </URL>
<DATE> 2005/11/11/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Afganistan'da uçak düştü 10 ölü 
</HEADLINE>
<TEXT>

     Afganistan'ın başkenti Kabil yakınlarında Rus yapımı olduğu belirtilen bir nakliye uçağının düşmesi sonucu, uçaktaki 10 kişinin tamamının hayatını kaybettiği bildirildi. 
     Bir polis yetkilisi, kaza bölgesinde yaptığı açıklamada, kurtarma görevlilerinin ve köylülerin arama yaptıkları enkaz alanında 5 cesede ulaşıldığını kaydetti. 
     Düşen uçak Rus yapımı ve dört motorlu. 
     
     DAĞA ÇAKILDI 

     Bir Amerikalı askeri sözcü, uçağın Kabil'den, kentin kuzeyinde bulunan Bagram'daki Amerikan hava üssüne giderken dağa çakıldığını belirtti. 
     Albay Jerry O'Hara, özel bir şirkete ait uçağın koalisyon güçlerine iletişim teçhizatı taşıdığını kaydetti. 
     Uçağın ait olduğu, Pakistanlı Royal Airlines şirketinin Müdürü Aycaz Faizi da yaptığı açıklamada, Rus yapımı dört motorlu Iliouchine IL-76 tipi uçakta 5'i Rus, 2'si Ukraynalı ve 1'i Afgan, 8 kişilik mürettebatın bulunduğunu belirtti. 
     Faizi, genellikle yiyecek maddelerini nakletmede kullanılan uçağın 8 kişilik mürettebatla TSİ 08.00'da Kabil havaalanından havalandığını ve kısa bir süre sonra uçakla irtibatın kesildiğini söyledi. 
     Kabil'in 30 kilometre kuzeybatısındaki enkaz bölgesinde etrafa saçılmış Rus dergileri ve Rus rublesi banknotlarının bulunduğu haber veriliyor. 
     
     TALİBAN ÜSTLENDİ 

     Taliban, Afganistan'daki nakliye uçağının düşürülmesini üstlendi. 
     Taliban komutanı Molla Dadulla, Reuters ajansına telefonla yaptığı açıklamada, uçağı kendilerinin düşürdüğünü iddia etti. 
     Dadulla, taarruz uçağı olduğunu öne sürdüğü uçağı düşürmek için yeni bir silah kullandıklarını söyledi. 
     Daha önce, Bagram ve Kabil'in dağlarla çevrili olduğuna, olumsuz hava koşullarında bölgede uçuşların sık sık iptal edildiğine ve bu yıl içinde çoğu askeri helikopter çok sayıda uçağın düştüğüne dikkat çekilmişti. 
     Kabil yakınlarında 3 Şubat'ta Afganistan'ın tek özel havayolu şirketi olan Kam Air'e ait bir yolcu uçağının düşmesi sonucu uçaktaki 104 kişi ölmüştü. 
     
</TEXT>
</DOC>
