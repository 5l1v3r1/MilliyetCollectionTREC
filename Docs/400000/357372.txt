<DOC>
<DOCNO> 357372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sonsiy12.html </URL>
<DATE> 2005/07/01/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Erdoğan "Hastalıkların nüksetmesine asla izin vermeyeceğiz" 
</HEADLINE>
<TEXT>

     Başbakan Recep Tayyip Erdoğan, "Yıllar yılı millet olarak acısını çektiğimiz siyasi, ekonomik, idari ve kültürel hastalıkların nüksetmesine asla izin vermeyeceğiz" dedi. 
     Erdoğan, Polis Akademisi Güvenlik Bilimleri Fakültesi’nin mezuniyet törenine katıldı. 
     Gölbaşı’nda bulunan Polis Akademisi’nde düzenlenen törende konuşan Erdoğan, komiser yardımcılarının vatana ve millete fedakarca hizmet etmek üzere yola çıktıklarını söyledi. 
     Erdoğan, mezun olan komiser yardımcılarına şöyle seslendi 
     "İnanıyorum ki sadece insanımızın güvenliğinin sağlanmasında, asayişin temininde ve kamu düzenimizin korunmasında değil ülke olarak hayat kalitesi ve demokratik standartlarımızın yükselmesinde de büyük pay sahibi olacaksınız. 
     Polis teşkilatımız milletimiz için yarınlarımız için çok önemli, hayati bir kurumdur. Bu teşkilatın geçmişine, kültürüne ve AB yolundaki bir Türkiye’de üstleneceği uygarlık misyonuna yakışan biçimde görevlerinizi yapacağınıza inancımız sonsuz ve tamdır. 
     Sizlerden ricam mensubu olduğunuz bu yüce milletin değerlerine bağlı, insanlık onuruna saygılı ve ülkesine hizmette sınır tanımayan bireyler olmanızdır. Geleceğin Türkiyesinin sizler gibi bilgili, sizler gibi donanımlı, sizler gibi kültürlü gençlerin omuzlarında yükseleceğini aklınızdan çıkarmayın." Türkiye’nin, sıkıntılarını geride bırakarak, aydınlık yarınlara doğru yola çıktığını belirten Erdoğan, bu uygarlık yolculuğunda toplumun her bireyinin üzerine çok önemli görevler ve sorumluluklar düştüğünü ifade etti. 
     
     "DİK DURACAĞIZ" 
     Mezunların demokrasiye, hukukun üstünlüğüne, çağdaş hayat standartlarının yakalanmasına, insanların refah ve mutluluğunun artırılmasına en üst seviyede katkıda bulunacağını kaydeden Başbakan Erdoğan, şunları söyledi 
     "Hepimiz ele ele, gönül gönüle bu uygarlık yarışını muhakkak ama muhakkak kazanacağız. Yıllar yılı millet olarak acısını çektiğimiz siyasi, ekonomik, idari ve kültürel hastalıkların nüksetmesine asla izin vermeyeceğiz. Vaktimizi ve enerjimizi asla zayi etmeden bu ülkeyi güçlü, müreffeh ve ileri bir ülke haline getireceğiz. Dünyanın lider ülkelerinden biri olacağız. Bunun için dik duracağız, doğru çalışacağız, üretken ve dinamik olacağız ve daima geleceğe bakacağız." Başbakan Erdoğan, ülkenin geleceğinden her bireyin ayrı ayrı sorumlu olduğunu da dile getirdi. 
     
</TEXT>
</DOC>
