<DOC>
<DOCNO> 368091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/sonspo21.html </URL>
<DATE> 2005/08/08/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Kleberson, Beşiktaş'ta... 
</HEADLINE>
<TEXT>

     Beşiktaş, geçen sezon İngiltere'nin Manchester United takımında forma giyen Brezilyalı futbolcu Jose Kleberson Pereira ile son yılı opsiyonlu 4 yıllık sözleşme imzaladı. 
     Kleberson, BJK Nevzat Demir Tesisleri'nde Asbaşkan Kıvanç Oktay ve yönetim kurulu üyesi Sinan Vardar'ın da hazır bulunduğu törende kendisini 4 yıllığına siyah-beyazlı renklere bağlayan sözleşmeyi imzaladı. 
     Beşiktaş Kulübü Asbaşkanı ve Futbol Şube Sorumlusu Kıvanç Oktay, çok iyi bir oyuncuyu Beşiktaş'a ve Türk futboluna kazandırdıkları için mutlu olduklarını söyledi. 
     Kleberson için kulübü Manchester United'a 2 milyon 600 bin Avro bonservis bedeli ödeyeceklerini açıklayan Oktay, Brezilyalı futbolcuya da yıllık 1 milyon 400 bin dolar ve artı prim vereceklerini ifade etti. 
     Oktay, Kleberson'un Beşiktaş'a çok şeyler katacağından emin olduklarını vurgulayarak, şunları söyledi 
     ''Beşiktaş taraftarı Klebersonlu, Ailtonlu takımımızın güzel maçlarını izleyecek. Taraftarlarımızı maçlarımıza bekliyoruz. Ayrıca sevgili Erdil Arpacı'ya bu transferdeki emeğinden dolayı teşekkür ediyorum. 1 yıldır takip ettiğimiz bir oyuncu. Geçen sezon almak istiyorduk olmadı. Bu seneye kısmet oldu. Beşiktaş ve Türk futboluna çok iyi bir futbolcu kazandırdık. Ancak dün bazı kanallarda izledim ve bazı yorumlara üzüldüm. Takım ayrımı yapmadan yorum yapmalıyız. Kendisine hoşgeldin diyorum.'' 
     
     KLEBERSON ''BÜYÜK BİR KULÜBE GELDİM'' 
     Kleberson ise Manchester United gibi büyük bir kulüpten, Beşiktaş gibi başka bir büyük kulübe gelmenin mutluluğunu yaşadığını ifade etti. 
     Yönetici ve taraftarların kendisine gösterdiği ilgiden memnun olduğunu belirten Brezilyalı futbolcu, ''Burada yapabileceğimin en iyisini yapmaya çalışacağım. Şampiyonluk ipini göğüsleyeceğimize inanıyorum. Bu şans bana verildiği için de teşekkür ediyorum'' diye konuştu. 
     Yönetici Sinan Vardar ise bir dünya yıldızını Beşiktaş'ın bünyesinde görmenin sevindirici olduğunu belirterek, ''Bu 1 yıllık bir çalışmanın eseri. Camiamıza hayırlı olsun'' dedi. 
     Kleberson, daha sonra yeni sezonda giyeceği 15 numaralı formayı üzerine giydi. Çok sayıda basın mensubunun takip ettiği törenin ardından antrenman sahasına çıkan Kleberson, top sektirerek medya mensuplarına poz verdi. 
     
</TEXT>
</DOC>
