<DOC>
<DOCNO> 373998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/spor/spo10.html </URL>
<DATE> 2005/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaralı Aslan Bekele 
</HEADLINE>
<TEXT>


O, Etiyopya'nın yıldızı, şampiyon ve rekortmen atletiydi. Hayatı, nişanlısının kollarında ölümüyle sarsıldı. Ama yılmadı, aşkının hatırasını yüreğinde taşıyarak 10 bin metrede önce yeniden dünya şampiyonu oldu, ardından rekor kırdı. 

MURAT AĞCA 


"Mutluluk insan hayatında sıkça hissedilebilen bir duygu. Oysa benim yaşadığım kadar büyük bir acı, kaç kişinin başına gelebilir ki ..." 
Nişanlısı Alem Techale'nin kollarında öldüğü o talihsiz günden yalnızca 2.5 ay sonra Dünya Kros Şampiyonası'nda çifte altın madalya kazandığında gözlerinden yaşlar, ağzından bu dokunaklı sözler dökülüyordu, dünya ve olimpiyat şampiyonu atlet Kenenisa Bekele'nin... 
Takvimler 4 Ocak 2005'i gösterirken, Etiyopya'nın "pistteki aslanı" ölümcül bir yara almıştı Başkent Addis Ababa yakınlarındaki ormanlık tepede, kendisi gibi yetenekli bir atlet olan 18 yaşındaki nişanlısı Alem Techale ile birlikte antrenman yapıyorlardı. Hafif tempolu bu koşuda, belki de 8 Mayıs'taki düğün törenleriyle ilgili detayları konuşuyorlardı. O huzurlu ortam birkaç saniye içinde yerini paniğe bıraktı. Alem bir ağaca yaslanmış, göğsünü tutuyordu. Yanı başındaki Bekele ise ne yapacağını şaşırmış halde adeta donakalmıştı. Ani bir refleksle koşmaya başladı. Arabasını alıp geldiğinde sevgilisi artık yerde yatıyordu. Onu kucakladı, ama genç kızın artık nabzı atmıyordu. Alem, hastaneye bile varamadan biricik aşkının kollarında kalp krizi sonucu ölmüştü. 1500 metrenin Dünya Gençler Şampiyonu, ertesi gün hayalleriyle birlikte sonsuzluğa uğurlandı... 

Yas ve sonrası 
Bekele mi o tam anlamıyla yıkılmıştı. Çobanlık yapan bir babanın altı çocuğundan biri olarak sıradan başlayan hayatı, koşmaya merak saldığından beri değişmişti. Krosta hem uzun, hem kısa yarışta aynı anda dünya şampiyonu olan ilk atlet olmuş ve bunu üç kez tekrarlamıştı. 2003'te 10 binde Dünya, 2004'te olimpiyat şampiyonluğu yaşamış, 5 bin ve 10 metrede dokuz gün içinde dünya rekorlarını alt üst etmişti. Yılın atleti olmuştu ama şimdi, hayat artık çok anlamsızdı. 
Yas tutmaya başladı Bekele. Sakallarını uzattı, antrenman yapmadı, kilo aldı. Sık sık 150 mil ötedeki Assela'ya gidip biricik sevgilisinin mezarını ziyaret ediyordu. Etiyopya, yaralı aslanı için endişe içindeydi "Ya bir daha koşmazsa " Devlet başkanı dahil tüm ülke seferber oldu, Bekele'yi geri döndürmek için. O da acıdan uzaklaşmak için gittiği ABD'de kararını vermişti. Alem için koşacak, onu kalbinde yaşatacaktı. İlk birkaç deneme yarışı hezimetti. Ama 2.5 ay sonra Dünya Kros Şampiyonası'nda zoru başardı ve iki altın aldı. Gözyaşları içinde kalbini tutuyor, sürekli "O kalbimde" diyordu. 
Helsinki'deki Dünya Şampiyonası'nda 10 binde ikinci kez zirveye çıktı ama 5 bine yetecek gücü yoktu. 
Tüm gücüyle 26 Ağustos'ta Brüksel'de rekor için koşacağı Golden Lig yarışına odaklandı. Ve onu da başardı 10 binde finişi geçtiğinde kronometre 26.17.53'ü gösteriyordu. Eski derecesinden 2.78 saniye daha iyi koşmuştu. Ve o acı günden sonraki ilk rekorunu cennetteki sevgilisine ithaf ediyordu, çaresizliğine ağlayarak "Artık kırdığım rekorlar, aldığım madalyalar bana mutluluk vermiyor. Her ne kadar onun için ve kalbimde onunla koşsam da hiçbiri nişanlımı geri getirmiyor. Koşmaktan başka yapacak birşeyim yok. Ve daha iyisini yapmak için yarışmaya devam edeceğim"... 


</TEXT>
</DOC>
