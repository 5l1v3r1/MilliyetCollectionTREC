<DOC>
<DOCNO> 366711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/soneko37.html </URL>
<DATE> 2005/08/03/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Sabancı Grubu'nun iki bankası birleşmeye hazırlanıyor... 
</HEADLINE>
<TEXT>

     Akbank'ın 1 Eylül 2005 tarihinde yapılacak Olağanüstü Genel Kurulu'nda, Ak Uluslararası Bankası ile devralma suretiyle birleşme kararı görüşülecek. 
     Akbank T.A.Ş'den Borsa'ya gönderilen açıklamada, banka Yönetim Kurulu'nun bugünkü toplantısında, Olağanüstü Genel Kurul toplantısının 1 Eylül Perşembe saat 10.00'da yapılmasının kararlaştırıldığı bildirildi. 
     Açıklamaya göre, Sabancı Center'da yapılacak Genel Kurul'da, bankaların birleşme ve devirleri hakkında yönetmelik hükümleri gereğince Akbank'ın 30 Haziran 2005 tarihi itibariyle hazırlanan mali tabloları onaylanacak. 
     Genel Kurul'da, Ak Uluslararası Bankası A.Ş'nin devir yoluyla Akbank'la birleştirilmesine karar verilmesi, Bankacılık Düzenleme ve Denetleme Kurulu ile Sermaye Piyasası Kurulu tarafından onaylanan devir sözleşmesinin onaylanması konuları görüşülecek. 
     Ayrıca, yetkili mercilerden alınan izinlere istinaden, Ak Uluslararası Bankası A.Ş'nin Akbank dışındaki ortaklarına ''devralma bedeli'' olarak toplam 4 bin 544 YTL nominal değerli hisse senetlerinin verilmesini teminen çıkarılmış sermayenin kar yedeklerinden karşılanmak üzere 1 milyar 800 milyon YTL'den 1 milyar 800 milyon 4 bin 544 YTL'ye yükseltilmesi kararlaştırılacak. 
     
     BANKA SAYISI 47'YE İNECEK 
     Sermayesinin yüzde 49'u Banque Nationale de Paris'e ve yüzde 51'i Akbank'a ait olan BNP-AK Bank, 1985 yılında İstanbul'da kuruldu. 1988 yılında Dresdner Bank bu bankaya ortak olarak katıldı. 
     Akbank daha sonra BNP-Ak-Dresdner Bank'ın yüzde 60 oranındaki hissesini satın alarak, bankadaki hisse oranını yüzde 99.99'a yükseltti. Buna göre BNP Paribas, Societe Jovacienne de Participations ve Dresdner Bank AG tarafından sahip olunan toplam yüzde 60 oranındaki paylar için 57 milyon 294 bin avro tutarında peşin ödeme yapıldı. 
     Akbank Yönetim Kurulu, 9 Mart 2005 tarihinde aldığı karar ile, BNP-AK-Dresdner Bank A.Ş. ile devir yoluyla birleşme için yetkili merciler nezdinde prosedürlerin başlatılması için Genel Müdürlük'e yetki verdi. 
     Bnp-Ak Dresdner Bank A.Ş., bu tarih itibariyle ''Türkiye'de Kurulmuş Yabancı Bankalar'' grubundan ''Özel Sermayeli Ticaret Bankaları'' grubuna geçti. 
     Bankanın ticari ünvanı 30 Mart 2005 tarihi itibariyle ''Ak Uluslararası Bankası A.Ş.'' olarak değişti. 
     Birleşme işlemi gerçekleştiğinde, banka sayısı 48'den 47'ye inecek. 
     Akbank, faaliyet gösteren 48 banka arasında, yılın ilk çeyreği itibariyle 37.8 milyar YTL toplam aktif büyüklükle 3. sırada, Ak Uluslararası Bankası A.Ş. de 295.6 milyon YTL aktif büyüklükle 35. sırada bulunuyor. Türkiye Bankalar Birliği verilerine göre, Akbank'a devredilecek Ak Uluslararası Bankası A.Ş., 1 şube ve 64 personelle hizmet veriyor. 
     
</TEXT>
</DOC>
