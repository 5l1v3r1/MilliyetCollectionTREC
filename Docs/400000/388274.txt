<DOC>
<DOCNO> 388274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/soneko46.html </URL>
<DATE> 2005/10/20/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
New York Times'ın karı yüzde 52 oranında azaldı... 
</HEADLINE>
<TEXT>

     Reklam gelirlerindeki yetersiz artış ve yükselen işletme maliyetleri yüzünden New York Times Şirketi'nin karı, 25 Eylül'de sona eren yılın üçüncü çeyreğinde yüzde 52 oranında azaldı. 
     New York Times, Boston Globe ve diğer bazı gazetelerin yanı sıra bazı radyo ve televizyonların bağlı olduğu New York Times Şirketi'nden yapılan açıklamada, 2005 yılı üçüncü çeyreğinde toplam karın 23,1 milyon dolar olarak gerçekleştiği, 2004 yılının aynı döneminde ise bu miktarın 48,3 milyon dolar olduğu ifade edildi. 
     Times Şirketi Başkanı Janet L. Robinson, reklam gelirlerinin Eylül ayında geçen yılın aynı ayına göre yüzde 4,4, üçüncü çeyrekte ise yüzde 3,8 arttığını belirterek, elde edilen reklam gelirinin 104,7 milyon dolardan 108,7 milyon dolara yükseldiğini ifade etti. 
     Şirketin toplam gelirinin ise bir yıl öncesine göre yüzde 2,2 oranında artarak 773,8 milyon dolardan 791,1 milyon dolara yükseldiği belirtilirken, artan gelire rağmen düşen karlılığın maliyetleri kısmak için yapılan işten çıkarmaların getirdiği mali yükten kaynaklandığı kaydedildi. 
     New York Times Şirketi, Mayıs ayında 200 çalışanının işine son vermiş, geçtiğimiz günlerde ise 6 ila 9 aylık dönemde 500 çalışanının işine daha son vereceğini duyurmuştu. 
     
</TEXT>
</DOC>
