<DOC>
<DOCNO> 389917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sontur20.html </URL>
<DATE> 2005/10/26/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Batman'da su kuyularından benzin mi çıkıyor 
</HEADLINE>
<TEXT>

     Batman'da yer altına sızan benzinin 3 Mayıs 2004 tarihinde patlamaya neden olduğu Toptancılar Sitesi civarında ev ve dükkan kiralayan bazı kişilerin kuyular açarak benzin çıkardıkları öne sürüldü. 
     Yeni patlama korkusuyla vatandaşların evlerini terk ettikleri Cumhuriyet ve Şirinevler mahallelerinde ev ve dükkan kiralayan bazı kişiler kuyular açarak çıkardıkları benzini piyasaya sattıkları belirtildi. 
     Cumhuriyet Mahallesi Muhtarı Halil Alp, benzin çıkarmak amacıyla mahallede yeni kuyuların açıldığını belirterek, yaşanan durumdan rahatsız olduklarını, ancak çözüm bulamadıklarını bildirdi. 
     Alp, şunları söyledi 
     ''1979 yılında evimdeki kuyudan benzin çıktığı için kısa süreli hapis yattım. Durumu TPAO ve emniyet yetkililerine bildirmemize karşın o zaman bir sonuç alamadık. 1983 yılında yine kuyumdan benzin çıktığı için cezaevine girdim. Unutulan bu gerçek 2004 yılında patlamaya neden oldu ve insanlar öldü. Mahallemizde korku ve tedirginlik yaşandı. Gayrimenkullerin değerleri düştü. Son dönemde mahallemizdeki ev ve dükkanlar kiralanarak açılan kuyulardan benzin çıkarılıyor. Mahallede benzin çıkarmak amacıyla en az 15-20 kuyu açıldığını biliyorum. Açılan yeni kuyular evlerin fiyatlarını yükseltti. Konuyu yetkililere bildirdik. Yeni patlamalar olmasından korkuyoruz.'' Şirinevler Mahallesi muhtarı Remzi Adsan ise, mahalledeki eski su kuyularından benzin kokusu geldiğini, ama benzin çıkmadığını belirtti. 
     Bu arada, yetkililer konuyla ilgili açıklama yapmadı. 
     3 Mayıs 2004 tarihinde Batman Toptancılar Sitesi'nde meydana gelen patlamada, 3 kişi ölmüş, 23 kişi de yaralanmıştı. 
     Patlamanın gaz sıkışması sonucu meydana geldiği bildirilmişti. 
     Daha sonra Batman Toptancılar Sitesi esnafları patlamadan sorumlu olarak gördükleri TÜPRAŞ hakkında Batman ağır Ceza Mahkemesi'nde dava açmıştı. Halen devam eden davada, TÜPRAŞ Batman Bölge Müdürlüğü eski ve yeni yöneticilerinden 14 kişi hakkında ''dikkatsizlik ve tedbirsizlik sonucu ölüme ve yaralanmaya sebebiyet verme'' suçundan 2 yıla kadar ağır hapis cezası isteniyor. 
     
</TEXT>
</DOC>
