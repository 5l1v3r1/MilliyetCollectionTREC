<DOC>
<DOCNO> 361346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/soneko05.html </URL>
<DATE> 2005/07/15/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
HSBC Almanya için eurodan çıkmak iyi olabilir 
</HEADLINE>
<TEXT>

     Dünyanın ikinci büyük bankası HSBC, Almanya, Hollanda ve İtalya gibi bazı AB ülkelerinin Avrupa para politikasından zarar gördüğünü, bu nedenle sistemden çıkmalarının yararlarına olabileceğini öne sürdü. HSBC, İtalya’nın euro sistemini terkeden ilk ülke olabileceğini de savundu. 
     HSBC tarafından yayınlanan bir raporda Avrupa para sistemi çok kötü çalıştığı için bazı ülkelere zararlı olabileceği görüşü dile getirildi. Almanya, Hollanda ve İtalya Avrupa para politikasından zarar gören ülkeler arasında sıralandı. 
     Euro sisteminde bir bölünme riskinin var olduğu belirtilen raporda, para birliğinin çoküşüne yol açabileceği için euro sisteminden ayrılmanın maliyeti ve yararlarının dikkatli bir biçimde değerlendirilmesi gerektiği vurgulandı. 
     Almanya’nın reel faiz oranlarını düşürmek ve mali politikasının kontrolünü yeniden elde etmek için euro sisteminden çıkma seçeneğini düşünebileceğini savunan HSBC, euro bölgesinden ilk çıkacak ülkenin ise, İtalya olabileceğine inanıyor. 
     Raporda, Euro sistemini terketmenin, İtalya için en büyük avantajının, halen GSYİH’sının yüzde 107’si düzeyinde bulunan borçlarını eurodan daha zayıf olacak bir "yeni lira"ya dönüştürmesi olacağı öne sürüldü. 
     Buna karşın, HSBC, İtalyan liretinin yeniden yürürlüğe konulması lehindeki ekonomik argümanların "ezici bir etkisi" bulunmadığını da belirtti. 

ANKA 
     
</TEXT>
</DOC>
