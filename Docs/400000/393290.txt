<DOC>
<DOCNO> 393290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/yazar/civaoglu.html </URL>
<DATE> 2005/11/09/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
O gece 
</HEADLINE>
<TEXT>


İstanbul'da yükselen kulelerden birinin 33. katı... New York Penthouse'larını hatırlatan görkemli bir daire... 
Boğaz Köprüsü'nden adalara, Kızkulesi'ne, Kumkapı'ya kadar, İstanbul aşağılarda ışıl ışıl uzanıp gidiyor. 
Yuvarlak masa etrafında 7 gazeteciyiz. Çoğu genel yayın yönetmeni... 
Ev sahibi, Global Holding'in genç patronu Mehmet Kutman... Konuğu, Eyal Ofer. 
İkisi de son haftalarda Galataport ihalesiyle birlikte gündemde. 
Geceyi gazeteci konuklarına -eleştiri sağanağı altındaki- Oferler'i tanıtmak için düzenlemiş. 
Sanıyorum amaç, "onların da birer ademoğlu" olduklarını göstermek... Dışarıda kameralarla bizleri bekleyen gazeteciler... 
"Günah gecesi " mi 
"Çıkışta açıklamayı kim yapacak " diye birbirimize takılıyoruz. 
Eyal Ofer, orta boylu, ince yapılı, orta yaşın biraz üzerinde... 
Parmaklarında, sürekli çektiği bir gümüş tespih tutuyor. 
Çok şey konuşuldu, Eyal Ofer epey sıkıştırıldı... Ve akılda kalmayacak bir dizi teknik teferruat... Hisse oranları, şirket isimleri... 
O teferruatları geçerek, kalın çizgileriyle yansıtayım... 
................... 
Oferler'in şirketlerinde çalışan sayısı 100 bin dolaylarında. 
İşe denizcilikle başlamışlar. I. Dünya Savaşı öncesinde ailenin bir kolu Ukrayna'da... Diğer kolu ise Romanya'dan Filistin'e gelmiş. Filistin, o zamanlar henüz Osmanlı yönetiminde... 
Deniz taşımacılığında ilerleyerek, dünya devleri arasına girerken, filonun omurgasını Türk kaptanlar oluşturmuş. 
Ofer, "Osmanlı kökenlerim nedeniyle kendimi burada kendi evimdeymiş gibi hissediyorum" diyor. 
Ancak "medyada hakarete varan ifadelerle hedef alınmış olmanın kırgınlığını" da dile getiriyor. 
"Yahudi sermayesi" söylemiyle "ırkçılık yapıldığını" iddia ediyor. "Yahudi düşmanlığı sendromu"ndan söz ediyor. 
"Türkiye, yabancı sermaye için çekici coğrafya oldu. Yabancı sermayeyi kırmazsanız büyük yatırımlar gelecek" uyarısında bulunuyor. 
.................... 
Ona böyle bir şeyin olmadığı Dubai yatırımına getirilen eleştiriler örnek gösterilerek anlatılıyor... 
"Dubai sermayesi, İslam kökenli. Size eleştiriler Yahudi düşmanlığı ise, Dubai'nin ikiz kulelerine tepkiler nedir Arap sermayesine de mi ırkçılık yapılıyor " 
Bir şey daha... "Size eleştiriler sermayenin kökeni nedeniyle değil, Başbakan'la yaptığınız özel görüşmeler ve bu görüşmelerin basından gizlenmesi nedeniyledir" deniliyor. 
Bir dizi "randevu öyküleri" dinliyoruz. 
.................. 
Sonuç 
Türkiye'nin gelirleri borç servisi ve faizleriyle yutuluyor. 
Türkiye ekonomisinin büyümesi, yabancı sermaye girişleriyle bağlantılı. 
Yatırımlarınızla hoş gelebilirsiniz. Ama eleştirilerimizi de yadırgamayacaksınız. 
.................. 
Galataport'un büyük bir getirisi olmayacağını, buna rağmen en yakın teklifin 3 katı önerilerek ihalenin alındığını, başta Haydarpaşa Limanı olmak üzere diğer büyük yatırımların hedeflendiğini öğreniyoruz. 
Bir de mimari sorun var. 
Galataport için birkaç milyon dolar vererek büyük bir mimari büroya planlar çizdirilmiş. Galata'nın fetih öncesi ait olduğu Venedik mimarisini anımsatan görüntüler öngörülmüş. 
Ancak... O planlar devre dışı bırakılmış ve baştan başa cam giydirilmiş modern bir mimari tarzı istenmiş. 
Keşke değiştirilmeseydi... 
Oferler, Kuşadası'nda da araziler almışlar. Yabancılara ucuz konut üreteceklermiş. 
Kısacası... Yatırımları genişleterek gelmekte kararlı görünüyorlar. 
Kutman'dan öğrendiğimize göre, küresel büyük sermayeyi elinde tutan 300-400 grup birbiriyle iletişim halinde. Değerlendirmeler arasına Türkiye de alınmış. 
Bu ilk yatırımlar, "test" adımlarıymış. 
Onlar, Türkiye'ye yeni yeni alışmaya çalışıyorlar. Bizim de onlara alışmakta psikolojik olarak çok hazır olduğumuzu söyleyemeyiz. 
Yatırımlar ne denli düzgün, şeffaf ve kurallara uygun olursa, iki taraf için de psikolojik zemin, o denli sağlam olur. 



</TEXT>
</DOC>
