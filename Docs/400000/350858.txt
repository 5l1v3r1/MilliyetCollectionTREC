<DOC>
<DOCNO> 350858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sonyas13.html </URL>
<DATE> 2005/06/10/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Sıtmayla mücadelede mantar alternatifi... 
</HEADLINE>
<TEXT>

     İngiliz ve Hollandalı bilimadamları, yılda bir milyondan fazla insanın ölümüne neden olan sıtmayla mücadelede mantarın etkili olduğunu tespit ettiler. 
     Bilimsel Nature dergisinde yayımlanan araştırmaya göre, mantar ve küf yılda 300 milyon vakaya neden olan sıtma hastalığını yayan sivrisineklerin ölümüne neden oluyor. 
     Bilimadamları, yağ bazlı mantar alternatifinin, böcek öldürücü ilaçlara karşı bağışıklık geliştiren sivrisineklerle başedilmesini sağladığını belirlediler. 
     Bu konuda Londra'daki Imperial Üniversitesi'nde yapılan araştırmada, Beauveria bassiana mantarından fungus elde edilen yağ bazlı bir spreyin, sıkıldığı yere maruz kalan sivrisineklerin büyük bölümünün ölümüne neden olduğu, yaşamayı başaranların da sıtma hastalığını insanlara taşıyabilme özelliklerini ortadan kaldırdığı belirlendi. 
     Spreyde kullanılan yağın ıslaklığı koruduğu ve fungusun yayılmasını kolaylaştırdığı belirtiliyor. 
     Bu araştırmaya benzer şekilde Hollanda'daki Wageningen Üniversitesi ve Araştırma Merkezi de fungus ve yağ karışımının sürüldüğü pamuktan çarşafları, sıtmanın yaygın olduğu Afrika'daki Tanzanya'nın kırsal kesiminde denedi. 
     Bu örtülere inen sivrisineklerin yaşam sürelerinin kısaldığını tespit eden bilimadamları, bu yöntemin sıtmayla mücadelede etkin ve çok ucuz bir yöntem olabileceğini vurguladılar. 
     Hollandalı bilimadamları, böyle bir karışımın en fazla 20 dolara mal olduğunu belirttiler. 
     
</TEXT>
</DOC>
