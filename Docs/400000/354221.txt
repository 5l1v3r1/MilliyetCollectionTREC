<DOC>
<DOCNO> 354221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/guncel/gun04.html </URL>
<DATE> 2005/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Huzurevinden kız çocuklarına destek 
</HEADLINE>
<TEXT>



Milliyet'in "Baba Beni Okula Gönder" kampanyasına Ankara'nın Ümitköy semtindeki huzurevinden destek geldi. Huzurevi sakinleri ile bakımevinde görevli personel, kampanyaya 134 YTL bağışladı. 
Huzurevi sakini Necla Yürüten, gazetenin ilk sayfasında okumak isteyen kız çocuklarıyla ilgili fotoğrafları görünce yüreğinin burkulduğunu belirterek, "O an 'bir şeyler yapmalıyız' diye düşündüm. İçim sızladı. Kız çocukları muhakkak okumalı. Bizim de çorbada tuzumuz olsun istedik" dedi. 
Emniyet Genel Müdürlüğü'nden emekli olan Yürüten, bağış toplamak için huzurevinde yaşayanları tek tek dolaştığını anlattı. Yürüten, "40 seneyi aşkın zamandır Milliyet okuyorum. Maddi durumu iyi olan herkesi kampanyaya bağış yapmaya çağırıyorum" diye konuştu. 
Yürüten'e bağış toplama konusunda yardımcı olan Ferfuri Keskin ise paranın "Ümitköy Huzurevi Yaşlıları" adına bankaya yatırıldığını söyledi. 


</TEXT>
</DOC>
