<DOC>
<DOCNO> 378215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/ekonomi/eko03.html </URL>
<DATE> 2005/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Yapı Kredi Bizi sahiplik sorunu zorladı 
</HEADLINE>
<TEXT>


Yapı ve Kredi Bankası yönetimi, sahiplik sorununun yarattığı belirsizlik ve donuk aktifler nedeni ile bilanço büyütmekte zorlanıldığını açıkladı 

EKONOMİ SERVİSİ 

Yapı ve Kredi Bankası YKB 55.8 milyon YTL zararla sonuçlanan bu yılın ilk yedi aylık döneminde sahiplik sorununun yarattığı belirsizlik nedeniyle bilançosunu büyütmekte zorlandığını açıkladı. 
Bankanın Koçbank'a devri için 28 Eylül'de yapılacak olağanüstü genel kurula sunulacak 31 Temmuz 2005 tarihli bilanço ile Yönetim Kurulu Raporu açıklandı. 
YKB'nin 2002 yılının haziran ayından beri süren ortaklık yapısıyla ilgili sıkıntılar olduğu belirtilen raporda, şöyle denildi "Bankamız sahiplik sorununun yarattığı belirsizlikler nedeniyle, bilançosunu büyütme konusunda zorluk yaşamıştır. Uluslararası derecelendirme kuruluşlarının bankamızın kredi notunu 2002 Temmuz ayından beri oldukça düşük bir düzeyde tutmaları, yurtdışı kaynaklara erişimde zorluklar yaratmıştır. Bankamızın aktiflerinin önemli kısmının getirisiz aktiflerden oluşması ve donuk kredilerimizin varlığı, gelir yaratma konusunda sıkıntıya neden olmakta." 
Sahiplik sorunundan kaynaklanan sıkıntılara rağmen, piyasa etkinliğini sürdüğü vurgulanan raporda, "2005'in ilk yedi ayında bankamızın aktif toplamı yüzde 2 büyüme göstererek 25.1 milyar YTL'ye ulaştı" denildi. 

Son tarih 31 Ekim 
Çukurova Holding de grup ile TMSF mülkiyetindeki YKB hisselerinin satışı ile ilgili bir açıklama yaptı. Açıklamada, "YKB hisselerinin satışı 31 Ekim 2005 tarihine kadar Çukurova koordinasyonunda yürütülecek olup, satışın tamamlanamaması halinde, TMSF'nin satış yetkisi bu tarihten sonra yürürlüğe girecektir." 

Turkcell'de opsiyon altı yıl değil bir yıl Koçbank, Turkcell hisselerinin satışının 6 yıllık opsiyon kapsamında olmadığını, opsiyonun hisse devir işlemlerinin tamamlanmasından kapanış itibaren 12 aylık bir süre içinde kullanılabileceğini bildirdi. Koçbank'tan YKB ile ilgili olarak Borsa'ya yapılan açıklamada, Turkcell hisselerinin satışının, bankacılık dışı bazı varlıklar için tanınan 6 yıllık opsiyon kapsamında olmadığı belirtilerek, "Turkcell opsiyonu, kapanıştan itibaren 12 aylık bir süre içinde kullanılabilir" denildi. 


</TEXT>
</DOC>
