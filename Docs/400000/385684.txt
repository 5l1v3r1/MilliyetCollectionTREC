<DOC>
<DOCNO> 385684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/spor/spo30.html </URL>
<DATE> 2005/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Tebrikler Akın 
Milliyet Gazetesi foto muhabirlerinden Gökay Akın ilk kez baba olmanın sevincini yaşıyor. Zahide-Gökay Akın çiftinin bebeği, dün İzmir Özel Gazi Hastanesi'nde dünyaya gözlerini açtı. 3 kilo 250 gram ağırlığındaki minik Akın'a, Yarkın ismi verildi. Milliyet ailesi olarak Zahide-Gökay Akın çiftini kutluyor, minik Yarkın'a sağlıklı, uzun ömür diliyoruz. 

Dostluk kazandı 
Antalya'nın Kaş ilçesi'nde yapılan dostluk maçında Kaş Gençlikspor ile Yunanistan'ın Meis Adası takımları karşı karşıya geldi. Ağullu Stadı'ndaki maça taraftarlar yoğun ilgi gösterirken, mücadeleyi Kaş Gençlik 4-0 kazandı. Yunan ekibinin Başkanı Magiafis Paraschos "Kazanan yine dostluk oldu" dedi. 

Bale niyetine 
Rusya'daki Dünya Kickboks Şampiyonası'nda altın kazanan Kiraz Şahin, Kayseri'de bale salonu bulunmadığı için Uzakdoğu sporlarına yöneldiğini söyledi. Muay Thai'den sonra Kickboks'ta da şampiyon olan milli sporcu, "Ailem baleyi çok istedi. Ancak o zamanlar Kayseri'de bale salonu ve kursu yoktu" diye konuştu. 

Cepleri yakacak 
GSGM, doping yapan sporculara, antrenörlere ve yarış atı sahiplerine 14 bin 300 YTL'ye kadar ağır para cezası vermeyi planlıyor. Mehmet Atalay'ın 100 bin YTL'lik ceza isteği hukukçular tarafından kabul edilmezken, Amatör Spor Dalları Ceza Yönetmeliği'ndeki öngörülen değişiklikle rakam maksimum 14 bin 300 YTL olarak gerçekleşti. 

Ceyhan'a müjde 
Basketbolda Bayanlar Avrupa Kupası'nda FIBA Cup Ceyhan Belediyespor'un rakibi olan Yunan Panathinaikos turnuvadan çekildi. Kupada H Grubu'nda mücadele eden Ceyhan Belediyespor'da, genel menajer Ali Yücel "Panathinaikos, grubunda bulunan diğer üç takımı da yenecek durumda. Neden çekildiklerini anlayamadık" dedi. 

İftar itirazıkabul gördü 
FUTBOL Federasyonu'nun, daha önce cumartesi günü 18.45'te oynanacağını açıkladığı Erciyes - Galatasaray maçının saati, iftara denk geldiği için itiraz edildi, karşılaşma 14.00'e çekildi. Aynı günkü Fenerbahçe - Ankaragücü maçının saati de, 21.00'den 20.00'ye alındı. 

Top gitti maç bitti 
H.HAKAN KABAHASANOĞLU 

GİRESUN Birinci Amatör Küme A Grubu'nda Şafakspor-Altunsuspor takımları arasında önceki gün oynanan maçta beş top birden Aksu Deresi'ne gidince maç tatil edildi. 75. Yıl Etbaşoğlu Stadı'nda oynanan karşılaşmada, ilk yarıyı 3-0 yenik olarak bitiren ve iki oyuncusu kırmızı kart gören Şafakspor, 54. dakikada 5-0 mağlup duruma düştü. Hakem Engin Şahin, 63. dakikada futbol oynatacak top kalmayınca maçı tatil etti. 

Mehmet'e af çıkıyor 
ÇAYKUR Rizespor'un eski Teknik Direktörü Metin Yıldız'ın, ihanet ettiği gerekçesiyle kadro dışı bıraktığı Mehmet Polat'a af yolu göründü. Yeni Teknik Direktör Sakıp Özberk'in, tecrübeli futbolcunun affedilmesi için rapor verdiği öğrenildi. Mehmet ise, kabus günlerinin sona ermesini dört gözle bekliyor. 

Samsunspor Sinop'ta 
SAMSUNSPOR, hafta sonu oynayacağı Trabzonspor maçı için Sinop'ta kampa girdi. Kırmızı - Beyazlı kafilede, Tunus Milli Takımı'nda bulunan Kais ve Ayari dışında eksik futbolcu bulunmuyor. İki futbolcu da bugün arkadaşlarına katılacak. 

Denizli'den ısınma kampı 
DENİZLİSPOR, Vestel Manisaspor maçının hazırlıkları için Antalya'da 4 günlük kampa girdi. Başkan Zafer Katrancı, kısa bir süre önce göreve başlayan Menajer Can Çobanoğlu ve Teknik Direktör Nurullah Sağlam'ın bu kampta, futbolcuları daha iyi tanıma olanağı bulacağını söyledi. 

Hadzibegiç iddialı 
GAZİANTEPSPOR Teknik Direktörü Faruk Hadzibegiç, Diyarbakırspor maçını kazanacak güçte olduklarını söyledi. Celal Doğan Tesisleri'ndeki çalışmalarını sürdüren kırmızı - siyahlılarda futbolcular dar alanda kısa pas ve pres çalışması yaptı. Antep, cumartesi oynayacağı karşılaşma için perşembe günü kampa girecek. 

40 yılda bir 
SAKARYASPOR Yönetimi, kuruluşunun 40. yılında eski başkan ve futbolcularını bir araya getirerek, eski günleri andı. Ordu maçı öncesinde bir araya gelen Yeşil - Siyahlılar'ın iftar yemeğine, Sakarya Valisi Nuri Okutan, Adapazarı Büyükşehir Belediye Başkanı Aziz Duran ile milletvekilleri katıldı. 



</TEXT>
</DOC>
