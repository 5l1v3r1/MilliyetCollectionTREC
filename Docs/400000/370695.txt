<DOC>
<DOCNO> 370695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sontur28.html </URL>
<DATE> 2005/08/17/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Mersin'de otomobildeki patlama... 3 kişi başka illerde yakalandı 
</HEADLINE>
<TEXT>

     Mersin Emniyet Müdür Vekili Süleyman Ekizer, seyir halindeki otomobilde meydana gelen patlamada ölen ve yaralanan kişilerin eylem yapmak üzere kente geldiklerinin tespit edildiğini, bu kapsamda düzenlenen operasyonda, başka illerde 3 kişinin yakalandığını bildirdi. 
     Ekizer, Emniyet Müdürlüğü’nde düzenlediği basın toplantısında, 12 Ağustos Cuma günü Akkent Mahallesi Adnan Menderes Bulvarı’nda, seyir halindeki 34 AC 9605 plakalı otomobilde meydana gelen patlamayla bağlantılı olarak başka illerde gerçekleştirilen operasyonlarda, bomba ile araçtaki düzenekleri temin ettikleri belirlenen S.K, Ş.K. ve M.K’nın bir kaleşnikof, 4 şarjör ve 54 fişekle yakalandığını belirtti. 
     Süleyman Ekizer, araştırmalar sonucunda, patlamada ölen kişinin Van’ın Başkale İlçesi nüfusuna kayıtlı Şehmus Sarı 17 , yaralının da C.S. olduğunun belirlendiğini söyledi. 
     Söz konusu kişilerin, terör örgütünün yurtdışı kampında siyasi ve bomba eğitimi aldıklarının belirlendiğini ifade eden Ekizer, "Eylem yapmak üzere kentimize gelen şahısların, bir ilimizde meydana gelen 2 olayın sanıkları oldukları ve bir patlama olayının ise görgü tanıklarınca verilen eşkale göre çizilen robot resimlere de benzerlik gösterdikleri anlaşılmıştır" dedi. 
     Otomobilde yapılan aramada, bomba düzeneği olarak kullanılan çeşitli malzemelerin ele geçirildiğini belirten Ekizer, olayda yaralı ele geçirilen C.S’nin, "terör örgütü üyesi olmak, patlayıcı madde bulundurmak, bombalı eyleme katılmak" suçlarından sevk edildiği adliyede, çıkarıldığı mahkemece tutuklandığını bildirdi. 
     
</TEXT>
</DOC>
