<DOC>
<DOCNO> 379261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/son/sonspo28.html </URL>
<DATE> 2005/09/17/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Galatasaray, Vestel Manisaspor maçına hazır... 
</HEADLINE>
<TEXT>

     Galatasaray, Vestel Manisaspor ile yarın yapacağı karşılaşmanın hazırlıklarını tamamladı. 
     Galatasaray, yarın Atatürk Stadı’nda yapacağı maç öncesindeki son antrenmanını Altay’ın Gaziemir Kutlu Aktaş Tesisleri’nde gerçekleştirdi. 
     Teknik direktör Eric Gerets yönetimindeki oyuncular, son antrenmanda koşu ve pas çalışması yaptı. Dünkü antrenmana hafif sakatlığı nedeniyle çıkmayan Hasan Şaş da takımla çalıştı. 
     Galatasaray’ı, sarı-kırmızılı taraftarlar yalnız bırakmadı. 
     Taraftarlar, oyunculara büyük ilgi gösterirken, sahaya giren taraftarlar görevlilerce çıkarıldı. 
     Antrenmanı ziyaret eden Gaziemir Belediye Başkanı Adnan Yüksel, Hakan Şükür’e çiçek verdi. 
     Futbolcular ve teknik heyet daha sonra İzmir Hilton Otel’e giderek maç saatini beklemeye başladı. 
     Teknik direktör Eric Gerets’in, sarı-kırmızılıların yarın sabah yapacağı ter idmanını, maçın saat 17.30’da başlayacak olması nedeniyle iptal ettiği öğrenildi. 
     
</TEXT>
</DOC>
