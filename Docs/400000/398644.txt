<DOC>
<DOCNO> 398644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/soneko27.html </URL>
<DATE> 2005/11/28/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Dışbank artık Fortis... 
</HEADLINE>
<TEXT>

     Belçika-Hollanda ortaklığı olan Fortis tarafından Nisan ayında satın alınan Dışbank, bugünden itibaren müşterilerini Fortis adıyla kabul etmeye başladı. 
     Fortis Bank A.Ş. Yönetim Kurulu Başkanı Karel De Boeck ve Fortis Bank A.Ş. İcra Kurulu Başkanı Tayfun Bayazıt, düzenledikleri basın toplantısında, Fortis'in Türkiye'deki planlarını ve hedeflerini açıkladılar. 
     Boeck, daha önce Türkiye'de temsilcilik aracılığıyla küçük bir çalışmaları bulunduğunu, ancak Türkiye'ye hep bakmaya devam ettiklerini söyledi. Türkiye'de olumlu bir şey olacağına ikna olarak yatırım yaptıklarını ifade eden Boeck, Türkiye'nin dinamik bir ülke olduğunu ve Dışbank ile Türkiye'de bulunmaktan gerçekten mutlu olduklarını bildirdi. 
     Dışbank'ı satın alma anlaşmasının 4 Temmuz'da tamamlandığını ve bankanın Fortis'in yapısına kısa sürede uyarlandığını belirten Boeck, Türkiye'deki yöneticileri Avrupa, Asya, Amerika'daki kuruluşlarında görevlendireceklerini, diğer ülkelerden yöneticilerin de Türkiye'de görev yapacağını, böylece bilgileri paylaşacaklarını söyledi. 
     Uluslararası şebekelerinin Türk yöneticilerin çalışmalarıyla zenginleşeceğini aktaran Boeck, dünya çapındaki ticaret merkezleri vasıtasıyla Türk şirketlerinin, dünyanın neresinde iş yapmak isterlerse yardımcı olacaklarını ifade etti. 
     
     9 AYDA 3 MİLYAR AVRO NET KAR 

     Türkiye'de 2010 yılına kadar şube sayılarını 183'den 300'e çıkarmak istediklerini anlatan Boeck, uluslararası bir banka olan Fortis'in 9 ayda karını yüzde 50 artırarak 3 milyar avro net kar sağladığını kaydetti. 
     Boeck, çok karlı bir şirket olduklarını belirterek, ''Büyümek için paramız var. Niyetimiz, amacımız işi büyütmek. Türkiye'de olmaktan büyük mutluluk duyuyoruz. Organik olarak, süratle, dünyada olmayan bir hızla büyümek istiyoruz'' diye konuştu. 
     Bir soru üzerine Boeck, Türkiye'de çok fazla şube ve banka bulunmadığını, Belçika'da 6 bin banka şubesi bulunduğunu bildirdi. 
     Daha önce Belçika Bankalar Birliği Başkanlığı da yapan Boeck, Türkiye piyasasına ilişkin görüşlerini açıklarken, ''Fantastik, muazzam bir piyasa'' nitelemesinde bulundu. 
     Boeck, geçmişte bir krizin yaşandığını, ancak bugün bankacılık piyasasının ''temizlenmiş'' durumda olduğunu ifade ederek, şunları söyledi 
     ''Bankacılık piyasasında yüzde 10 büyüme var. Bu ne demek biliyor musunuz Her 7 senede bir 2 katına çıkıyorsunuz. Yüzde 2 ile 35 senede 2 katına çıkarsınız. Yüzde 10 büyüme ile 7 senede 2 katına çıkmak ile yüzde 2 büyüme ile 35 senede 2 katına çıkma arasında büyük fark var. 8-9 senede 2 katına çıkacak bir ülkede bankacılıkta yapacak çok şey var demektir. Gelir peşinde olunabilecek, motive edilebilecek bir dünya var'' dedi. 
     Karel De Boeck, kredilerde, mevduatta büyüme imkanı bulunduğunu, nüfusun sadece yarısının bankacılık piyasasından yararlandığını kaydetti. 
     
     TAYFUN BAYAZIT 

     Fortis Bank A.Ş. İcra Kurulu Başkanı Tayfun Bayazıt da 183 şubenin tabelasının Fortis olarak dün akşamdan itibaren değiştirildiğini ve bugünden itibaren Fortis adıyla müşterileri kabul etmeye başladıklarını söyledi. 
     Fortis'in Dışbank'ı satın almasıyla, Türkiye'nin önceki yıllarda ortalama olarak sağladığı yabancı sermaye girişine yakın, 1 milyar avro dolayında bir sermaye girişinin olduğunu anımsattı. 
     Bayazıt, Fortis olarak Türkiye için genel değerlendirmelerinin ''Kabuk değiştirmekte olan bir ekonomi'' şeklinde olduğunu ifade ederek, satın alma sonrası banka bünyesinde gerçekleşen değişiklikleri anlattı. 
     Bayazıt, önümüzdeki 5 yıl için hedeflerini de şu anda yüzde 2.5 olan pazar paylarını 2 kat artırmak, şube sayılarını 183'den 300'e, çalışan sayısını da 4 bin 600'den 6 bin 300'e çıkarmak olarak açıkladı. 
     Müşterilerinin günlük yaşamlarının ayrılmaz bir parçası olmak istediklerini belirten Bayazıt, ''Temel hedefimiz, hayatınızın bankası olmak. Fortis hizmet anlayışı ve kalitesiyle Türkiye'de bankacılığın çehresini değiştirecektir'' dedi. 
     
     ''GEÇİŞ MALİYETİ YAKLAŞIK 20 MİLYON DOLAR'' 

     Bir soru üzerine Bayazıt, Dışbank'tan Fortis'e geçiş maliyetinin şube yenilemeleri ve reklam kampanyası ile birlikte yaklaşık 20 milyon dolar olduğunu söyledi. 
     Bayazıt, isim değişikliğini de 739 milyar avroluk aktif büyüklüğüne sahip, 55 ülkede 60 bine yakın çalışanıyla faaliyet gösteren Fortis'in tüm ülkelerdeki faaliyetlerini tek marka altında toplamak istemesiyle açıkladı. 
     Fortis'in hızlı büyümesinin ne şekilde olacağı, satın almaların söz konusu olup olmadığına ilişkin bir soru üzerine de Bayazıt, 2009 sonuna kadar olan 5 yıllık iş planlarının, büyümeyi, yeni şubeler açarak, yeni müşterilere yönelik odaklandıkları iş kollarının alt segmentlerine konsantrasyonla gerçekleştirmeyi içerdiğini anlattı. 
     Bayazıt, bu iş planı çerçevesinde organik olarak büyümek için 300 şubeye çıkacaklarını, 1,700 yeni istihdam sağlayacaklarını, böylece pazar payını 2 katına çıkarmayı planladıklarını anlattı. 
     Fortis'in satın alma ve birleşmelerle büyüyen bir banka olduğunu anımsatan Bayazıt, ''Fortis için organik büyüme fırsatlarını kovalama dışında satın almalarla ilgilenmek bir sürpriz olmaz. Bu sadece Türkiye için değil, tüm küresel pazarlarda, tüm bankacılık ve sigortacılıkla ilgili alanlarda geçerli. Dolayısıyla şu anda somut bir şey söylemek mümkün değil ama satın almalarla bu hedefe daha kısa sürede erişebilme açısından somut bir takım fırsatlar ortaya çıkarsa bunu muhakkak Fortis değerlendirecektir'' dedi. 
     Bayazıt, Fortis'in organik büyüme açısından agresif, hızlı bir büyüme hedefi bulunduğunu, bunun doğru konumlandırma ile mümkün olduğunu söyledi. 
     Konut kredilerindeki gelişmeleri değerlendirirken, ileri dönemdeki faizlerin de satın alınmaya başlandığını, kredilerin boyutu açısından vade uyumsuzluğu yönüyle endişeye yol açacak bir durumun bulunmadığını belirten Bayazıt, Fortis'in faiz açısından zaman zaman piyasayı takip eden, zaman zaman liderlik yapan girişimleri olacağını aktardı. 
     Bayazıt, duygusal açıdan yabancı bir banka ile çalışmanın bir farkı olup olmadığının sorulması üzerine, bir fark olmadığını, 4 Nisan akşamı, iş lisanını İngilizce'ye çevirdiklerini ve uyumlu bir süreç yaşandığını belirtti. 
     Bayazıt, dünyada bazı satın almalarda ciddi enerji kayıplarının yaşanabildiğini, bunun piyasada sendelemeye yol açabildiğine dikkat çekerek, ''Bizde bu olmadı'' ifadesini kullandı. 


     
</TEXT>
</DOC>
