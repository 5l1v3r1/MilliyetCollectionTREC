<DOC>
<DOCNO> 379411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/son/sondun27.html </URL>
<DATE> 2005/09/18/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
''İran, nükleer enerjiye sahip olma hakkından vazgeçmeyecek'' 
</HEADLINE>
<TEXT>

     İran Cumhurbaşkanı Mahmud Ahmedinecad, "ülkesinin, nükleer enerjiye sahip olma hakkından hiçbir zaman vazgeçmeyeceğini" söyledi. 
     New York’taki BM Dünya Zirvesi’ne katılan Ahmedinecad, ülkesine döndü. 
     Ahmedinecad, gazetecilere yaptığı açıklamada, İran’ın nükleer enerji programına ilişkin BM Genel Kurulu’nda sunduğu yeni önerinin, Uluslararası Atom Enerjisi Kurumu UAEK için "iyi bir perspektif" oluşturduğunu söyledi. 
     "Bu öneriyle artık hiçbir bahaneleri kalmadı" diyen Ahmedinecad, "Yabancı ülkelerin özel ve kamu şirketlerine İran’ın nükleer programına katılma izni vermemiz, sunduğumuz önerinin en önemli kısmıdır. Bu aynı zamanda genel bir katılım ve denetim güvencesidir" dedi. 
     "Nükleer yakıta sahip olmanın tüm milletlerin özellikle de İran milletinin hakkı olduğunu" söyleyen Ahmedinecad, "İran, uluslararası kurallar ve UAEK denetimi altında nükleer enerjiye sahip olma hakkından hiçbir zaman vazgeçmeyecek. Bu enerjiye sahip olmak için de müzakerelere devam edecek" diye konuştu. 
     "BM Dünya Zirvesi’nda İran’ın lehine bir hava olduğunu" ileri süren Ahmedinecad, görüştüğü 30’a yakın ülke liderinin İran’ın tutumunu olumlu karşıladığını iddia etti. 
     Ahmedinecad, ayrıca New York ziyareti sırasında BM Genel Sekreteri Kofi Annan’la görüştüğünü hatırlatarak, "Annan nükleer enerji programımız konusunda bizim tutumumuzu onayladı, ama bize hakkımızdan vazgeçmemizi tavsiye etti" dedi. 
     
</TEXT>
</DOC>
