<DOC>
<DOCNO> 395419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sondun44.html </URL>
<DATE> 2005/11/16/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Uyuşturucuyla mücadele edecekti, kaçakçılığına başladı 
</HEADLINE>
<TEXT>

     Amerikalı yetkililer, Guatemala uyuşturucuyla mücadele biriminin başkanı Adan Castillo ve iki yardımcısını, uyuşturucu kaçakçılığı yaptıkları suçlamasıyla gözaltına aldı. 
     Guatemala İçişleri Bakanı Carlos Vielman, düzenlediği basın toplantısında, Castillo ve iki yardımcısının ABD'nin Virginia eyaletinde polis tarafından dün gözaltına alındığını söyledi. 
     Castillo, daha önce verdiği bir mülakatta, uyuşturucu kaçakçılarına karşı verdiği savaşı kaybediyor olması nedeniyle hayal kırıklığına uğradığını, bu yüzden de görevini bırakmaya hazır olduğunu söylemiş, uyuşturucu kaçakçılarının hükümet yetkililerinden her seviyede yardım gördüğünü ileri sürmüştü. 
     Amerikalı yetkililer, ABD'ye gelen uyuşturucunun yaklaşık yüzde 75'inin Guatemala'dan geçirilerek ülkeye ulaştırıldığını bildiriyor. 
     Amerikalı adli makamlar da, Guatemala uyuşturucuyla mücadele özel polis biriminin başı Castillo, yardımcısı Jorge Aguilar Garcia ve diğer polis yetkilisi Rubilio Orlando Palacios'un, ABD'ye kokain getirmek ve dağıtmakla suçlandığını belirtti. 
     
</TEXT>
</DOC>
