<DOC>
<DOCNO> 383913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sonsiy18.html </URL>
<DATE> 2005/10/04/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Mumcu Bayram kutlamalarına kendimizi kaptırmayalım 
</HEADLINE>
<TEXT>

     Anavatan Partisi Genel Başkanı Erkan Mumcu, Türkiye’nin, AB ile müzakerelerin başlamasıyla, yeni sürecin belirleyici ve şekillendirici aktörlerinden biri olma fırsatını kazandığını söyledi. 
     Mumcu, TBMM’de düzenlediği basın toplantısında, AB müzakerelerinin başlaması kararı ile bundan sonraki sürece ilişkin değerlendirmelerde bulundu. Müzakerelerin başlamasının, "millete hayırlı olmasını" dileyen Mumcu, partisinin samimi isteğinin, bu sürecin tam üyelikle sonuçlanması olduğunu kaydetti. 
     Türkiye’nin, AB’ye üyeliği için gösterdikleri çabalar dolayısıyla, Adnan Menderes’ten Turgut Özal’a emeği geçen herkese, hükümetlere ve parlamentolara teşekkür eden Mumcu, şöyle konuştu 
     "Müzakerelerin başlamasına vesile olan ve bugün imzayı atan Sayın Erdoğan’ın hükümetini kutluyorum. Son derece önemli çabaları ortaya koymuşlardır. Bu çabaların özü, Türkiye’nin tarihi olarak girdiği noktadan, taviz vermeden, esaslı bir sapma yaşamadan, bu noktaya taşınmış olmasıdır. Önemli bir dönemeci geride bıraktığımız kuşkusuzdur. Türkiye’nin önemi tescil edilmiştir. Başından beri AB, Türkiye için ne kadar önemliyse, Türkiye’nin de o kadar AB için önemli olduğunu anlatmaya çalıştık. Müzakerelerin başlamasıyla gelinen noktanın net bir şekilde ortaya konulması gereği vardır. Bugün yaşadığımız bütün sıkıntılara rağmen, iyimser olma günüdür. 
     İyimserlik, gözümüzü bağlama anlamına gelmelidir. İyimser olduğumuz kadar soğukkanlı, sağduyulu, dikkatli olmalıyız. 
     Kararın özeti şudur Avrupa, Türkiye ’hayır’ diyememiştir. Avrupa, Türkiye ’evet’ demiş değildir. Müzakere Çerçeve Belgesi’ndeki saklı hükümlere dikkatle ve soğukkanlılıkla baktığımızda, Türkiye’nin önüne diğer aday ülkelerin önüne konulmamış, kriterler getirilmiştir. 
     Kopenhag kriterleri dışında, yeni siyasi kriterler Türkiye’nin önüne konulmuştur. Bu siyasi kriterler, Türkiye’nin üyelik süreci zorlaştıracak kriterlerdir, ama üyeliğini imkansızlaştıracak zorluklar olmadığını da biliyor olmamız gerekiyor." 
     
     "BAYRAM HAVASINA KENDİMİZİ KAPTIRMAMALIYIZ" 
     Çerçeve belgesinde "bazı zorluk ve tuzaklar" bulunduğunu öne süren Mumcu, bu zorlukları yönetme sorumluluğunun Türkiye’ye ait olduğunu kaydetti. Yeni dönemin zorluk ve tuzaklarının soğukkanlılıkla kavranması gerektiğini ifade eden Mumcu, "Bir bayram havasına kendimizi kaptırmamalıyız" diye konuştu. 
     AB’nin dinamik bir yapı olduğunu, müzakere sürecinde de çok önemli değişikler yaşamaya devam edeceğini belirten ANAVATAN lideri Mumcu, şunları kaydetti 
     "Türkiye açısından kazanım sayılabilecek şeylerden birisi, artık bu sürecin belirleyici, şekillendirici aktörlerinden birisi olma fırsatını kazanmıştır. Türkiye’nin müzakere eden ülke olma statüsünü kazanmış olması, bundan sonra şekillenecek Avrupa’ya inisiyatifiyle katılma imkanını kazandırmaktır. Onun için bayram kutlamalarından çok, akla, soğukkanlılığa ihtiyacımız var. Türkiye’nin, bundan sonra daha etkin dış politika ve diplomasiye ihtiyacı var. Daha etkin diplomasi, Müzakere Çerçeve Belgesi’ndeki tuzakları aşmamızda yardımcı olacaktır. 
     Bugün, sevinçten çok dikkatli olmaya ihtiyacımız var." Çerçeve belgesindeki "tuzak ve zorlukları" konuşmak için çok erken olduğunu ifade eden Mumcu, sürecin başlamış olması nedeniyle duyulan sevinme ihtiyacına saygı gösterilmesi gerektiğini söyledi. 
     Erkan Mumcu, gelinen noktanın iç politikada siyasi ya da ekonomik rant elde etme süreci olmadığını ifade ederek, "Abartılmış aşırı iyimserlik havasının yaratacağı handikaplara dikkat etmeliyiz. Bunlar Türkiye’nin elini zayıflatır. Önümüzdeki sürecin zorlukları karşısında, hayal kırıklığı yaratabilecek beklentileri pompalamamalıyız" dedi. 
     
</TEXT>
</DOC>
