<DOC>
<DOCNO> 355328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/spor/spo03.html </URL>
<DATE> 2005/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Tomas işini biliyor 
</HEADLINE>
<TEXT>


Galatasaray'dan ayrılabileceği yolunda mesajlar veren Hırvat yıldız, dün yönetimle masaya oturdu. Tomas sözleşmesinin uzatılmasını ve iyileştirme yapılmasını istedi 

HALİL ÖZER 


Sezon sonuyla birlikte ismi sürekli transfer dedikodularına karışan Tomas, Galatasaray'dan sözleşmesinin yenilenmesini talep etti. 
Menajeri ile birlikte dün Florya'da yönetim ile masaya oturan tecrübeli oyuncu, bir yıllık mukavelesinin uzatılmasını, aldığı paranın da artırılmasını istedi. Hırvat yıldız yıllığı 400 bin dolar garanti para ve maç başına ücret alıyordu. 

Huzur istiyor 
Yabancılar arasında en düşük maliyetli isim olan Tomas, yeni sözleşmeyle birlikte ücretinin de iyileştirilmesini istiyor. Ayrılmayı düşünmediğini vurgulayan Stjepan Tomas'ın, "Eğer mukavelem uzatılmazsa, sezon içinde kafam rahat olmaz. Ocak ayında da her türlü teklife açık olurum. Bu işlerle ilgilenmek istemiyorum" teklifini getirdiği bildirildi. Tarafların yeni sözleşmeyle ilgili şartlarda anlaşmaya çalıştıkları, birkaç gün içinde Tomas'la iki yıllık daha sözleşme yapılacağı öğrenildi. 

Sambacı'ya vize yok 

Galatasaray Yönetimi'nin, Conceiçao'nun geri dönmesi konusundaki girişimlerini hızlandırdığı öğrenildi. Sezon sonuyla birlikte Sambacı'nın Panathinaikos ile görüşmesine izin veren yönetim, Gerets'in raporu doğrultusunda geri adım attı. 
Sarı - Kırmızılı yöneticilerin, önceki gün Yunan kulübü yöneticileriyle bağlantıya geçtiği ve "Conceiçao'yu satmaktan vazgeçtik. Üzgünüz" dediği iddia edildi. 
Brezilyalı oyuncu salı günü İstanbul'a gelecek ve çarşamba gününden itibaren takımla birlikte çalışmalara başlayacak. Yönetimin Conceiçao'ya tüm alacaklarını ödemesi aradaki buzları eritti. 

Ergün'ün kopyaları 

Galatasaray'ın tecrübeli oyuncusu Ergün Penbe'nin adına memleketi Zonguldak'ın Kilimli Beldesi'nde futbol okulu açıldı. Kilimli Belediyespor Kulübü'nce bu yıl ikinci kez açılan yaz futbol okuluna tatilini geçirmek üzere memleketine giden Ergün Penbe ve Kilimli Belediye Başkanı Ali Arslankılıç ile sporcular katıldı. Ergün, "Genç yeteneklere fırsat verilirse büyük yetenekler çıkacağına inanıyorum" dedi. 

Avantajı Gerets 

Ankaraspor forması altında kiralık oynadıktan sonra yeniden Galatasaray'a dönen Ümit Karan, Belçikalı teknik adamın hücum futbolunu sevmesinin kendisi için avantaj olduğunu dile getirdi. Golcü futbolcu, Ali Sami Yen'e yeniden çıkacağı günü iple çektiğini belirterek, "Galatasaray'ı çok özledim. Taraftarlarımızın bana verdiği desteği karşılıksız bırakmayacağım" dedi. 

İbrahim'in şansı var 

Hagi döneminde forma bulamayınca kiralık olarak ayrılmaya sıcak bakan İbrahim Yavuz yeni sezonda takımda kalacağını iddia etti. Şimdiden hazırlıklara başlayan genç futbolcu, "Yeni bir teknik direktör ve yeni bir sezon. Bu şansını çok iyi değerlendireceğim. Kamp döneminde bu takıma katkı sağlayacağımı herkes görecek. Forma için çok hırslıyım" yorumunu yaptı. 


</TEXT>
</DOC>
