<DOC>
<DOCNO> 399969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/soneko40.html </URL>
<DATE> 2005/12/02/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Koç Holding, iştirak satıyor... Borsa şirketlerinden haberler... 
</HEADLINE>
<TEXT>

     Koç Holding A.Ş. iştiraklerinden Takosan Otomobil Göstergeleri Sanayi ve Ticaret A.Ş'nin beheri 1.000 TL'lik 466 milyon 95 bin 6 adet hissesinin 1 milyon 291 bin 833.57 dolar bedelle Nursanlar Holding A.Ş'ye satılmasına karar verildiği bildirildi. 
     Koç Holding'ten İMKB'ye yapılan açıklamada ayrıca, Türkiye Petrol Rafinerileri A.Ş'nin Tüpraş yüzde 51'lik hissesinin blok satışına ilişkin özelleştirme ihalesini kazanmış olan Koç-Shell Ortak Girişim Grubu'nun İhale Şartnamesi'nin 21. maddesi uyarınca kuracağı anonim şirkette tarafların hisse oranlarının Koç Holding A.Ş. yüzde 75, Aygaz A.Ş. yüzde 20, OPET Petrolcülük A.Ş. yüzde 3, Shell Overseas Investment B.V. yüzde 1.9 ve The Shell Company of Turkey Ltd. yüzde 0.1 şeklinde oluşmasının, T.C. Başbakanlık Özelleştirme İdaresi Başkanlığının yazısıyla uygun görüldüğü kaydedildi. 
     
     BİM 
     BİM Birleşik Mağazalar A.Ş.'nin Şazibey Mah. Azerbeycan Bulvarı Kahramanmaraş adresindeki Emniyet-Kahramanmaraş mağazası 10 Aralık'ta, Şair Nabi Mah. Şanlıurfa adresindeki Şairnabi-Şanlıurfa mağazası 13 Aralık'ta, Veysel Karani Mah. Şanlıurfa mağazası 23 Aralık'ta ve Yenişehir Mah. Şanlıurfa adresindeki Yenişehir-Şanlıurfa mağazası 27 Aralık tarihinde hizmete açılacak. 
     
     MİGROS 
     Migros Türk T.A.Ş'nin Atirus Alışveriş ve iş Merkezi Fatih Mahallesi Stad Yolu Sokak No 42 Büyükçekmece İstanbul adresindeki ''MM Büyükçekmece'' satış mağazası bugün satışa açıldı. 
     
     ÇELEBİ HAVA SERVİSİ 
     Çelebi Hava Servisi A.Ş'den İMKB'ye gönderilen açıklamada, şirketin, Türk Hava Yolları A.O.'nun İdari ve Teknik Şartnamesi çerçevesinde kapalı zarfla teklif almak ve sonunda pazarlık usulü ile yapılan İstanbul Atatürk, Ankara Esenboğa, İzmir Adnan Menderes, Antalya ve Adana Şakirpaşa Havalimanları için açılan 3 yıl süreli ''Yer Hizmetleri'' alımına dair ihaleye katıldığı belirtilerek, şirkete bugün tebliğ edilen THY yazısında, bu hava alanlarındaki yer hizmetlerinin Çelebi Hava Servisi şirketinden alımının kararlaştırıldığının bildirildiği kaydedildi. 
     
     KARTONSAN 
     Kartonsan Karton Sanayi ve Ticaret A.Ş'nin 19 Ağustos 2003 tarihli yatırım teşvik belgesinin yatırım süresinin uzatılması ile ilgili talebin Başbakanlık Hazine Müsteşarlığı tarafından uygun görüldüğü ve sözkonusu teşvik belgesinin yatırım süresinin 18 Nisan 2007 tarihine kadar uzatıldığı bildirildi. 
     
</TEXT>
</DOC>
