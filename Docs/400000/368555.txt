<DOC>
<DOCNO> 368555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/yazar/altan.html </URL>
<DATE> 2005/08/10/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
ABD'de sıram sıram ölmüş asker botları... 
</HEADLINE>
<TEXT>


Olup bitenlere yerel politikaların gözlükleriyle bakanların yanında bir de, olup bitenlere koşullanmalardan arınmış beyinsel gözlüklerle, kuşbakışı bakanlar var... 
Başkan Bush politikasının Irak serüveninde ölen Amerikan askerlerinin sayısı 1.800'ü geçmede... 
ABD'de savaş karşıtı sivil toplum örgütleri büyük bir parkın yeşil çimleri üstüne, Irak'ta ölmüş askerleri tek tek simgeleyen, bir çift asker botu koyuyorlar yanyana ve art arda... 

Zaman zaman bizim TV kanallarına da yansıyor, sıram sıram ölmüş asker botları... 
Irak'ta ölenlerin sayısı 2.000'i geçtiğinde ABD kamuoyunun, bunu içine sindirmesi kolay olmayacağa benzer verilen kayıplar, her ne kadar "şan, şeref, kahramanlık" şerbeti içinde eritilmek istense de... 

ABD'de "zorunlu askerlik" yerine, orduya katılmak isteyenlerin belirli bir süre için imzaladıkları bir anlaşma sonucu, özgür iradeleriyle benimsedikleri "paralı askerlik" var. 
Daha çok yoksul ailelerin çocukları, üniversite eğitimlerini sürdürebilmek amacıyla giriyorlar orduya ve yurtdışında savaşmaya gönderilmeleri, genellikle bir sürpriz oluyor kendileri için... 
Ölenlerin sayısı arttıkça da, Beyaz Saray'ın uyguladığı politikalara karşı, tepkiler büyüyüp yaygınlaşıyor... 
Başkan Bush'a karşı da, tepkiler büyüyüp yaygınlaşmada... 

Oğlu Irak savaşında ölmüş bir anne ile, aynı acının zıpkınını yemiş birçok aile kendilerini destekleyenlerle birlikte, Başkan Bush'un Texas'daki ünlü çiftliğinin çevresinde mıhlanmış oturarak, görkemli bir gösteri yapmaktalar şu sırada... 
Ve görüşmek istemekteler Başkan Bush'la... 
Sanırız görüşecekler de... 
Ve askerlerin bir an önce Irak'tan çekilmesini isteyecekler. 

Bush çiftliğinin çevresindeki acılı aileler gösterisinin sözcülüğünü üstlenmiş olan bir anne, şöyle diyor mikrofonlara 
- Bush'un, halkı kandırarak Irak'ta işlediği cinayetler yüzünden, tıpkı oğlum gibi ölüp gitmiş insanların çektikleri yanında benim burada hiç kalkmadan oturmayı göze almış olmam nedir ki... Başkan Bush, kendi çocuklarını, kızlarını gönderir mi savaşa Yöneticilerin hiçbiri, göndermez çocuklarını oralara... Bizim gibilerin çocukları gider sadece... 

Michael Moore'un, "Fahrenheit 9-11" belgesel filminde de vardı böyle bir anne... 
Önce "vatan, millet, bayrak, kahramanlık" coşkusuyla, Irak savaşını yürekten onaylayan bir anne... 
Vaktaki oğlu Irak savaşında ölüyor uzun süre güneş altında kalmış süslü bir dondurma gibi, bir eriyip değişme annede 
- Bizi kandırdılar, bize yalanlar söylediler oğlum boşuboşuna ölüp gitti Irak'ta... 

ABD'nin savaş harcamaları -ki Irak'ta ayda 4 milyar dolardır- yine ABD'ye ve özellikle de silah sektörüne döner. Sadece ölenler, öldükleriyle kalırlar... 
Ortadoğu ve Güney Amerika ülkelerinde ise savaş harcamaları, ülkeye geri dönmez ve zaten bozuk olan ülke ekonomilerini, büsbütün perişan ve tarümar eder... 
Böyle bir açmazı, dış merkezler de diledikleri ülkenin iktidarını dize getirmek ve sürekli kendilerine muhtaç bırakmak için, çok rahat kullanırlar... 

Saydamlıkla, kıyaslamalı berrak makro-ekonomik tabloların tartışmalara açılması mı, daha hızlı geliştirir bir toplumu yoksa salt egemenlik rantından pay kapmak için, "tabu"ların arkasına sığınmak, hamasi demagojileri kaynatıp kaynatıp pişirmek ve kavram kargaşası yaratmak mı 

"Terör" kavramının dahi evrensel bir tanımlaması yapılmış değil her ülkenin iktidarı, işine geldiği gibi tanımlamaya kalkıyor "terör" kavramını... 
Örneğin 60 yıl önce Hiroşima ile Nagazaki'de patlayan ve "masum halkı" kırıp geçiren atom bombaları bir savaş eylemi miydi, yoksa bir terör eylemi mi 
Çünkü "terör", "beklenmedik bir anda, hiç günahı olmayan masum halkı, bombalar patlatarak, kanrevan içinde yok etmektir" diye de tanımlanıyor... 
Buna karşılık, "James Bond" tipini yarattıktan sonra, çok daha üst düzey filmlerde unutulmayacak bir sanatçı olduğunu da kanıtlayan ünlü aktör Sean Connery 
- Ben, diyor, İskoçya'nın bağımsızlığı için vakıflar kurup, milyonlarca dolar hibe ettim... 
İskoçya'nın bağımsızlığından yana olmak, bir bölücülük hareketi ise Sean Connery de, açık seçik bir bölücü destekçisi tutuklanıp, yargılanması gerekmez mi 
İşte kasıtlı bir kavram karışıklığının yarattığı, evrensel boyutta bir gülünç olma reçetesi... 

Kuşak kuşak gözardı edilmiş ve birike birike sonunda tümörleşmiş her sorunun son çare olarak kaba kuvvetle çözümlenebileceğine inanılan, ekonomik saydamlıktan yoksun bir ülkede 21. Yüzyıl'ın gittikçe hızlanan değişimleriyle, ne kadar uyumlu bir rota çizilebilir ki 
Olup bitenlere koşullanmalardan arınmış beyinsel gözlüklerle, kuşbakışı bakabilecek kadrolar ne Pakistan'da, ne İran'da, ne Suriye'de, ne Irak'ta yeterli ağırlıkta... 
Türkiye ise, güncel tatavalar dışında, daha objektif olmaya azıcık daha eğilimli görünüyor şükür ki... 

Ancak işte makamsal saltanatlarla, politikanın rantı o kadar göz kamaştırıcı ki her şey, her an daha betere doğru da kayabilir maalesef... 
Üstelik, Başbakan Tayyip Bey'in de bizzat itirafıyla, ABD'deki düzeyde bir demokrasi de, şayet yoksa... 



</TEXT>
</DOC>
