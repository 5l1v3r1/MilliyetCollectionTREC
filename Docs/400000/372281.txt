<DOC>
<DOCNO> 372281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sontur38.html </URL>
<DATE> 2005/08/23/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Bodrum iskelesine kavuşuyor... 
</HEADLINE>
<TEXT>

     Ulaştırma Bakanı Binali Yıldırım, Türkiye’de son 3 yılda denizcilik konusunda sessiz bir devrim gerçekleştirildiğini söyledi. 
     Bakan Binali Yıldırım, Bodrum Limanı’nda yapılacak yolcu iskelesinin temel atma töreninde yaptığı konuşmada, deniz taşımacılığının Türkiye’de bitme noktasına geldiğini ve yıllarca ihmal edildiğini söyledi. 
     Denizciliğin biriken sorunlarının artarak bugüne geldiğini vurgulayan Bakan Yıldırım, şöyle konuştu 
     "Göreve geldiğimizde en büyük sorun olan deniz taşımacılığında kullanılan yakıt maliyetini düşürme yoluna gittik. Türkiye’de son 3 yılda denizcilik konusunda sessiz bir devrim gerçekleştirildi. 2004’ün başından itibaren denizde kullanılan tüm yakıt türlerine yüzde 65 oranında indirim yaptık. Yani Özel Tüketim Vergisi’ni kaldırdık. En büyük devrim budur. Bu, 50 yıl hep konuşulmuş, yapılamamış, o yüzden de taşımacılığımız maalesef tek türe düşmüştü. Türkiye’de taşımacılık yüzde 90’lar oranında karayoluyla yapılıyor. Bunun ülkemize maliyeti çok büyüktür. Yılda neredeyse küçük bir ilçe kadar insanımızı trafik kazalarında kaybediyoruz. Yaklaşık 100 bin insanımız sakat kalıyor. 
     Milyarlarca dolarlık milli servet heba oluyor." 
     
     YAKIT İNDİRİMİ 
     Yakıt indiriminden yaklaşık 5 bin irili ufaklı teknenin yararlandığını, indirimin maliyeye 200 trilyon liraya mal olduğunu belirten Yıldırım, "Bu para denizcilere helal-i hoş olsun. Yeter ki insanımızı denizin imkanlarıyla daha çok buluşturalım" dedi. 
     Yakıt indiriminin kruvaziyer gemiler ile bu gemilerin taşıdığı yolcu sayısında artış sağladığını ifade eden Yıldırım, taşımacılığın karayolundan denize doğru kaydığını söyledi. 
     Türkiye’de turizmin daha da gelişmesi için konaklama, ulaşım hizmetleri ve hizmet sektörünün her türlüsünün geliştirilmesi gerektiğini vurgulayan Yıldırım, Akdeniz çanağındaki ülkelerin turizmiyle ancak bu şekilde rekabet edilebileceğini kaydetti. 
     Türk turizminde önemli gelişmeler olduğunu belirten Yıldırım, Antalya, İzmir, Ankara ve Dalaman havaalanlarında sıkışıklığı önlemek için "yap-işlet" modeliyle terminal ihalesine çıktıklarını bildirdi. 
     Bakan Yıldırım, Milas Havalimanı’na ilave terminal yapılacağını sözlerine ekledi. 
     
     BAKAN YILDIRIM’IN SÜRE PAZARLIĞI 
     Bakan Yıldırım, daha sonra, yolcu iskelesini yapacak konsorsiyum şirketlerinden Setur A.Ş’nin Genel Müdürü Vedat Bayrak’la iskelenin yapılacağı süre konusunda pazarlık yaptı. 
     Bakan Yıldırım, 16 ayda yapılması planlanan iskelenin yapımının daha kısa sürede bitirilmesi için Bayrak’tan söz istedi. Bayrak da iskeleyi 9 ayda tamamlayacaklarını ifade etti. 
     DLH Genel Müdür Vekili Metin Tahan da Bodrum’da yapılacak yolcu iskelesinin Türk turizmine önemli katkıda bulunacağını söyledi. 
     Tahan, yolcu iskelesinin yaklaşık 10 milyon dolara mal olacağını ifade etti. 
     Daha sonra, Bakan Yıldırım, Bodrum Limanı esnafını ziyaret etti. 
     Bodrum Kalesi’ni gezen Yıldırım, turistlerle sohbet etti ve fotoğraf çektirdi. 
     
     BODRUM YOLCU İSKELESİ 
     200 metre uzunluğunda, 15 metre genişliğinde, 20 grostondan büyük gemilerin yanaşabileceği iskelede 300 metre uzunluğunda rıhtım ile yolcu bekleme salonları, seyahat acentaları, gemi acentası, döviz bürosu ve kafenin yer alacağı 1980 metrekarelik terminal binası bulunacak. 
     İskelenin inşaatında 100 kişinin, işletme döneminde ise 150 kişinin istihdam edilmesi planlanıyor. 
     İskeleyi yapacak konsorsiyum, burayı 12 yıl işlettikten sonra Ulaştırma Bakanlığı’na devredecek. 
     
</TEXT>
</DOC>
