<DOC>
<DOCNO> 363569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/spor/axspo01.html </URL>
<DATE> 2005/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kılavuz Kaptan 
</HEADLINE>
<TEXT>


Beşiktaş Kaptanı Tayfur Havutçu, camianın artık yeni bir başarısızlığa tahammülü kalmadığını belirtti, "Şampiyon olamazsak ayıpların en büyüğü olur" diye konuştu 

BİLAL MEŞE 


Beşiktaş'ın kaptanı idi, menajerlik sorumluluğunu da üzerine aldı Tayfur Havutçu... Üzerindeki yük arttı ama o bundan çok memnun. Siyah - Beyazlı ekibin başında Rıza Çalımbay'ın olmasını bir avantaj olarak görüyor. 
Geçen sezondan büyük ders aldıklarını ifade eden Kartal'ın Kaptanı, "Beşiktaş'ın geleceği aydınlık, hedefi şampiyonluktur. Üç kulvarda da ağırlığımızı koyacağımızdan kimsenin şüphesi olmasın" diye konuştu. 

'Üç kişiyi taşır' 
Tayfur Havutçu, "İyi futbol kaleden başlar, savunma ve orta sahayla devam eder, ofansta biter. Bu futbolun kuralıdır. Bizde kaleye bakıyoruz, kale gibi... Savunmamız taş gibi. Orta alanda alternatif bol. Ofansta, Youla ile birlikte Ailton takımın gücüne güç katacak. Ailton üç kişiyi sırtında taşır , güçlü fiziği var. Carew için de deli dolu diyorlardı ama uyum sağladı. Yeni arkadaşımız da bize ayak uyduracaktır" dedi. 
Camianın artık yeni bir başarısızlığa tahammülü bulunmadığını vurgulayan Siyah - Beyazlı futbolcu şöyle devam etti "Bu da bizim için itici bir başka güç olacaktır. Rahat değiliz. Yükümüz ağır. Şampiyon almazsak ayıpların en büyüğü olur." 
Şampiyonluk yolunda akla karanın bu sezon belli olacağını ifade eden Tayfur, "Zirvede müthiş bir yarış olacak. Fenerbahçe o kadar rahat olamayacak, çünkü yarışa biz de katılacağız, Beşiktaş'ın adını zirveye yazdıracağız" yorumunu yaptı. Taraftara da mesaj gönderen Beşiktaş'ın Kaptanı, "Geçen sezon küstüler, bu sezon onlarla barışacağız" diye konuştu. 

Allah korudu 

Almanya kampında topuğu ezilen Tümer, biraz daha gecikseydi, başına büyük iş açacaktı. Münih'te doktor Wolfarth tarafından muayene edilen oyuncunun topuğundaki iltihabın kemiğe çok yaklaştığı bu nedenle Siyah - Beyazlı futbolcunun büyük bir tehlikeyle karşı karşıya kaldığı belirtildi. 
Beşiktaş'ın kampına doğrudan katılan üç yabancı Cordoba, Pancu ve Ahmed Hassan da dün rutin sağlık kontrolünden geçti. Üç futbolcu, Kadıköy Acıbadem Hastanesi'nde çeşitli muayenelerden sonra efor testine tabi tutuldu. 

Çalımbay'dan ilk talimatlar 

Siyah-Beyazlılar'ın Teknik Direktörü Rıza Çalımbay, dün Ailton ile bir görüşme yaptı. Ümraniye'de Brezilyalı oyuncuyu karşısına alan Çalımbay, prensiplerini ve beklentilerini anlattı. Ailton'a çeşitli uyarılarda da bulunan Rıza hoca, golcüden gerekli garantiyi aldı. 
Bild gazetesine demeç veren Ailton ise eski takımı Schalke 04'ün Teknik Direktörü Ralf Rangnick'i sert bir dille eleştirdi ve şunları söyledi 
"Rangnick beni mahvetti. Sorunları hep içime attım, ağladım, doğru dürüst gülmeyi unuttum. Kendi sorunlarını örtbas etmek için beni hep kullandı. Ben her şeyi üstlenmek zorundaydım. Aptal her zaman ben oldum." 

İngilizce haberler 

Bolton Wanderers'in Juanfran ile birlikte Fahe'ye imza attıracağı açıklandı. Beşiktaş'ın eski futbolcusunun İngiliz kulübüyle anlaşmak üzere olduğu ifade edildi. Siyah - Beyazlı yönetim, İspanyol oyuncunun kiralık bile olsa oynayarak piyasa değerini artırmasını istiyor. Öte yandan Kartal'ın ön protokol yaptığı Azar Karadaş da Premier Lig takımlarından Portsmouth ile anlaştı. Siyah - Beyazlılar, Ailton'un alınmasının ardından Norveçli futbolcudan vazgeçmişti. 

Beşiktaş izne çıktı 

Avusturya ve Almanya kampını tamamlayıp, önceki gün Türkiye'ye dönen Beşiktaş, dün akşam Ümraniye'de tek bir idman yaptı, iki gün izne ayrıldı. Teknik Direktör Rıza Çalımbay, uzun süredir ailelerinden uzak kalan oyuncularına hafta sonu tatil yaptırırken, çalışmaların pazartesi gününden itibaren başlayacağını açıkladı. 


</TEXT>
</DOC>
