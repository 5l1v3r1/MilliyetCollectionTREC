<DOC>
<DOCNO> 382742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/spor/axspo03.html </URL>
<DATE> 2005/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yerebatan Sarayı 1-1 
</HEADLINE>
<TEXT>


Sarı-Kırmızılılar, ofsayt golüyle öne geçen Tromso karşısında, kaleci ve direkleri dövdü, tur için gereken farkı bulamadı 


90 dakika 

HALİL ÖZER 

Tromso maçı şu Galatasaray'ın nereden nereye geldiğinin, sürekli küçültülmesinin, kötü yönetilmesinin en güzel kanıtı oldu. 
İnanın Tromso, bir balıkçı köyünün takımı. Futbolcuları yarı profesyonel. Oraya gidip gören aradaki farkı daha iyi anlar. Ve o takım geliyor bir zamanların UEFA Şampiyonu'nu evire çevire eleyip, ülkesine dönüyor. Bu sonuç yılların birikimi, arka arkaya yapılan hataların faturası. Bu, bir vurdumduymazlığın ürünü. Yıllardır tüm gelişmelere gözünü kapayan, anlamamazlıktan gelen bir camianın içine girdiği kaosun dışa yansıması. Akıl alacak gibi değil. Kura çekildiğinde Galatasaray'ın bu takıma eleneceğini söylense gülmek ne kelime, kahkahadan insanın karnına kramp girerdi. 
Galatasaray seyircisi maça çok rahat geldi. Tribünde üç farkın üstüne iddialar gırla gidiyordu. Ancak 1.dakikadan itibaren Tromso'nun kolay lokma olmadığı ortaya çıktı. Gerets başta en büyük hatayı yaptı. Samsun'daki kısa süreye bakıp, Volkan'ı ilk on bire aldı. Sabri'nin yerden oynama kabiliyetine, topu yere indirmesine, yırtıcılığına hiç aldırmadı. Hakan Şükür'e "sakat" dedi, kulübede oturttu, daha sonra oyuna aldı. İkinci yarıda oyuna başlayan kadronun ilk yarıda sahaya çıkması gerekiyordu. Volkan'ın yanı sıra sakatlıktan yeni çıkan Ergün'ü sahaya sürdü. İkisini de rezil etti. Takımının da elenmesine neden oldu. 

Yanlış kadro 
Galatasaray ilk bölümde hiç etkili olamadı. Necati-Ümit forveti rakip tarafından kilitlenip kaldı. Necati en kötü futbolunu oynadı. Ümit'in şutları hep dışarı gitti. 18. dakikada Saidou'nun pasıyla buluşan Ümit'in şutu direği sıyırdı. 22. dakikada Arst'ın pasıyla buluşan Bernier fırsatı kaçırdı. 
26. dakikada Song'un başına bela olan ve tek bir hava topu vermeyen Arst önündeki topu biraz açınca golü atamadı. 
33. dakikada Norveçlilerin golü geldi. Tromso atağında Bernier'in şutunda ofsaytta bulunan Ademolu'nun ayağının kenarına çarpan top Mondragon'u yanılttı, ağlar havalandı 0-1 
Galatasaray ikinci yarıya Sabri'yi alarak başladı. Onun girişi sağ kanadı hareketlendirdi. Galatasaray oyunu kanatlara yığdı. İlk andan itibaren de orta yağmuru başladı. Ama gole yine Tromso yaklaştı. 47. dakikada karambolde topu önünde bulan Arst'ın şutu yan direkten geri geldi. Sonraki dakikalarda Tromso sahasına iyice çekildi. 
50. dakikada Sabri ortaladı, Necati'nin kafası auta gitti. 61'de Hasan, Ümit ile verkaça girdi. sonra yine topla buluştu. Ama atamadı. 
69'da yine Sabri'nin ortasına önce Hakan Şükür sonra Necati vuramadı. 
71'de Ademolu soldan tek başına gitti. Ama Mondragon mutlak golü önledi. 
79'da Sabri'nin ortası savunmadan sekti. Hakan Vurdu ve durumu eşitledi 1-1 
83'te Necati'nin topu yan direkten gelince maça son nokta konuldu. 

'Futbolun acı yüzü' 

Eric Gerets, Tromso karşısında futbolun acı yüzünün tamamıyla ortaya çıktığını açıkladı. Belçikalı hoca, galibiyetleri birlikte kazandıklarını, yenilgide de sorumluluktan kaçamayacaklarını belirterek, "İlk maçın ardından işimizin zor olacağını biliyordum. Kazanmak için her şeyi yaptık. Ancak olmayınca olmuyor" dedi. 
Hakan'ı sakatlığı olduğu için sonradan oyuna soktuğunu açıklayan Gerets, "Şanssız bir golden dolayı geriye düşmemiz, oyunumuzu bozdu. Gol olmasaydı, futbol felsefemizin doğru olduğu gözükecekti" dedi. 
Yedikleri golün ofsayt olduğunu sonradan duyduğunu belirten tecrübeli hoca şunları söyledi "Ofsaytsa çok acı ve utandırıcıdır. Benim futbol felsefem var. Deplasmanda da oynasam, orada bir gol atmak düşüncesiyle sahaya çıkarım. Bana yüz basın mensubu da bunu söylese, yine aynı felsefe ile çıkarım. Felsefemi değiştirmem." 

Gürsoy'a çirkin saldırı 

Sarı - Kırmızılılar, maçın son bölümünde Özhan Canaydın'a yüklenip, yönetimi istifaya çağırdılar. Karşılaşma sonrasında ise Ergun Gürsoy'u ablukaya aldılar 

ERHAN TELLİ 

UEFA Kupası'nda Tromso'ya elenilmesinin ardından Galatasaraylı taraftarlar ortalığı birbirine kattı. Maçın son bölümünde Ali Sami Yen'de "yönetim istifa. En büyük taraftar, yönetim sahtekar" sesleri yankılanırken, "Büyük başkan el salla" temposuyla da Özhan Canaydın protesto edildi. Kapalı tribünden küfürler yükseldi, çok sayıda koltuk kırılıp, sahaya atıldı. 
Sarı - Kırmızılı taraftarlar, Avrupa'ya veda etmenin öfkesini Ergun Gürsoy'dan çıkarmaya çalıştılar. Başkan Özhan Canaydın, 90 dakika bitmeden staddan ayrılıp, kulüp binasına geçerken, Ergun Gürsoy kızgın grubun içinde kaldı. İkinci Başkan, 500 kadar taraftarın arasına girince, büyük tepkiyle karşılaştı. Bazı fanatikler kendisine saldırmaya kalkışırken, taraftarlar ile korumalar arasında yumruklaşmalar yaşandı, pet şişeler havada uçuştu. Çevik kuvvet olaya müdahale etti. Eski yönetici Abdürrahim Albayrak lehine tezahüratlar da dikkat çekti. Albayrak'ın maç sonunda tansiyonunun yükseldiği ve hastaneye kaldırıldığı öğrenildi. 
Ergun Gürsoy, " Biz buraya seçimle geldik, görevimizi yapmaya çalışıyoruz. Onlar da görevlerini yapsınlar. Sonuçta biz lig lideriyiz. Futbolda bunlar olur, anlayışla karşılamak lazım. Taraftar oyunculara sahip çıkmalı. Ama bu takımın daha kötü olmasını istiyorlarsa bilemem. Biz sahip çıkacağız" dedi. 

Futbolcular isyan etti 

Teknik Direktör Eric Gerets, maçtan sonra futbolcuları Florya'da olağanüstü toplantıya aldı. Sarı - Kırmızılılar, maç sonunda şanssızlıktan yakındı. 
Hasan Şaş, "Hakan ağabey vurdu, ben vurdum olmadı. Orta yaptık olmadı. Bu kadar şanssızlık futbolda ender yaşanır. Bu takımla 100 maç oynasak, 99'unu kazanırız. Özür diliyoruz" dedi. 
Hakan Şükür, vurdukları her topun kalecinin ayağından döndüğünü söyledi. Golcü futbolcu, "Yediğimiz gol ofsayttı. Herşey aleyhimize gelişti" yorumunu yaptı. 

MAÇIN HAKEMİ 
Ofsaytı vermedi 
Portekizli Costa skora etki edecek bir hata yaptı. Tromso'nun golünde şuta dokunan Ademolu yüzde yüz ofsayttı. Yardımcının da gözünden kaçan bu pozisyon sonrası Galatasaray tüm disiplinini kaybetti. Ayrıca ikinci yarıda ceza alanı içindeki itişmeleri iyi süzemedi, örneğin Hakan Şükür'ün çekilmesini penaltı ile değerlendiremedi. 

MAÇIN YILDIZI 
Sekerez 
Norveç takımının acemi defansı içinde yıldızı parladı. 10. dakikada oyuna girdikten sonra her topa müdahale etti, hava mücadelelerinde pes etmedi. Tromso direnişinin simgesi oldu. 

MAÇTAN NOTLAR 
141 gün sonra 
GALATASARAY'IN gol yollarındaki etkili ismi Hakan Şükür sonunda gol orucunu açtı. Tecrübeli futbolcu 141 günlük aranın ardından Tromso filelerini havalandırmayı başardı. Hakan Şükür, son resmi gollerini Türkiye Kupası Finali'nde ezeli rakip Fenerbahçe'ye atmıştı. 

Hastanelik oldu 
MAÇIN 9. dakikasında Tomas ile ikili mücadeleye giren Tromsolu Pedersen hastaneye kaldırdı. Norveçli oyuncunun kafasında çatlak şüphesi olduğu bildirildi. Bu arada rakip takım futbolcuları maçtan sonra saha içinde büyük sevinç yaşadı. Tribünler Tromso'yu alkışladı. 

Tarihi zafer 
TROMSO, Galatasaray'ı eleyerek kupalardaki en önemli başarılarından birine imza attı. Daha önce evinde Chelsea'yi yenmeyi başaran Norveçliler, İngiltere'deki rövanşta kalesinde 6 gol görerek elenmişti. 

Zor sakinleşti 
KARŞILAŞMA sonrası Sarı - Kırmızılılar, maçın hakemine büyük tepki gösterdi. Kaleci antrenörü Nezihi Baloğlu, hakemin üzerine yürüyen Hasan Şaş'ı güçlükle sakinleştirdi. Sportif Direktör Bülent Tulun da hakemin yanına giderek tepkisini sert bir ifadeyle dile getirdi. 

Pankartlı rica 
ALİ Sami Yen'i dolduranlar, Eric Gerets'e büyük sevgi gösterilerinde bulundu. Taraftarlar tribüne, "GERETS EMNEN NOUS A EİNDHOVEN" Gerets bizi Eindhoven'a götür yazılı pankart açtı. Tribünlerin, UEFA Finali'nin oynanacağı şehre gitme hayali bu sonuçla suya düştü. 


</TEXT>
</DOC>
