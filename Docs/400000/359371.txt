<DOC>
<DOCNO> 359371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sonsiy15.html </URL>
<DATE> 2005/07/08/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
CHP'den iptal davası... 
</HEADLINE>
<TEXT>

     CHP, Esnaf ve Sanatkarlar Meslek Kuruluşları Kanunu’nun oda, birlik, federasyon ve konfederasyon başkan ve genel başkanlarının seçim şartını düzenleyen hükmünün iptali ve yürürlüğünün durdurulması istemiyle Anayasa Mahkemesi’nde dava açtı. 
     CHP Grup Başkanvekili Haluk Koç, Anayasa Mahkemesi’ne gelerek dava dilekçesini sundu. 
     Yüksek Mahkeme’den ayrılırken gazetecilere açıklama yapan Koç, sözlerine "mutat ziyaretlerimizden birini gerçekleştirmiş oluyoruz" diyerek başladı. 
     62 sayılı Esnaf ve Sanatkarlar Meslek Kuruluşları Kanunu’nun bir 
     maddesindeki bir cümlenin Anayasa’ya aykırı olduğu iddiasıyla iptali ve yürürlüğünün durdurulması isteminde bulunduklarını belirten Koç, yasalarda yapılan değişikliklerin toplumsal gerçeklerle uyumlu olması ve adaletli kurallar içermesinin temel ilke olduğunu ifade etti. Koç, devletin açık ve belirgin hukuk kurallarını yürürlüğe koyarak, uyguladığı zaman hukuk güvenliğinin sağlandığını dile getirerek, kişilerin, koşulları kanunla belirlenmiş bir statüde görev aldıktan sonra, bu statüde kanunla makul nedeni olmayan ölçüsüz ve geriye dönük biçimde haklarını kısıtlayıcı değişiklikler yapılmasının, kazanılmış haklara ve hukuk devleti ilkesine aykırı düştüğünü savundu. Bu tür düzenlemeleri yapan kanunların getirdikleri yeni statüye, kazanılmış hakları koruyacak makul, adil ve ölçülü geçiş sağlanması halinde aykırılıkların giderilebileceğini anlatan Koç, "Umarız iktidarın TOBB, TZOB yasa tasarılarından farklı olarak, sadece esnaflara dönük, ayrımcı, kişiselleştirerek yasa çıkarma huyunun getirdiği bu sonuç, olumlu bir yargı kararına ulaşır ve bu haksızlık giderilmiş olur" dedi. Koç, son dönemde çıkarılan yasalar ve Türk Telekom’un özeleştirilmesiyle ilgili başvuru için herhangi bir inceleme yapıp yapmadıkları sorusunu şöyle yanıtladı "Tabii. Hukuk süzgeci devam ediyor. Telekom ile ilgili torba yasada girişimin iptaline ilişkin başvurumuz Anayasa Mahkemesi’nde duruyor. Telekom konusu, daha çok ilgili tarafların idari mahkemelere başvurabileceği bir şey ki sendikalar bunu yaptı. Siyasi boyut olarak içtüzük değişikliğiyle ilgili olarak geçen hafta başvurduk. 14 Temmuz’a kadar yürürlüğü durdurma isteminin sonuca bağlanması gerekiyor. Karar belli olduktan sonra Sayın Baykal’ın deyimiyle ’ham-hum şaralop yasaları’nın Sayın Cumhurbaşkanı tarafından da değerlendirilmesi bu çerçevede olabilir diye düşünüyorum. Biz her türlü hazırlığımızı yapıyoruz. Sayın Başbakan’ın Amerika’dan şikayet etmesine, ’CHP bu yasaları çıkartmıyor’ demesine gerek yok. CHP’nin varlık nedeni bu. Türkiye’yi kuşatacak, ekonomik ve dış politikada teslimiyete gidecek tüm yasa tasarılarının çıkmasını engellemek. Türkiye’nin elinin kolunun bağlanmaması için biz Meclis’teyiz. Bu görevimizi sonuna kadar yapacağız. Sayın Başbakan Amerika’ya, kıtalararası gezerek bütün ülkelere şikayet edebilir. CHP’nin görevi Türkiye’yi teslim aldırtmamak. Sayın Başbakan şikayetini gelsin Türkiye’de, Meclis’te yapsın. Biz buradayız, muhatabımızı bekliyoruz." 
     
</TEXT>
</DOC>
