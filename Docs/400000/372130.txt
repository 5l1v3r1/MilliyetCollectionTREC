<DOC>
<DOCNO> 372130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sondun43.html </URL>
<DATE> 2005/08/23/ </DATE>
<TIME> 23.00 </TIME>
<AUTHOR>  </AUTHOR>
<HEADLINE>
ABD'deki kadavra sergisi ziyaretçi rekoru kırıldı... 
</HEADLINE>
<TEXT>

     ABD’de kadavra ve insan vücuduna ait parçaların yer aldığı sergi ziyaretçi rekoru kırdı. 
     Florida eyaletinin Tampa kentinde Bilim ve Endüstri Müzesi’nde 18 Ağustos’ta açılan sergiyi ilk dört gününde 12 binden fazla insanın ziyaret ettiğini bildiren müze yetkilileri, serginin şimdiden 2003 yılındaki Titanik sergisinin ziyaretçi rekorunu kırdığını belirtti. 
     "BODIES, the Exhibition" adlı sergide, silikonun yumuşak doku yerine kullanıldığı özel bir yöntemle korunmuş 20 kadavrayla 260 vücut parçası sergileniyor. Kadavraların derisinin kas, kemik, iç organlar, tendonlar, kan damarları ve beyni gösterecek şekilde alındığı serginin benzerlerinin dünya genelinde milyonlarca ziyaretçi çektiği belirtiliyor. 
     Serginin tıbbi direktörü Roy Glover, sergilenen örneklerin Çin’de bulunan Dalian Tıp Üniversitesi’ne ait laboratuvarlarda korunan ve kimliği bilinmeyen Çinlilere ait olduğunu açıkladı. 
     Sergi bir süre önce, Florida Eyaleti Anatomi Kurulu’nun kadavraların ölmeden önce kendilerinin ya da ailelerinin örneklerin kullanılması konusunda izin verdiklerine dair kanıt istemesi, Florida Başsavcısı Charlie Crist’in de Anatomi Kurulu’nun istediği onayı gerekli gördüğünü bildirmesi üzerine yaşanan izin tartışmasıyla gündeme gelmişti. 
     Bu konunun Anatomi Kurulu’nun yetki alanına girmediğini iddia eden Tampa Bilim ve Endüstri Müzesi yetkililerinin kararlı tavrı sonucu 18 Ağustos’ta açılan sergi, şubat ayına kadar görülebilecek. 
     
</TEXT>
</DOC>
