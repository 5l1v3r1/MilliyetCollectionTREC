<DOC>
<DOCNO> 358508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/guncel/gun11.html </URL>
<DATE> 2005/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çok hareketli genel müdür olacağım' 
</HEADLINE>
<TEXT>


44 yıllık sanatçı Meriç Sümen, dün Devlet Opera Balesi'nin genel müdürlük görevini devraldı 

ANKARA ANKA 

Devlet Opera Balesi'nin ilk kadın genel müdürü Meriç Sümen, göreve başladı. 44 yıllık sanatçı olduğunu ve 3 yıl sonra emekliye ayrılacağını belirten Sümen, "Hep zıplayıp dans ettiğim için, çok hareketli bir genel müdür olacağım" dedi. 
Görevinden istifa eden Remzi Buharalı, dün genel müdürlük mührünü teslim ettiği Sümen'in Bolşoy balesinde sahneye çıkan ilk yabancı sanatçı olduğunu vurguladı. Kültür ve Turizm Bakanı Atilla Koç'la bir anlaşmazlık yaşamadıklarını kaydeden Buharalı, "Görevi bu tarihlerde bırakacağımı geçen yıl bazı arkadaşlarımla paylaşmıştım" diye konuştu. 

Sorunları çözecek 
En son 6 yıl önce sahneye çıktığını, hareketli bir kişiliğe sahip olduğunu söyleyen Sümen, "Kendimi 19 yaşında şu merdivenlerde bale kostümüyle koşarken hayal ettim" şeklinde konuştu. Devlet Opera Balesi'nin ilk kadın genel müdürü olmaktan gurur duyduğunu kaydeden Sümen, "Baleden de ilk genel müdür ben oldum" dedi. Ankara ve İstanbul'a opera bale binası yaptırmak istediğini anlatan Sümen, Antalya Opera Balesi'ndeki sorunları gidermeye çalışacağını belirtti. Sümen, "Buharalı kendisine 5 yıllık zaman biçmişti. Siz kaç yıl düşünüyorsunuz " sorusuna "3 yıl sonra emekli olacağım" karşılığını verdi. 


</TEXT>
</DOC>
