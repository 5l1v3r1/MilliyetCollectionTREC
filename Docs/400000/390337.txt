<DOC>
<DOCNO> 390337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/spor/yozer.html </URL>
<DATE> 2005/10/28/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Necati ve Saidou 
</HEADLINE>
<TEXT>



Şu maçın sadece ilk yarısına değil, tamamını incelediğiniz zaman, ortadan oynanan top yuvarlamanın ne denli kalitesiz ve seyir zevkinden de o kadar uzak olduğunu çok iyi anlarsınız. Hele bu takımlardan bir tarafının Galatasaray olması insanı daha da düşündürüyor. Hadi diyelim Mersin'in gücü bu kadar. Ellerinden geldiği kadar dayandılar. Ama ya Galatasaray. Hele ilk 45 dakikada tek pozisyon yok. Kimin ne yaptığı belli değil. Herkes kafasına göre oynuyor. Bir tek Necati ile Saidou çırpınıyor, hepsi o. Mondragon'u çıkarın geriye kaldı 8 kişi. Pas yüzdesi eksi sıfır. Takım oyunu hiç yok. Kombine atak sayısı deseniz geçin. Bir şut, bir orta, bir verkaç, göbeği kullanma, görene aşkolsun. 

Ayrı havalar 
Tribünler zaten ayrı havada. Herhalde bu duruma en çok Galatasaray yönetimi memnun olmuştur. Anelka'nın elinden sonra şimdi de Tahkim Kurulu. Böyle de bir süre idare ederler, sonra günü kurtaracak yeni bir şeyler bulurlar. Tribündeki taraftar maça gelmiyor, takımını desteklemiyor, gelenler de ona buna çatıyor. Ya yönetim, ya da başkası. Peki sahadaki futbolcu. Onlar da artık sahasındaki seyirci avantajını unutmuşlar, idare etmeye çalıyorlar, kendi başlarına oynuyorlar, arkalarındaki gücü yok sayıyorlar. 
Seyircinin havası ikinci yarıda da değişmedi. Ancak Galatasaray hareketlendi. Tabi, Mersin'in yorulması da bunda etkili oldu. Galatasaray oyunu rakip alana daha iyi yıktı. Mersin'in çok iyi tıkadığı göbek ve kanatlarda çatlaklar meydana geldi. Necati de buraları çok iyi kullandı. Attığı gol ise vuruş tekniği açısından çok güzeldi. Zaten sonra da maç koptu. 

Yeniler kötü 
İliç dün iki gol pası verdi. Tamam, güzel de... Geride kalan 89 dakika 58 saniyenin hiçbir anında ortada yoktu. Şu maçta bile kendini yeteri kadar gösteremedi. Heinz ise giderek daha da düşüyor. Yani, yeni gelenler zorla kaşınıyor. Bu gidişle ligin ikinci yarısını zor görürler. Ama dünün en önemli olayı ve Galatasaray açısından en sevindirici yanı gençlerin gol atmasıydı. Ve bir de Ayhan'ın yeniden top başı yapması. Onu görünce Saidou da neredeyse göbek atacaktı. Adam haklı. Sezon başından bu yana canı çıktı. 


</TEXT>
</DOC>
