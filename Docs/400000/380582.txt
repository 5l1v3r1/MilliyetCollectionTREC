<DOC>
<DOCNO> 380582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/soneko46.html </URL>
<DATE> 2005/09/22/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
IMF Türkiye'de 2006'da kişi başına düşen gelir 5 bin 115 dolar olacak 
</HEADLINE>
<TEXT>

     Uluslararası Para Fonu IMF , cari fiyatlarla 2004 yılında 302.6 milyar dolarlık gayri safi yurtiçi hasılasıyla dünyanın 21'inci büyük ekonomisi olan Türkiye'nin bu yıl 20'nci, önümüzdeki yıl ise 17'inci sıraya çıkmasını bekliyor. 
     IMF'nin eylül ayında yenilediği Dünya Ekonomik Görünümü Veritabanı'na göre Türkiye'nin ekonomik büyüklüğü bu yıl 3.2 milyar dolara, 2006 yılında da 372.7 milyar dolara ulaşacak. 
     Buna göre Türkiye ekonomisinin büyüklüğü açısından bu yıl Tayvan'ı geride bırakacak. Önümüzdeki yıl Türkiye'nin gerisine düşecek ülkeler ise Belçika, İsviçre ve İsveç olacak. 
     IMF aynı zamanda Türkiye'de kişi başına düşen gelirde hızlı bir artış öngörüyor. Buna göre 2004 yılında 4 bin 286 dolar olan kişi başına düşen gelir, bu yıl 4 bin 925 dolara, önümüzdeki yıl ise 5 bin 115 dolara ulaşacak. 
     Satın alma gücü paritesine göre hesaplandığında ise, Türkiye'de geçen yıl 7 bin 503 dolar olarak gerçekleşen kişi başına düşen gelir, bu yıl 7 bin 958 dolara, 2006 yılında da 8 bin 393 dolara çıkacak. 
     Türkiye'nin satınalma gücü paritesindeki payının yıllar itibariyle artmasını öngören IMF, 2004 yılında dünya toplamında yüzde 0.952 payın bu yıl yüzde 0.958'e, önümüzdeki yıl da yüzde 0.964'e çıkacağını bildiriyor. Bu durumda Türkiye'nin dünya ekonomisi içindeki ağırlığı, az da olsa artacak. 
     IMF ayrıca Türkiye'de çok tartışılan cari açığın bu yıl sonunda 19 milyar 832 milyon dolar olacağını, bu rakamın önümüzdeki yıl hafif gerileyerek 19 milyar 745 milyon dolar olarak gerçekleşeceğini hesaplıyor. 
     Geçen yıl yüzde 5.1 olarak gerçekleşen cari açığın toplam gayri safi yurtiçi hasılaya oranı ise bu yıl biraz büyüyerek yüzde 5.6'ya çıkacak. 2006 yılında tekrar gerileyecek bu oran yüzde 5.3 olarak bekleniyor. 
     
     TÜRKİYE, ÇİN, RUSYA VE BREZİLYA ÖN SIRALARA 
     Dünyanın en büyük 20 ekonomisine bakıldığında, Türkiye ile birlikte üst sıralara tırmanacak ülkeler arasında Rusya, Çin ve Brezilya dikkat çekiyor. 
     Bunlardan 1 trilyon 654 milyar dolarlık ekonomisiyle geçen yıl 7'nci sırada yer alan Çin, bu yıl İtalya'yı, 2006'da ise Fransa'yı geride bırakarak 2 trilyon 172 milyar dolarlık ekonomisiyle İngiltere'nin hemen ardında 5'inciliğe yerleşecek. 
     IMF, Rusya'nın ise daha müthiş bir performans göstermesini bekliyor. 2004 yılı sonunda 582 milyar dolarlık ekonomisiyle 16'ncı sırada yer alan Rusya'nın önümüzdeki yıl 921 milyar dolarlık ekonomisiyle 10'uncu sırayı kapacak. 
     Gelişmekte olan bir diğer ekonomi Brezilya da 15'inci sıradan 11'inci sıraya tırmanacak. 
     IMF'ye göre yaşlı nüfusa sahip gelişmiş Avrupa ülkeleri ise yerlerini koruyamayarak alt sıralara inecek. 
     
</TEXT>
</DOC>
