<DOC>
<DOCNO> 392799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sonsiy04.html </URL>
<DATE> 2005/11/07/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Siyaset aşiret hesaplaşması Kurtlar Vadisi gibi 
</HEADLINE>
<TEXT>

     ANKARA Milliyet 

Mardin Bağımsız Milletvekili Süleyman Bölünmez'in önceki gece sinemada uğradığı silahlı saldırıda yaralanmasının ardından, siyaset - aşiret ekseninde "Kurtlar Vadisi" dizisinin senaryosunu aratmayan hesaplaşmalar ortaya çıktı. 
     Güven Hastanesi'nde tedavi gören Bölünmez, hasta elbisesiyle ve tekerlekli sandalyede basın toplantısı düzenledi. Filme ara verildiğinde, arkadan kendisine nefretle bakan saldırgan Mehmet Tutaşı'nı fark ettiğini söyleyen Bölünmez, olayı şöyle anlattı 
     "Önce tanımadım, böyle bir bakışın neden icap ettiğini anlamaya çalıştım. 'Bir şey mi oldu' diye sorduğumda, aynen 'Önüne dön, s..tir ol salonu terk et' dedi. Yanında annesini görünce tanıdım elimde büyüttüğüm, ekmeğimi yiyen, evimde yatıp kalkan çocuktu. Annesine 'Serpil' diye seslenince 'Anneme böyle diyemezsin' deyip kız kardeşinin arkasından silaha mermi sürdü. Bana ateş edince uzaklaşmaya çalıştım, büfe tezgahının arkasına saklandım." İki dönem Mardin Belediye Başkanlığı yapan Abdülkadir Tutaşı'nı son seçimde desteklemeyince tehdit edildiğini öne süren Bölünmez, seçim kuruluna adı geç bildirilen AKP adayı elenince, Kanal 7 binasında Başbakan Tayyip Erdoğan'la görüştüğünü ve "tayin ettiği" kişinin Saadet Partisi listesinden seçildiğini söyledi. 
     
     Sevgilinin evinde çiğ köfte 

     Bölünmez, "Tutaşı, belediyede en büyük hırsızlığı yapmıştır. Kıbrıs'ta okuyan çocuğunun hizmetini iki belediye işçisi görmüştür. Sevgilisinin evinde yediğim çiğ köfteyi bile belediye işçisi yapardı" iddiasında bulundu. Tutaşı ailesiyle anlaşmazlık yaşayan ortaklarının 5 kişi tarafından 10 silahla öldürüldüğünü, bu aileden biriyle uygunsuz ilişki yaşayan kişinin uzuvları kesilerek katledildiğini savunan Bölünmez, kendi şoförünün de sakat bırakıldığını savundu. Bölünmez, "Ben bu aşiretin hegemonyasını yıktım. Bu çocuk, babasının çaldığı paralar bittiğinde buna yeltenmiştir. Ben o çocuğu da hapiste çürütmem, bana yakışmaz" diye konuştu. 
     
     2 milyon dolar harcadı 

     Bölünmez'i suçlayan Abdülkadir Tutaşı ise "Milletvekilliğinde onu destekledim, ama bana rakip çıkardı, 2 milyon dolar harcadı. Sandık başında kavga ettik" dedi. Tutaşı, "Ne hikmetse 400 kişilik salonda gelmiş, oğlumun yanına oturmuş, yanına gelerek küfür etmiş. Sinkaflı sözlerine devam edince oğlum da ateş etmiş" diye konuştu. 
     
     "Pişman değilim" 

     Bölünmez'i kalçasından yaralayan Mehmet Tutaşı 21 dün adam öldürmeye teşebbüs ve ruhsatsız silah kullanmak suçlarından tutuklandı. İfadesinde pişman olmadığını söylediği belirtilen Mehmet Tutaşı'nın, Çayyolu'nda bir yere attığı ruhsatsız silahı ise bulanamadı. Eski Mardin Belediye Başkanı Abdülkadir Tutaşı, 400 kişilik sinema salonuna silahlı giren oğlu için "Oğlum silah sokmuş, millet havan topu sokuyor" dedi. Mehmet Tutaşı'nın Arcadium Alışveriş Merkezi'ne silahla girmesine gözyuman güvenlik görevlileri hakkında da soruşturma başlatıldı. 
     
</TEXT>
</DOC>
