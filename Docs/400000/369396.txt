<DOC>
<DOCNO> 369396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/ekonomi/eko02.html </URL>
<DATE> 2005/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Eğitim harcamaları içki-sigaradan az 
</HEADLINE>
<TEXT>


DİE'ye göre Türk halkı 2004'te harcamalarının yüzde 4.3'ünü alkollü içki ve sigara için yaparken eğitim harcamalarının toplamdaki payı yüzde 2.1 oldu. İçki ve sigara harcamaları 2003'e göre arttı 

EKONOMİ SERVİSİ 

Türk halkı 2004'te gelirinin yüzde 4.3'ünü alkollü içki ve sigaraya harcarken, eğitim harcamaları yüzde 2.1'de kaldı. Devlet İstatistik Enstitüsü DİE , 2004 yılı Hanehalkı Tüketim Harcamaları anketinin sonuçlarını açıkladı. 
2004 yılı hanehalkı tüketim harcamaları içinde gıda ve içecek yüzde 26.4 pay alırken, konut ve kira harcamalarının payı yüzde 27 oldu. Ev eşyası, giyim ve ayakkabı ile alkollü içki ve sigaranın payında artış gözlendi. 

889.4 YTL'lik harcama 
Geçen yıl Türkiye'deki hanehalkı sayısı yüzde 2.1 arttı. 2003 yılında 16 milyon 744 bin 495 olan hanehalkı sayısı, 2004 yılında 17 milyon 96 bin 537'ye ulaştı. 
Hanehalkının yıllık ortalama toplam tüketim harcaması da yüzde 23 büyüyerek 12.3 milyar YTL'den 15.2 milyar YTL'ye çıktı. 

Şehirli kiraya çalıştı 
Kentlerde yaşayan 10 milyon 928 bin 455 hanenin yıllık ortalama tüketim harcaması 11.1 milyar YTL olurken, kırsal kesimde yaşayan 6 milyon 168 bin 82 hanenin tüketim harcaması 4.1 milyar YTL düzeyinde kaldı. Hanehalkı başına ortalama harcama tutarı 2003 yılındaki 738.2 YTL'lik düzeyinden 2004 yılında 889.4 YTL'ye çıktı. 
Şehirdekiler harcamalarının büyük bölümünü kira için, kırdakiler ise gıda için yaptı. Kentlerde hanelerin harcamalarında ilk sırayı, bir önceki yıla göre payı azalmasına rağmen yüzde 29.1'le konut ve kira harcamaları aldı. Şehirdekiler harcamalarının yüzde 23.1'ini gıda, yüzde 9.6'sını haberleşme, yüzde 6.5'ini ev eşyası ile giyim ve ayakkabı için yaptı. 

Kırsal kesim gıdaya... 
Kırsal kesimdeki harcamalarda ise yüzde 35.4'le ilk sırayı gıda harcamaları aldı. Daha sonra yüzde 21.4'e kira, yüzde 9.2'yle ulaştırma, yüzde 6.9'la ev eşyası harcamaları geldi. 
İçki ve sigaranın tüketimdeki payı arttı. Alkollü içki, sigara ve tütün harcamalarının toplam harcamalar içindeki payı 2003 yılındaki yüzde 4.1'lik düzeyinden yüzde 4.3'e yükseldi. Giyim ve ayakkabı harcamalarının payı yüzde 6.3'den yüzde 6.5'e, ev eşyası harcamalarının payı yüzde 5.7'den yüzde 6.6'ya, haberleşme harcamalarının payı yüzde 4.3'ten yüzde 4.5'e yükseldi. 
Sağlığın payı yüzde 2.2 düzeyinde kalırken, kültür ve eğlencenin payı yüzde 2.2'den yüzde 2.5'e, eğitim hizmetlerinin payı yüzde 2'den yüzde 2.1'e, otel, lokanta ve pastanenin payı yüzde 4.1'den yüzde 4.5'e, çeşitli mal ve hizmetlerin payı da yüzde 3.5'ten yüzde 3.9'a ulaştı. 

Alkol, sigara harcamaları artıyor Harcama grubu 2003 payı 2004 payı Değişim Gıda, Alkolsüz İçe. 27.5 26.4 -4.16 Alkollü İç. sigara 4.1 4.3 4.65 Giyim, ayakkabı 6.3 6.5 3.07 Konut ve kira 28.3 27.0 -4.81 Ev eşyası 5.7 6.6 13.63 Sağlık 2.2 2.2 0 Ulaştırma 9.8 9.5 -3.15 Haberleşme 4.3 4.5 4.4 Kültür, eğlence 2.2 2.5 12 Eğitim hizmetleri 2 2.1 4.76 Otel. lokanta. Pas. 4.1 4.5 8.8 Çeşitli mal-hiz. 3.5 3.9 10.25 Toplam 100.0 100.0 0 



</TEXT>
</DOC>
