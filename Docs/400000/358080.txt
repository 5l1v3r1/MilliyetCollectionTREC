<DOC>
<DOCNO> 358080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/sonsiy17.html </URL>
<DATE> 2005/07/04/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Memurlardan hükümete uyarı 
</HEADLINE>
<TEXT>

     KESK Genel Başkanı İsmail Hakkı Tombul, hükümetin ücret zammını önceden belirleyerek, yüzbinlerce kamu emekçisinin örgütsel iradesini çiğnediğini savunarak, "Eğer AKP Hükümeti hukuk ve demokrasi tanımayan tutumunda ısrara devam ederse, Konfederasyonumuz demokratik tepkilerini en sert biçimde göstermekten çekinmeyecektir" dedi. 
     Tombul, yaptığı yazılı açıklamada, Maliye Bakanlığı tarafından hazırlanan ve YPK tarafından da onaylanan ödenek tavanlarından memurlara 2006 yılı için yüzde 7.4, 2007’de yüzde 6.4 ve 2008’de de yüzde 3.5 oranında zam yapılacağınının anlaşıldığını anımsatarak, hükümetin ücret zammını önceden belirleyerek, "yüzbinlerce kamu emekçisinin örgütsel iradesini çiğnediğini" savundu. Bu tutumu "kamu emekçilerinin sendikal örgütlerine saygısızlık" olarak değerlendiren Tombul, "Bu tutum, 15 Ağustos’ta başlayacak toplu görüşmelerin göstermelik ve anlamsız olduğunun bir göstergesidir. Bu tutum uluslararası sözleşmelerden doğan ve Anayasal güvence altında olan toplu sözleşme ve grev hakkının reddidir" dedi. 
     Hükümetin, kamu emekçilerinin ücretlerini ve diğer bütün çalışma koşullarını, "İktidar sopasıyla ve tek yanlı tasarrufla belirleme ısrarını sürdürdüğünü" savunan Tombul, şunları kaydetti 
     "Hükümeti bu yanlıştan dönmeye ve toplu sözleşme imzalayacağını açıklamaya çağırıyoruz. Eğer AKP Hükümeti, hukuk ve demokrasi tanımayan tutumunda ısrara devam ederse, Konfederasyonumuz demokratik tepkilerini en sert biçimde göstermekten çekinmeyecektir." 
     
</TEXT>
</DOC>
