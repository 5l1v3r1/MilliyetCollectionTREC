<DOC>
<DOCNO> 352287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sonspo23.html </URL>
<DATE> 2005/06/15/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Aktuğ Dört büyük takım içinde en az yayın geliri olan kulüp biziz... 
</HEADLINE>
<TEXT>

     Trabzonspor Kulübü Başkanı Atay Aktuğ, dört büyük takımın haricindeki diğer takımların naklen yayın gelirleri konusundaki önergesinin değerlendirmesini Futbol Federasyonu'nun yapacağını söyledi. 
     Aktuğ, AA muhabirine yaptığı açıklamada, söz konusu kulüplerin federasyondan talepleri olduğunu belirterek, ''Bugüne kadar uygulanan bir sistem var. Bu durumda birilerinden kesilip diğerlerine verilmesini doğru bulmuyoruz'' dedi. 
     Trabzonspor'un dört büyük takım içinde en az yayın geliri olan kulüp olduğunu da ifade eden Aktuğ, ''Trabzonspor'un bu gelirlerinin daha da azalmasını istemeyiz. Futbol Federasyonu talepler konusunda kararını verecek. Biz, federasyon yeni kaynaklar yaratsın herkes para alsın istiyoruz'' diye konuştu. 
     
     ''KADRO KORUNDU'' 

     Aktuğ, Trabzonspor'un geçen sezonki mevcut kadrosunun korunduğunu söyledi. 
     Bordo-mavili takımda geçen sezon sözleşmesi biten tek oyuncunun Emrah Eren olduğunu ve bu futbolcuyla da sözleşme imzaladıklarını kaydeden Aktuğ, ''Sözleşmesi bir yıl sonra biten futbolcular var. Tolga da bu oyunculardan biri. Trabzonspor'un kasasına göre teklif yapıldı. Karar ne olur, onu zaman gösterecek'' diye konuştu. 

     
</TEXT>
</DOC>
