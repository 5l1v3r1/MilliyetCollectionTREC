<DOC>
<DOCNO> 359062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sonspo29.html </URL>
<DATE> 2005/07/07/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Gerets'in purolu görüntülerine tepki... 
</HEADLINE>
<TEXT>

     Galatasaray Teknik Direktörü Eric Gerets'in, elinde puro ile basın toplantısı düzenlemesine, Sigara ile Savaşanlar Vakfı tepki gösterdi. 
     Vakıf Başkanı Ubeyd Korbey ile çevreci Prof. Dr. Orhan Kural, Galatasaray Kulübü'ne bir yazı göndererek, Gerets'in uyarılmasını istedi. 
     Gerets'in, Hollanda'da düzenlediği basın toplantısında, elinde puro ile uzun süre görüntü verdiği ve bunun, bir spor otoritesine yakışmadığı vurgulanan yazıda, şöyle denildi 
     ''Sigara ve tütün salgını görüntü ile bulaşmaktadır. UEFA'nın da futbol dünyasındaki teknik kişilerin, basın toplantılarında sigara içmemesi konusunda tavsiye yazısı vardır. Dünya Kupası maçlarında seyirciler bile sigara içmemektedir. Kendisinin, Galatasaray Kulübü'nün itibarına layık olarak gençleri ve spor sevenleri sigaraya özendirici davranışta bulunmaması konusunda, Türkiye'ye gelince uyarılmasını istiyoruz. Aksi takdirde, çıkmakta olan yeni yasalarla ağırlaşan hukuki işlemleri başlatmak zorunda kalacağız.'' 

     
</TEXT>
</DOC>
