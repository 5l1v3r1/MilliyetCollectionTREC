<DOC>
<DOCNO> 376096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sonsiy12.html </URL>
<DATE> 2005/09/06/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
İçişleri Bakanı Aksu Tahriklere kapılmayalım 
</HEADLINE>
<TEXT>

     İçişleri Bakanı Abdülkadir Aksu, vatandaşları, son günlerde yaşanan menfur olaylar karşısında soğukkanlı olmaya çağırdı. Aksu, "Laik Cumhuriyetimize, Cumhuriyetimizin kurucusu Mustafa Kemal Atatürk’e ve ülkemizin bölünmez bütünlüğüne yönelik eylemlerin sonuca ulaşması mümkün değildir. Ve mümkün de olamayacaktır" dedi. 
     Aksu, yaptığı yazılı açıklamada, son günlerde bazı illerde meydana gelen olayların herkesi derinden üzdüğünü kaydederek, Türkiye’nin, hassas bir coğrafyada ve bu özelliği dolayısıyla da uluslararası ilişkilerin odaklandığı bir bölgede olduğuna dikkati çekti. 
     Tarih boyunca Türkiye üzerinde bazı ülkelerin çeşitli emelleri olduğunu ifade eden Aksu, "Kültürel zenginliklerimiz, temel farklılıklarmış gibi yansıtılmaya çalışılmıştır" dedi. 
     Türkiye’nin, uzun yıllar önce başlayan geniş çaplı terör eylemleri ile karşı karşıya kaldığına ve terörden çok zarar görmüş bir ülke olduğuna işaret eden Aksu, Türkiye’nin ilerlemesini istemeyen odakların, geçmişte de akıl almaz oyunlar sergilediklerini belirtti. 
     Aksu, şunları kaydetti 
     "Ülkemiz, kardeşi kardeşe kırdıran, milli servetimizin büyük bir kısmının boş yere heba olmasına sebep olan terör illetinden çok çekmiş ve binlerce vatan evladımız, en verimli çağında bu terör belasının kurbanı olmuştur. Bu bakımdan ülkemiz kamuoyu, bu gibi olaylar konusunda çok hassastır. 
     Artık herkes anlamalıdır ki terörle bir yere varılamaz, terör, ancak kan, gözyaşı ve mağduriyet getirir. Teröre prim ve cesaret verecek her davranış, milli birlik ve beraberliğimize, ülkemizin kalkınmasına ve aydınlık geleceğimize vurulan en büyük darbedir. 
     Milletçe hepimizin duyarlı olduğu ve hassasiyetle üzerinde durduğumuz değerlere herkesin saygılı olması gerekir." Aksu, vatandaşların son zamanlarda bazı illerde birtakım karşılıklı sürtüşme ve kavgalara girdiklerinin görüldüğüne dikkati çekerek, "Bizim milletçe üzerinde hassasiyet gösterdiğimiz değerlere karşı, güvenlik güçlerimiz de aynı duyarlılığı göstermektedirler" dedi. 
     
     "TAHRİKLERE KAPILMAYALIM" 
     Hiçbir kişi veya sivil toplum örgütünün, kanunların kendisine vermediği bir yetkiyi üzerine atfederek kullanamayacağını vurgulayan Aksu, aksi davranış ve eylemlerin, toplumda kamu düzenini bozacağını, kargaşaya neden olacağını belirtti. 
     Aksu, şöyle devam etti 
     "Geçmişte de gördük ki bu gibi yanlışlıklardan hep yüce milletimiz zarar görmüştür. Birlik ve beraberliğimizi bozmayalım. 
     Sağduyu içinde hareket edelim. Soğukkanlı olalım ve tahriklere kapılmayalım. 
     Türkiye Cumhuriyeti, demokratik bir hukuk devletidir. Hukuka aykırı bir durum veya eylem olduğunda, bunu takip edecek, soruşturacak, adli organlara teslim edecek ve yargılanmasını sağlayacak merciler bellidir. 
     Bazı olayları vesile ederek toplumu ve özellikle de gençlerimizi yanlış istikametlere yönlendirmeyelim. Toplumun tüm kesimleri, örnek davranış sergilemek ve serinkanlı hareket etmek zorundadır." İçişleri Bakanı Aksu, zaman zaman meydana gelen olaylar ve tahrikler konusunda itidalli olunması gerektiğini vurgulayarak, herkesin, meydana gelen bu olaylardan ders alması gerektiğini belirtti. 
     Aksu, şöyle dedi 
     "Ülkemizin bütünlüğü, al bayrağımız altında yaşayan herkes için, her kurum için vazgeçilmezdir ve tartışılamaz. Bu vesile ile tüm vatandaşlarımızı bu menfur olaylar karşısında bir kez daha soğukkanlı olmaya davet ediyorum. 
     Şunu herkes bilmelidir ki valilerimiz, sorumlulukları altındaki kolluk kuvvetleri ile her türlü kanunsuzluğa anında müdahale edebilecek güç ve kabiliyettedir. Bütün bu olaylara, güvenlik güçlerimiz zamanında ve yerinde müdahale etmekte, mücadelesini de sürdürmektedir. 
     Bir kez daha herkesin bilmesini istiyorum ki kaynağı ne olursa olsun, vatandaşlarımızın huzurunu bozan her türlü olumsuzluğa, yasadışı davranışlara karşı tavizsiz bir mücadeleyi sürdürmekteyiz. 
     Bundan sonra da sürdüreceğimizden hiç kimsenin endişesi olmaması gerekir. 
     Laik Cumhuriyetimize, Cumhuriyetimizin kurucusu Mustafa Kemal Atatürk’e ve ülkemizin bölünmez bütünlüğüne yönelik eylemlerin sonuca ulaşması mümkün değildir. Ve mümkün de olamayacaktır." 
     
</TEXT>
</DOC>
