<DOC>
<DOCNO> 379224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/son/soneko08.html </URL>
<DATE> 2005/09/17/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
İnegöl'de MODEF 2005 açıldı... 
</HEADLINE>
<TEXT>

     Devlet Bakanı Kürşad Tüzmen, ihracat rakamının geçen yıla göre, şu anda yüzde 17 oranında artış kaydettiğini belirterek, ''Geçmiş 12 aylık rakama baktığımız zaman, şu anda ihracatta 71 milyar dolarlık rakamı geçmiş durumdayız. Yani program hedefi, şu anda geçilmiş durumda'' dedi. 
     Tüzmen, Bursa'nın İnegöl İlçesi'ndeki Mobilya Dekorasyon Fuarı'nın MODEF 2005 açılış töreninde, İnegöl'ün, mobilyanın yanı sıra ürettiği diğer ürünlerle de dünya markası olma yolunda hızla ilerlediğini söyledi. 
     İnegöl'den yapılan mobilya ihracatının, ilçe ve Türkiye ekonomisine önemli katkılar sağladığını ifade eden Tüzmen, şöyle konuştu 
     ''Genel ihracatımız geçen seneye göre şu anda yüzde 17'lik bir artışla gidiyor. Geçmiş 12 aylık rakama baktığımız zaman şu anda ihracatta 71 milyar dolarlık rakamı geçmiş durumdayız. Yani program hedefi şu anda geçilmiş durumda. Ama biz bununla yetinmiyoruz, çok ciddi de bir ithalat yapıyoruz. Biliyorsunuz yaklaşık 115 milyar dolar civarında bir ithalat rakamımız olacak. Tabi ülke genelinde dış ticaret açığımız, her zaman var ama bunu kapatma yolunda İnegöl gibi çok terleyen ilçelerimiz, bölgelerimiz var. İnegöl, gerçekten Türkiye'nin tamamına örnek olacak ve bir gün İnegöl'deki dış ticaret fazlası gibi diğer ilçe ve iller de dış ticaret fazlası vermeye başladığı zaman o gün kendimin de çok mutlu dış ticaretten sorumlu devlet bakanı olacağımı ifade etmek isterim...'' Kürşad Tüzmen, İnegöl'ün, Türkiye'nin orman ürünlerine yüksek katma değer katarak yurtdışına ihraç eden önemli mobilya üretim merkezlerinden biri olduğunu belirterek, şöyle devam etti 
     ''Türkiye genelinde 2004 yılı için 450 milyon dolarlık bir mobilya ihracatı yapılmış durumda. Ben tahmin ediyorum, 2005 yılında Türkiye'nin mobilya ihracatı 750 milyon dolar seviyesinde olacak. 
     Yaklaşık yüzde 22-23'lük bir artış var ve 2007'de sizlerle yine inşallah Türkiye'nin mobilya ihracatında 1 milyar dolar dediğimiz o kritik eşiği de aşacağımız günleri beraberce kucaklayacağız. Ondan sonrası daha kolay gelecek... Şu anda da İnegöl'de de 55-60 milyon dolar seviyesinde orman ürünleri ve mobilya ihracatı var. Bu rakam da 100 milyon dolar eşiğini aşacak.'' İnegöl'ün, uluslararası kalkınma modelleri içinde ''klas'' olarak nitelendirilen bir ''kümeleşme'' modelini başarıyla uyguladığını, üniversite, meslek odaları ve mobilya sektörünün Ar-Ge'ye ağırlık vererek el emeğini uygun şartlarda en yüksek fiyatla pazarlayabilme özelliğini elde ettiğini anlatan Tüzmen, bu sürecin İnegöl'ü Türkiye'nin, hatta dünyanın önemli mobilya üretim merkezi haline rahatlıkla getirebileceğini dile getirdi. 
     
     ''TÜRKİYE KENDİSİNİ DOĞRU AYNADA GÖRMEYE BAŞLADI'' 
     Tüzmen, bu durumda tam bir rekabet avantajı modelinin buradan uygulanabilir hale geldiğini ifade ederek, şöyle konuştu 
     ''Türkiye artık kendisini doğru, gerçek aynada görmeye başlamıştır. Bakın daha yeni ABD seyahetinden dönüp Bakanlar Kurulu'na katıldım. Oradan Gürcistan'a gittim. Gürcistan'da yaptığımız bağlantılarla bakıyorum her sektörden temsilcimiz dünyanın her tarafında alınteri elinin emeğiyle ürünlerini pazarlıyor. Şu anda biz konuşmayı yaparken ihracatçılarımız dünyanın çeşitli yerlerine ihracat hamlesi ve seferberliği için uçaklarda yerlerini almış durumdalar... 
     
     ''BU BİR DÜŞTÜR'' 
     İşte böylesine bir başarı, bitip tükenmeden devam ettirdiğimiz bu çalışma, gerçekten kendisini gösterdi. Bizler kendimizi doğru aynada görmeye başladık. 5-6 sene evvel gittiğimiz zaman dış ülkelere, dış ticaret hacmimiz 30 milyar dolar dediğimiz zaman çok fazla birşey ifade etmiyordu onlar için. Şimdi dünyanın en büyük ülkelerinden en küçük ülkelerine nereye gidersek gidelim, biz 2004'de 160 milyar dolar dış ticaret hacmi yapmış bir ülkeyiz. 2005'te 180 milyar doları geçeceğiz dediğimiz zaman ister istemez kulak kabartıyorlar. Bu bir düştür. Artık Türkiye'nin Gayri Safi Milli Hasılası'nın GSMH yüzde 55'i dış ticarette karşılık bulmaktadır. Bu, dünya ölçeğinde de dış ticarette bugün artık ilk 20 ülke arasına girdiğimizin açık göstergesidir.'' İnegöl'ün ihracatının ithalatından fazla olmasının Türkiye'ye örnek gösterilebilecek bir konu olduğunu ifade eden Tüzmen, şunları kaydetti 
     ''Ben şuna inanıyorum. Komşu ükeler ve çevre ülkelerde gerçekleştirdiğimiz başarı, çok yakın lojistik imkanlar açısından bize büyük avantaj sağlamaktadır. İşte mobilya sektörünün şu anda dünyanın her tarafına yaptığı gibi ihraracatta komşu ülkelerde ağırlık kazanmasının nedeni de budur...'' Tüzmen, ileriki dönemlerde İnegöl'ün sadece mobilya ihracatının 100 milyon doları bulacağını belirterek, sözlerini ''İhracat bir aşktır ve bu aşkla hep beraber bu işe bağlandık ve inşallah ihratacatta 100 milyar doları da 2007'lerin sonunda göreceğimize inanıyorum'' diye tamamladı. 
     Bakan Tüzmen, daha sonra Bursa Valisi Nihat Canpolat, bazı milletvekilleri ve konuklarla birlikte MODEF 2005'te, ürünlerini sergileyen firmaların standlarını gezerek yetkililerden bilgi aldı. 
     133 firmanın ürünlerini sergilediği ve 75 bin ziyaretçinin beklendiği fuar, 25 Eylül'de sona erecek. 
     
</TEXT>
</DOC>
