<DOC>
<DOCNO> 387856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/yasam/yas05.html </URL>
<DATE> 2005/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaşlı çiftin ağlatan sonu 
</HEADLINE>
<TEXT>


Eşi Nebihe Vardal'ın yakalandığı Alzheimer hastalığının üzüntüsüne daha fazla dayanamayan 80 yaşındaki İhsan Vardal, önce eşini vurdu sonra kendi canına kıydı 

HALUK ATALAY İstanbul 

Devlet kademelerinin çeşitli yerlerinde görev alan ve bazı özel şirketlerde de yöneticilik yapan İhsan S. Vardal 80 , Alzheimer hastası eşi Nebihe Vardal'ı tabancayla öldürdükten sonra canına kıydı. 
Yıldızposta Caddesi Sinan Apartmanı 61 numaralı dairede eşi Nebihe Vardal 78 ve hizmetçisi Ayşe Çelebi ile yaşayan Vardal, dün kahvaltı sonrası yatağına döndü. Çelebi'den üzerlerini örtmesini isteyen Vardal, bulaşıkları yıkamamasını ve odasına çekilmesini söyledi. Vardal, beylik tabancası ile yataktaki eşinin ağzına tek el ateş etti. Vardal, bir kurşun da kendi kafasına sıktı. 

'Psikolojisi bozulmuştu' 
Silah sesleri üzerine odaya giren Çelebi, yaşlı çifti kanlar içinde buldu. Ambulansla Metropolitan ve Florence Nightingale Hastanesi'ne kaldırılan çift, kurtarılamadı. İfadesi alınan Ayşe Çelebi, "İhsan Bey, kibar biriydi. Eşinin hastalığından dolayı son zamanlarda psikolojisi bozulmuştu. Eşinin rahatsızlığına çok üzülüyordu" diye konuştu. 
Siyasal Bilgiler Fakültesi mezunu Vardal, kaymakamlık, emniyet müdürlüğü, polis başmüfettişliği ve İstanbul Belediye Başkan Yardımcılığı görevlerinde bulundu. 
Şeker şirketi genel sekreterliği ve İstanbul Sanayi Odası Genel Sekreterliği görevini 17 yıl sürdüren Vardal'ın, Profilo Holding'de koordinatör olarak çalıştığı öğrenildi. Vardal'ın yaşlılık nedeniyle 4 yıldır aralıklarla holdinge gittiği açıklandı. 




</TEXT>
</DOC>
