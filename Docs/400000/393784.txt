<DOC>
<DOCNO> 393784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sonsiy03.html </URL>
<DATE> 2005/11/10/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
ABD'den AKP'ye övgüler 
</HEADLINE>
<TEXT>

     ABD’nin Avrupa ve Avrasya ilişkilerinden sorumlu Dışişleri Bakan Yardımcısı Dan Fried, "AK Parti’nin merkez sağda demokratik bir parti yönünde gelişmesi, bir bütün olarak Türk siyasi toplumunun liberal ve demokratik yönde gelişmesini yansıtıyor ve destekliyor" dedi. 
     Fried, Washington’da yabancı basın merkezinde gazetecilerin sorularını yanıtladı. 
     "Geniş Ortadoğu Bölgesi"nde demokrasiyi desteklediklerini kaydeden Fried, İslami rejimlerin konumuna ilişkin bir soru üzerine, çok uzun bir süre Ortadoğu’da İslami partiler dışında, örneğin liberal partilere geçit verilmediğini kaydederek "toplumlar açıldıkça" daha liberal partilerin ortaya çıkmasını beklediğini ifade etti. Dan Fried, ayrıca İslamcı partilerin de radikal yaklaşımlardan kendilerini ayırarak demokratik yönde ilerleyeceklerini düşündüğünü söyledi. 
     Fried, şöyle konuştu 
     "Doğrudan karşılaştırma yapmadan ve modellerden konuşmadan, örneğin AK Parti’nin Türkiye’deki tarihine bakarsak genel olarak konuştuğumuzda, partinin tarihinde modern İslami kökler görüyorsunuz. 
     Şimdi bu parti kendisini, Batı Avrupa’daki Hıristiyan demokrat partilerin kendilerini ’Hıristiyan Demokrat’ olarak tanımlaması gibi ’İslami demokratik bir parti’ olarak tanımlıyor. Bunu ben söylemiyorum, Türkiye’ye her gittiğimde söylenen bu. Bana öyle geliyor ki, AK Parti’nin merkez sağda demokratik bir parti yönünde gelişmesi, bir bütün olarak Türk siyasi toplumunun liberal ve demokratik yönde gelişmesini yansıtıyor ve destekliyor." Fried, "Türk modelinin bölgedeki her ülke için geçerli olduğunu söylemiyorum. Ülkeler birbirini mekanik bir şekilde takip etmiyor. 
     Ancak demokrasinin gücü, siyasi yapıyı daima hoşunuza gidecek biçimde şekillendirmeyebilir. Ve bütün değişimler de tehlikeli değildir. 
     Bundan korkmamalıyız, korkmamıza gerek yok" dedi. 
     Türkiye’nin, Geniş Ortadoğu ve Kuzey Afrika ülkelerini kapsayan "Gelecek Forumu" projesindeki yerine ilişkin bir soru üzerine Fried, Türkiye’nin sadece hükümet olarak değil sivil toplum kuruluşları olarak da gösterdiği liderlikten memnuniyet duyulduğunu kaydetti. 
     Fried, "örnek, model" gibi etiketleri kullanmak istemediğini belirterek, şu görüşleri dile getirdi 
     "Ancak şurası açık ki, Türkiye gibi nüfusunun çoğunluğu Müslüman, laik bir cumhuriyet, gelişen bir demokrasiye örnek. Şu da doğru ki, Türkiye’de demokratik yönetimin pek çok temel ilkesi 19’uncu Yüzyıl’da işlemeye başladı, Tanzimat reformları gibi... Bunlar, reformlar aracılığıyla tarihi kazanımlar. Türkiye, demokratikleşme trendinin bir parçası ve bu Ortadoğu’nun çok ötesine gidiyor. Türkiye’nin katılımını memnuniyetle karşılıyoruz." ABD Dışişleri Bakanlığı’nın "Geniş Ortadoğu ve Kuzey Afrika Girişimi Koordinatörü", ABD Başkan Yardımcısı Dick Cheney’nin kızı Liz Cheney de gazetecileri bilgilendirdi. 
     Liz Cheney, Suriye ve İran’ın bölgedeki konumuna ilişkin bir soru üzerine, İran halkının da başka halklar gibi özgür olmayı hak ettiğini belirtirken, mevcut yönetimin İran halkının umutlarını yansıtmadığını savundu. Cheney, Suriye’de de halkın hak ettiği yönetime sahip olmadığını ve Suriye’nin bölgede işbirliğinden kaçınmaktan vazgeçmesi gerektiğini söyledi. 
     
</TEXT>
</DOC>
