<DOC>
<DOCNO> 383915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sonsiy20.html </URL>
<DATE> 2005/10/04/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Arınç Dik duruşumuz Türkiye'ye çok şey kazandırdı 
</HEADLINE>
<TEXT>

     TBMM Başkanı Bülent Arınç, "40 yılı aşkın süredir AB’nin en önemli noktasındayız. Aday ülkeden, müzakere eden ülke konumuna geldik" dedi. 
     Başbakan Recep Tayyip Erdoğan da "Biz Türkiye olarak herhangi bir görevi yerine getirmeden onun karşılığını istemedik" diye konuştu. 
     Erdoğan, Maliye Bakanı Kemal Unakıtan ve AK Parti Grup Başkanvekili Salih Kapusuz ile birlikte TBMM’nin 22. Dönem 4. Yasama Yılı’nın başlaması nedeniyle TBMM Başkanı Arınç’ı ziyaret etti. 
     Türkiye’nin tam üyelik müzakerelerine başlamasıyla Türk milletinin büyük bir başarı kazandığını belirten Arınç, "Vakarlı bir şekilde, şuurlu bir şekilde, soğukkanlı bir şekilde hangi amaca ulaşmak istediğimizin bilinci içerisinde bu süreç takip edilmiş, bu uğraşımızın neticesinde en güzel sonuç alınmıştır" dedi. 
     Türkiye’nin, AB müzakerelerine başlayacağı gün ve saate kadar hükümetin gösterdiği performansından dolayı alınan başarıyı kutladığını belirten Arınç, şöyle devam etti 
     "40 yılı aşkın süredir AB’nin en önemli noktasındayız. Aday ülkeden, müzakere eden ülke konumuna geldik. Avrupa’da birçok dostlarımız, ABD’de ve BM’de, Türkiye’nin saygın, büyük bir devlet olduğunu, güçlü bir ülke olduğunu bilenler, Türkiye’nin AB içerisinde yer almasının dünyaya kazandıracağı puantajın farkında olanlar, Türkiye’yi büyük ölçüde desteklediler. 
     Son 3 yıldır dış politikada çok iyi bir şekilde çalışmanın sonuçlarını alıyoruz. Sayın Erdoğan, partisinin genel başkanı ve Başbakan olarak bu ülkeleri defalarca ziyaret edip, ülkemizi tanıttı. 
     AB üyesi 25 ülke kendi aralarında tartışırken bu çalışmalarımızın sonucunda Türkiye’nin birliğe sağlayacağı faydalar doğrultusunda olumlu görüş bildirdiler." 
     
     "ZOR SÜREÇ OLACAĞINI BİLİYORDUK" 
     "Dik duruşumuz, milli duruşumuz, vakur duruşumuz, Türkiye’ye çok şeyler kazandırdı" diyen Arınç, müzakere sürecinin zorlu bir süreç olacağını bildiklerini söyledi. 
     Müzakere öncesinde Türkiye’nin tartışılacağını düşünmediğini kaydeden Arınç, "Çok şükür netice olumlu olmuştur. Türkiye, bu süreçte kendini daha iyi anlatma ve müdafaa etme imkanı bulmuştur" dedi. 
     TBMM Başkanı Arınç, bundan sonraki süreçte Türkiye’nin en kısa sürede tam üye olarak AB ailesi içerisinde yer alacağını ümit ettiğini söyledi. 
     
     "YAPILACAK İŞLER BELLİDİR" 
     22. Yasama Dönemi 4. Yasama Yılı’na başlanmasının TBMM, hükümet ve 
     millet için hayırlara vesile olması temennisinde bulunan Başbakan Erdoğan, Meclis’in anlamlı bir günde açıldığını, müzakere süreciyle ilgili kararın aynı gün verildiğini, bunun da Türkiye için tarihi bir dönüm noktası olduğunu vurguladı. Müzakere sürecinde de zor günlerin, çok sıkıntılı günlerin olacağına dikkati çeken Erdoğan, "Bu sıkıntılı günlerimizi de yine gerek 17 Aralık, gerekse 3 Ekim sürecinde nasıl vakur bir şekilde, nasıl milletimizin onuruyla doğru orantılı bir şekilde sürdürdüysek, bundan sonra da aynı şekilde sürdüreceğiz" dedi. Müzakere sürecinde iki önemli başlık bulunduğunu, bunların da Kopenhag ile Maastricht kriterleri olduğuna değinen Erdoğan, şöyle devam etti "Biz Türkiye olarak herhangi bir görevi yerine getirmeden onun karşılığını istemedik. Ama üzerimize düşen kriterleri yerine getirdikten sonra da bunu engellemek isteyenlere karşı tabi ki onların arzuları istikametinde herhangi bir taviz vermek gibi konuma düşmeyiz. Yapılacak olan işler bellidir ve bu konuda tecrübeli bir devlet, teknokrat, bürokrat yapımız var. 1996’dan beri AB ile müşterek yürüyen Gümrük Birliği ilişkilerimiz var. Bu Türkiye’nin en büyük avantajıdır. AB’ye son üye olan 10 ülkenin böyle bir avantajı yok." 
     
     "ARTIK TÜRKİYE, RAYINA GİRMİŞTİR" 
     "Arzulanan tam üyelik hedefine de inşallah en kısa sürede ulaşacağız" diyen Erdoğan, "Artık Türkiye rayına girmiştir. 
     Piyasalar adeta büyük patlama ve sıçrama yapıyor. Bundan sonra hükümet olarak bize düşen görev, bu havayı halkımıza yansıtmaktır. Halkımızın bu imkanlardan faydalanmasını sağlamaktır. Bunun için de gece gündüz koşacağız. Ülkemize yapılacak yatırımlar, inanıyorum ki bunun anahtarı olacak" şeklinde konuştu. 
     Başbakan Recep Tayyip Erdoğan, bu başarı ve zaferin, milletin ve Parlamentonun ortak zaferi olduğunu belirterek, hedefi, tüm sivil toplum kuruluşların, siyasi partilerin, sermaye piyasalarının, üniversite camiasının ortak desteğiyle yakaladıklarını söyledi. 
     Erdoğan, TBMM Başkanı Bülent Arınç’a yeni yasama yılında başarılar diledi. 
     
</TEXT>
</DOC>
