<DOC>
<DOCNO> 378794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/dunya/adun.html </URL>
<DATE> 2005/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Sakıncalı teklif 
</HEADLINE>
<TEXT>


Nükleer programı nedeniyle baskı altındaki İran'ın Cumhurbaşkanı Ahmedinecad, Başbakan Erdoğan'a, 'Nükleer teknolojiyi İslam ülkeleriyle paylaşmaya hazırız' dedi 

DIŞ HABERLER SERVİSİ 


İran Cumhurbaşkanı Mahmud Ahmedinecad'ın, New York'taki BM Zirvesi sırasında görüştüğü Başbakan Recep Tayyip Erdoğan'a İran'ın elindeki nükleer teknolojiyi paylaşmayı önerdiği bildirildi. 
Reuters'in İran haber ajansı İRNA'ya dayanarak verdiği habere göre, Ahmedinecad, Erdoğan'a, "İran atom bombası yapmaya çalışmıyor. Barışçı amaçlarla kullanılacak nükleer enerji ile ilgili bilgi ve teknolojisini İslam ülkeleriyle paylaşmaya hazır" dedi. 
ABD ve Avrupa Birliği AB , İran'ın bir süreden beri sürdürdüğü nükleer çalışmalarla ileride atom bombası yapmayı planladığını önü sürüyor. Suçlamaları reddetmesine rağmen BM'ye bağlı Uluslararası Atom Enerjisi Ajansı IAEA müfettişlerinin nükleer tesislerinde inceleme yapmasına izin vermeyen İran, bu davranışıyla şüphelerin artmasına yol açmıştı. 
IAEA 19 Eylül'de yapacağı toplantıda İran'ın nükleer faaliyetlerinden dolayı BM Güvenlik Konseyi'ne sevkedilip sevkedilmemesini oylayacak. İran, Güvenlik Konseyi'ne götürülürse aleyhinde bir dizi yaptırımla yüz yüze kalabilecek. Ancak IAEA'daki tarafsız ülkelerin, bu aşamada Tahran'ın BM Güvenlik Konseyi'ne şik yet edilmesini doğru bulmadıkları belirtiliyor. 
Böyle bir tehditle karşı karşıya bulunan İran'ın bağlantısız ülkeler nezdinde lobi çalışmalarını yoğunlaştırdığı, bu kapsamda Ahmedinecad'ın BM Zirvesi sırasında Başbakan Erdoğan'dan başka Kuveyt, Lübnan, Ürdün ve Şili liderleriyle de görüştüğü bildirildi. 

Güven vermiyor 
Batı ülkeleri İran Cumhurbaşkanı'nın son teklifini kaygıyla karşılarken, İngiltere Dışişleri Bakanlığı'ndan adını açıklamayan bir yetkili, Ahmedinecad'ın ortaya attığı önerinin içeriğinin açık olmadığını, ancak esas sorunun da İran'ın güven vermemesinden kaynaklandığını söyledi. İngiliz yetkili, yaklaşık 20 yıldan beri nükleer tesislerini IAEA denetiminden kaçıran ve çalışmalarını gizleyen İran'a hiç güven duyulmadığını vurguladı. 
Bir ay önce göreve gelen Ahmedinecad, İran'ın barışçı amaçlarla nükleer enerji üretmeye hakkı olduğunu savunuyor. Reuters, Türkiye'nin 2012'den sonra enerji ihtiyacının yüzde 5'ini nükleer santrallerden karşılamayı planladığı bilgisine de yer verdi. 


</TEXT>
</DOC>
