<DOC>
<DOCNO> 377938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/siyaset/siy01.html </URL>
<DATE> 2005/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Uyarıları 'tehdit' kabul ettiler 
</HEADLINE>
<TEXT>


ABD'li heyetin, Diyarbakır temaslarında "PKK ve Abdullah Öcalan'dan uzak durun" demesini, Özgür Gündem gazetesi, "Kürtlere tehdit" olarak yorumladı 

ANKARA Milliyet 


ABD'nin Adana Konsolosluğu'nda görevli Walter Scott Read başkanlığındaki heyet, Diyarbakır Büyükşehir Belediye Başkan Vekili İlhan Diken ile Demokratik Toplum Hareketi DTH yetkililerini, PKK ve Abdullah Öcalan'dan uzak durmaları konusunda uyardı. PKK çizgisindeki yayınlarla dikkat çeken ülkede Özgür Gündem gazetesi ise bu uyarıları, "ABD'den Kürtlere tehdit" yorumuyla duyurdu. 
Haberde, heyetin 8 Eylül'de Diken'le görüştükten sonra Batman'a geçerek DTH sekreteryasıyla görüş alışverişinde bulunduğu belirtildi. 

ABD nabız yokluyor 
ABD'nin dönemsel olarak bölgede gerçekleştirdiği nabız yoklaması çerçevesinde yapıldığı kaydedilen görüşmelerde ABD'li yetkililerin, PKK'dan ve Öcalan'dan uzak durmamaları halinde DTH'nın marjinalleşeceğini ileri sürdükleri ifade edildi. 
Görüşmeleri "tehdit" yorumuyla veren gazetede, "Heyetin bölge gezisinin amacının Kürtleri Öcalan ve PKK'dan uzak tutmak olduğu ortaya çıktı" ifadeleri kullanıldı. 
ABD'nin Ankara Maslahatgüzarı Nancy Mc Eldowney'in sözleri de, "güvenli bölge yok" başlığı altında yer aldı. Maslahatgüzarın, "Türkiye ve ABD'nin erişemeyeceği güvenli bölge yoktur. Birlikte teröristleri yok edeceğiz" sözlerine dikkat çekilen haber, iç sayfalarda "ABD tehlikeli oynuyor" yorumuyla sürdü. 


</TEXT>
</DOC>
