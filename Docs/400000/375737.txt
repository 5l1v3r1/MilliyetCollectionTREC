<DOC>
<DOCNO> 375737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/soneko21.html </URL>
<DATE> 2005/09/05/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Altın piyasasında işlem hacmi artıyor... 
</HEADLINE>
<TEXT>

     İstanbul Altın Borsası İAB Başkan Yardımcısı Vedat Özdan, petrol fiyatlarındaki yükselişin insanlara 1970'li yılları hatırlattığını, enflasyondan korunma ve küresel ekonomiye ilişkin olumsuz beklentinin altın talebini artıran en önemli faktörler olduğunu kaydetti. 
     Özdan, altın piyasalarına ilişkin yaptığı değerlendirmede, merkez bankaları ve uluslararası kuruluşların artık altın rezervi tutmadığını ve mevcut rezervlerini azalttıklarını belirtti. 
     Hurda arzında ve madenden çıkarılan altın miktarında azalma olduğuna işaret eden Özdan, madencilerin ileriye yönelik daha az satış yapmaya başladıklarını, bunların altın arzını azaltan ve fiyatları yukarıya çeken unsurlar olduğunu bildirdi. 
     Gelişmekte olan ülkelere yönelik sermaye akımlarını teşvik eden uluslararası ortamın altın fiyatlarını olumlu etkilediğini ve bu açıdan Hindistan, Çin ve Türkiye'nin dikkat çektiğini vurgulayan Özdan, ''Bunlar hem sermaye akımlarından istifade ettiler hem de hızlı büyüdüler. Ulusal paraları da aşırı değerlendi. Altın, dolar cinsinden fiyatlandığı için şu anda dünyanın en önemli altın talep merkezleri durumundalar'' dedi. 
     
     ''ALTIN SİKKE TALEBİNDE ÇOK CİDDİ ARTIŞ YAŞANIYOR'' 
     Vedat Özdan, külçe altın ve cumhuriyet altını benzeri yatırım amaçlı altın sikke talebinde çok ciddi artış yaşandığını, Hindistan ve Türkiye'nin bu konuda çok dikkat çekici piyasalar olduğunu vurguladı. 
     Altın-petrol fiyatı oranının tarihsel olarak en düşük noktalarda olduğu yönündeki görüşlere değinen Özdan, buna bakılarak altın fiyatlarının yükseleceği beklentisi yapıldığını, ancak oran tersten okunduğunda petrol fiyatlarının düşeceği tahmininde de bulunulabileceğini ifade etti. 
     Özdan, altın-gümüş ons fiyatı oranının daraldığına ve tarihsel olarak 65 olan bu oranda 60'a doğru bir hareketin söz konusu olduğuna dikkat çekerek, göreli fiyat değişiminin altın lehine olduğunu, altın fiyatlarının diğer finansal enstrümanlara göre daha bağımsız hareket ettiğini kaydetti. 
     İAB Başkan Yardımcısı Özdan, ''Şu anda yeni bir petrol şoku beklentisi, altın fiyatlarını artıran en önemli unsurdur. Madrid unutulmadan Londra saldırıları oldu. O nedenle terör primi de önemli bir faktör'' dedi. 
     
     ''ALTIN PİYASASI AKTÖRLERİ PETROLÜ YAKINDAN TAKİP EDİYOR'' 
     Vedat Özdan, 3 ay öncesine kadar altın fiyatının Avro dolar paritesini adım adım izlediğini, ancak şu anda böyle bir durumun söz konusu olmadığını ve bağımsız bir hareketin başladığını kaydederek, şöyle devam etti 
     ''Altın piyasası aktörleri, petrol fiyatlarındaki artışı yakından takip ediyor. Ancak aşırı fiyat artışının belli bir noktadan sonra nasıl bir etki yapacağı en önemli belirsizlik unsuru. Altın ve petrol, dolar cinsinden fiyatlanıyor. Petrol fiyatlarındaki yükseliş insanlara 1970'li yılları hatırlatıyor. Enflasyondan korunma ve küresel ekonomiye ilişkin olumsuz beklenti, altın talebini artıran en önemli faktörler. Öte yandan net petrol ithalatçısı ülkeler, petrol fiyatları arttıkça daha fazla ABD doları talep etmeye başlıyorlar. Bu, dolardaki değer kaybını dengeleyen bir unsur. Tabii bir de ABD ekonomisine ilişkin veriler var.'' 
     
     İAB'DE İŞLEM HACMİ VE SAYISI 
     Özdan, İAB'de Ağustos 2005 sonu itibariyle altındaki işlem hacminin 2004 yılının ilk 8 ayına göre yüzde 25 artarak 240 bin 566 kilograma, aynı dönemde gümüşteki işlem hacminin yüzde 26'lık artışla 252 bin 970 kilograma ulaştığını bildirdi. 
     Borsa'da bu dönemde gerçekleştirilen işlem sayısının altında yüzde 30 artışla 4 bin 938, gümüşte yüzde 75 artışla 200'e çıktığına işaret eden Özdan, günlük altın işlem hacminin de geçen yılın aynı dönemine oranla yüzde 24 artarak 1423 kilograma, ortalama günlük gümüş işlem hacminin ise yüzde 24.4 artışla 1497 kilograma ulaştığını ifade etti. 
     
</TEXT>
</DOC>
