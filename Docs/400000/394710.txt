<DOC>
<DOCNO> 394710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sondun17.html </URL>
<DATE> 2005/11/14/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Rice, Şaron ile buluştu... 
</HEADLINE>
<TEXT>

     İsrail'de bulunan ABD Dışişleri Bakanı Condoleezza Rice, Başbakan Ariel Şaron ile bir araya geldi. 
     Rice, görüşmeden önce yaptığı açıklamada, İsrail Başbakanı'nı, ''Gazze'den çekilme planını başarıyla uyguladığı için'' tebrik etti. 
     ABD Dışişleri Bakanı, ''barış içinde yaşayan, terörden arınmış iki devlet çözümü'' doğrultusunda İsrail ile işbirliği içinde çalışmaya devam etmek istediklerini belirtti. 
     Rice'ın görüşmede, Filistinlilerin yaşam standartlarının, ''yol haritası'' çözüm önerisinin taahhütlerini karşılayacak düzeye getirilmesi yönünde baskı yapması bekleniyor. 
     Devam eden şiddet olaylarının gölgesinde uzlaşı arayışlarını sürdüren Rice'ın daha sonra Ramallah'ta Filistin Devlet Başkanı Mahmud Abbas ile görüşmesi bekleniyor. 
     Rice'ın, Abbas'tan, Filistin'de Ocak ayında yapılacak parlamento seçimlerine katılacak Hamas örgütünü dizginlemesini isteyeceği belirtiliyor. 
     Rice'in bölgeye yaptığı dördüncü ziyaretin, İsrail'deki siyasi çalkalanma nedeniyle amacına ulaşması zor görünüyor. 
     İsrail'de İşçi Partisi'nin yeni lideri Amir Peretz'in, Şaron'un başbakanlığındaki koalisyonu tehdit etmesi ve erken seçime gidilmesi yönündeki ısrarı, Filistin-İsrail sorununun çözümünde geleceğe dönük bir adım atılmasını engellediği yorumu yapılıyor. 
     
</TEXT>
</DOC>
