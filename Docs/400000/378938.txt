<DOC>
<DOCNO> 378938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/soneko11.html </URL>
<DATE> 2005/09/16/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
BDDK Başkanı Yapı Kredinin kazasız limana çekilmesini istiyoruz 
</HEADLINE>
<TEXT>

     Bankacılık Düzenleme ve Denetleme Kurumu BDDK Başkanı Tevfik Bilgin, Yapı Kredi Bankası'nın satışı ile ilgili olarak, ''Biz bu süreçte geminin sakin, kazasız bir şekilde limana çekilmesini, bağlanmasını istiyoruz'' dedi. 
     Bilgin, Türkiye İç Denetim Enstitüsü tarafından düzenlenen ''Türkiye'de İç Denetimin Yol Haritası'' konulu konferans sırasında gazetecilerin, Yapı Kredi Bankası'nın yüzde 57.4 hissesinin Koç-Unicredito ortaklığına devri ile ilgili soruları yanıtladı. 
     Uzun süredir devam eden bu sürecin, göreve geldiği günden beri kendisini de çok yakından ilgilendirdiğini ifade eden Bilgin, Yapı Kredi Bankası yönetiminin 28 Eylül'de olağanüstü genel kurul yapılması kararını aldığını hatırlattı. 
     Bu kararın alınmasından sonra gazetelere verilen ilanlarda yer alan gündem maddelerinin çok iyi analiz edilmesi gerektiğini vurgulayan Bilgin, şöyle devam etti 
     ''Bu geçiş dönemi çok önemlidir. Çok eleştirilen Yapı Kredi yönetiminin bankayı alıp buraya kadar getirip yeni sahiplerine ki yeni sahibi bellidir Koç Grubu... Teslim etme yolunda büyük gayretleri vardır. Biz de bu süreçte geminin sağ salim, sakin kazasız bir şekilde limana çekilmesini, bağlanmasını istiyoruz. Bunun için gerekli girişimleri yaptık. Bundan sonra ne gerekirse yine yaparız.'' Tevfik Bilgin, BDDK'nın son kurul kararından sonra aslında geri çekildiğini ifade ederek, ''Çünkü biz oraya kadar gerekli işlemleri yaptık. Ondan sonra bizim yapacağımız pek bir şey yok'' dedi. 
     Yapı Kredi'nin diğer 47 banka gibi BDDK'nın gözetiminde bir banka olduğunu belirten Bilgin, ''Her zaman yakından takip ediyoruz. Sürecin sonuçlanmasını bekliyoruz'' diye konuştu. 
     Bilgin, ''28 Eylül'de hisse devri gerçekleşir mi '' yolundaki soruya, ''Gerçekleşmemesi için bir neden mi var '' yanıtını verdi. 

     
</TEXT>
</DOC>
