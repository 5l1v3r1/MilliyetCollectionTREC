<DOC>
<DOCNO> 359887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/son/sontur03.html </URL>
<DATE> 2005/07/10/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Güvenlik görevlisini bıçaklayıp cep telefonunu gasp ettiler... 
</HEADLINE>
<TEXT>

     
     Kemal KAĞAN BURSA, DHA 


     BURSA’da bir arkadaşıyla içtikten sonra geç saatte evine dönen özel bir firmada güvenlik görevlisi 29 yaşındaki Mehmet Aslan'ın önünü keserek önce döven ardından da bıçakla yaralayıp cep telefonunu gasp ettikleri öne sürülen 19 yaşındaki İbrahim Özçakallı ile 27 yaşındaki Sinan Öztekin yakalandı. 
     Bir mobilya fabrikasında güvenlik görevlisi olarak çalışan Mehmet Aslan, dün akşam arkadaşıyla Beşyol Mevkii’nde bir restorantta içki içti. Sabaha karşı saat 04.00 sıralarında tek başına Esenevler Mahallesi Engin Sokak’taki evine gitmek isteyen Aslan’ı takip eden İbrahim Özçakallı ile Sinan Öztekin, sigara yakma bahanesiyle yanına yaklaştı. 
     Saldırganlardan Sinan Öztekin, cebindeki paraları ve cep telefonunu da istediği Mehmet Aslan karşı koyunca bıçağına sarıldı. Öztekin ve suç ortağı Özçakallı, dövdükleri Aslan'ı bıçaklayarak cep telefonunu gasp etti. Bu sırada devriye gezen polisi görünce kaçan iki gaspçı, saklandıkları bir evin bahçesinde yakalandı. 
     Sol göğüs altından ve bacaklarından yaralanan Mehmet Aslan, ambulansla Bursa Devlet Hastanesi’ne kaldırılırken, gözaltına alınan iki zanlı hakkında yasal işlemlere başlandığı bildirildi. 
     
</TEXT>
</DOC>
