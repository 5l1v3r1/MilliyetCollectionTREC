<DOC>
<DOCNO> 389744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sondun07.html </URL>
<DATE> 2005/10/26/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Türk büyükelçi Orhan Pamuk'tan alıntı yaptı, katılımcılar şaşırdı 
</HEADLINE>
<TEXT>

     İspanya’nın Başkenti Madrid’deki Avrupa Komisyonu binasında düzenlenen "AB-Türkiye 
     Tarihle Randevu" başlıklı konferansta konuşan Türkiye’nin Madrid Büyükelçisi Volkan Vural’ın Orhan Pamuk’tan alıntı yapması katılımcıları şaşırttı. 
     Büyükelçi Vural konuşmasına, Alman Yayıncılar Birliği tarafından Barış Ödülü alan yazar Orhan Pamuk’un Frankfurt’taki Paul Kilisesi’nde yaptığı konuşmadan alıntılar yaparak başladı. 
     Vural, yazar Pamuk’un, Türkiye-AB ilişkileriyle ilgili söylediği "Avrupa’da Türklere karşı bir milliyetçiliğin körüklenmesi ne yazık ki Türkiye’de de Avrupa karşıtı kaba bir milliyetçiliği kışkırtmaya yarıyor. AB’ye inananlar sorunun barış ile milliyetçilik arasında olduğunu bir an önce görmeli. Bu ikisi arasında hepimiz seçimimizi yapacağız. Ya barış, ya milliyetçilik. AB’nin kalbinde barış düşüncesinin yattığını düşünüyorum. Türkiye’nin, Türklerin Avrupa’ya sunduğu ilk şey elbette barıştır" şeklindeki sözleri alıntı olarak aktardı. 
     Konuşmasının ardından katılımcılar, yazar Pamuk’tan alıntı yaptığı için "şaşırdıklarını" belirtip Büyükelçi Vural’a teşekkür ederek, "Nasıl olup da Pamuk, Türkiye’de yargılanıyor Ve Türk hükümetinden hiç kimse Frankfurt’taki törene katılmıyor " şeklinde sorular yönelttiler. 
     1997 yılında Alman Yayıncılar Birliği tarafından, yazar Pamuk gibi 
     Barış Ödülü alan Yaşar Kemal’in ödül töreninde Frankfurt’ta bulunduğunu hatırlatan Büyükelçi Vural, "Pamuk’un büyük bir yazar olduğunu düşünüyorum. Ama söylediği birkaç şeye katılmıyorum. Kopenhag kriterlerinin de önemle altını çizdiği gibi yargıda bağımsızlık vardır. Türkiye’de de bu böyledir" dedi. 
     Türk Büyükelçi, Türk hükümetinden temsilcilerin Frankfurt’ta Pamuk’un yanında yer almamasını ise "kişisel bir karar" olarak belirtti. 
     Öte yandan, AB dönem başkanı olan İngiltere’nin Madrid Büyükelçiliği ve Elcano Krallık Enstitüsü tarafından düzenlenen konferansın büyük bölümünde, Türkiye-AB arasında başlayan tam üyelik müzakerelerinin nasıl sonuçlanacağı konuşuldu. Türkiye ile müzakerelere başlanma kararının çok zor alındığını vurgulayan İngiltere’nin Madrid Büyükelçisi Stephen Wright, "Şu andaki şüpheler, müzakerelerin uzun ve zor olacağı yönünde. Ancak bu süreç Türkiye’nin katılımıyla tamamlanırsa bu her iki taraf için de olumlu bir değişiklik olacaktır. AB’nin iç ve özellikle dış politikası değişecektir. Türkiye şimdiden AB’nin dış politikasına katılmaya başlamıştır. Bunu medeniyetler ittifakı projesiyle görüyoruz. Laik de olsa ilk defa Müslüman bir ülkenin AB’ye girmesi herkes için örnek teşkil edecektir" diye konuştu. 
     Büyükelçi Vural da 3 Ekim sonrası Türkiye’de yapılan analizlerin birçoğunda müzakere sürecinin çok zor geçeceğinin belirtildiğini kaydederek, Türk halkının siyasi ve ekonomik açıdan sağlam bir Avrupa istediğini söyledi. 
     Bu arada, İspanya’daki Elcano Krallık Enstitüsü’nün konferansta yayınladığı William Chistlett imzalı Türkiye-AB ilişkileri analizinde, "Türkiye, uzun ve zor bir yolda yürümek zorunda olacak. Bazı ülkeler, müzakerelerin iyi sonuçlanmaması için bazı özürler arayacaklar. Uyum sürecinde gerçekleştirilen reformların oturması gerek ülkedeki milliyetçi kurumların toleransının ölçülmesi, gerekse AB’nin Türkiye’yi süreçte tutabilme kabiliyeti bakımından bir sınav olacak. 
     Türkiye, AB’nin kapısını çalmada ısrar ederek çok zaman geçirdi, şimdi kapı açık. Ama önümüzdeki 10 yıl boyunca bazı ülkeler müzakereleri uzatarak kapıyı kapamayı denerlerse, uzun zamandır bu kulübe girmeyi arzu eden Türkiye’nin bu zahmete girmeme kararı almasını yadırgamamak gerekir" denildi. 
     
</TEXT>
</DOC>
