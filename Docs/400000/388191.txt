<DOC>
<DOCNO> 388191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sondun10.html </URL>
<DATE> 2005/10/20/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Amerikan askerleri, Taliban militanlarının cesetlerini yaktı .. 
</HEADLINE>
<TEXT>

     Amerikan askerlerinin, Afganistan'da öldürdükleri iki Taliban militanının cesetlerini yaktığı ileri sürüldü. 
     Avustralya'nın SBS televizyonu, dün gece ''Dateline'' haber programında, Kandahar kenti yakınlarındaki Gonbaz köyünün tepelerinde Amerikan askerlerinin bir önceki gece öldürdükleri iki Taliban askerinin cesedini yaktığını gösterdiği ileri sürülen görüntüleri yayımladı. 
     Amerikan ordusundan yapılan açıklamada, iddialarla ilgili soruşturma açıldığı bildirildi. 
     Afganistan'da ABD liderliğindeki koalisyon güçlerinin komutanı Tümgeneral Jason Kamiya, Bagram Hava Üssü'nden yaptığı açıklamada, ''komutanlığının bu iddiaları ciddiye aldığını ve soruşturma açılması emri verdiğini'' söyledi. 
     ''Birleşik Ortak Görev Gücü-76'' komutanı Kamiya, iddiaların doğrulanması durumunda, Askeri Ceza Yasası çerçevesinde ''uygun adımların atılacağını'' belirtti. 
     ABD Savunma Bakanlığı sözcüsü Bryan Whitman ise Washington'da yaptığı açıklamada, bunların, ''çok ciddi ve eğer doğru ise sorun yaratacak iddialar olduğunu'' söyledi. 
     Whitman, ''ABD'nin ve Savunma Bakanlığı'nın politikası, ölülerden bütün geri kalanlara Cenevre Konvansiyonu'na göre ve en büyük saygı çerçevesinde davranmaktır. Bu iddialar, çok büyük bir kararlılıkla incelenecektir ve doğru oldukları kanıtlanırsa olaya karışanlardan uygun biçimde hesap sorulacaktır'' dedi. 
     SBS, görüntülerin serbest çalışan Avustralyalı foto muhabiri Stephen Dupont tarafından çekildiğini bildirdi. 
     Dupont, AP'ye yaptığı açıklamada, cesetlerin yakılmasını görüntülediği 1 Ekim'de, Amerikan ordusunun 173 hava indirme tugayına ''iliştirilmiş'' gazeteci olarak çalıştığını söyledi. 
     Görüntülerin gerçek olup olmadığı bağımsız kaynaklarca doğrulanmadı. 
     Görüntülerde, SBS'in Amerikan ordusunun psikolojik savaş biriminden olduklarını iddia ettiği, Amerikan aksanıyla konuşan iki asker, köyde yayımlanan bir mesaj okuyor. SBS tarafından Çavuş Jim Baker olarak tanıtılan bir asker ve adı belirtilmeyen ikinci bir asker tarafından okunan mesajda, Taliban militanları korkaklıkla ve ''kadın gibi saldırıp kaçmakla'' suçlanıyor. 
     Mesajın yerel dille okunduğunu ve daha sonra kendisi için ordunun psikolojik savaş birimi üyelerince İngilizceye çevrildiğini belirten Dupont, başka bilgi vermedi. 
     SBS'in haberinde, cesetlerin bilerek yakılmasının Cenevre konvansiyonlarının ihlali olduğu belirtildi. 
     Dupont, cesetleri yakan askerlerin, bunu ''hijyenik nedenlerle yaptıklarını'' iddia ettiklerini, ama daha sonra psikolojik savaş birimi tarafından yayımlanan mesajın, askerlerin cesetlerin yakılmasının ölülere saygısızlık olarak görüleceğini bildiklerini gösterdiğini söyledi. 
     Görüntülerde, Amerikan askerlerince yaralanan bir Afgan baba ve oğlunun tedavi edildiği ve hastaneye kaldırılmaları için bir helikopter çağrıldığı da yer aldı. 
     Newsweek dergisi, mayısta yayımladığı bir haberde, Guantanamo üssündeki sorgucuların Kur'an-ı Kerim'e saygısızlık ettiklerini ileri sürmüş, Afganistan ve Pakistan'da çıkan protesto gösterilerinde onlarca kişinin ölmesi üzerine haberini geri çekmişti. 
     
     SORUŞTURMA AÇILDI 

     Afganistan hükümeti, 2 Taliban militanının cesedini yaktıkları iddia edilen Amerikan askerleri hakkında soruşturma başlatıldığını bildirdi. 
     Avustralya televizyonunda ceset yakıldığına ilişkin görüntülerin yayınlanmasından sonra, Devlet Başkanı Hamid Karzai'nin sözcüsü Kerim Rahimi, hükümetin soruşturma başlattığını belirtti. 
     Rahimi, "Dost ya da düşman olmasına bakmaksızın insan vücuduna yapılan her saygısızlığı şiddetle kınıyoruz" dedi. 
     
</TEXT>
</DOC>
