<DOC>
<DOCNO> 388451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/spor/spo07.html </URL>
<DATE> 2005/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sporda devrim 
</HEADLINE>
<TEXT>


Bakan Şahin, Gençlik ve Spor Genel Müdürlüğü'nü kaldıracaklarını, bunun yerine Spor Düzenleme Kurulu'nu oluşturacaklarını açıkladı. Bu şekilde tüm federasyonlar özerkleşecek, sporda siyasetin etkisi kalkacak 

ÖNDER YILMAZ 


Hükümet, doping skandalları, şike ve şiddet olaylarıyla gündemden düşmeyen spor alanında uzun süredir gündemde olan radikal düzenleme için düğmeye bastı. Gençlik ve Spor Genel Müdürlüğü'nü GSGM lağvedecek olan hükümet, tüm spor dallarına ait politikaları belirleyip, bunları denetleyecek "Spor Düzenleme Kurulu"nu oluşturulacak. 
Tasarıya önümüzdeki günlerde son şekil verilerek Bakanlar Kurulu'nda imzaya açılacağı bildirilirken, ayrıntıları MİLLİYET'e anlatan Devlet Bakanı ve Başbakan Yardımcısı Mehmet Ali Şahin değişimi ana başlıklarıyla şöyle açıkladı 
Gençlik ve Spor Genel Müdürlüğü kaldırılacak. İl ve ilçe gençlik ve spor müdürlükleri dahil tüm taşra teşkilatları yerel yönetimlere devredilecek. 
Atamalar artık spordan sorumlu bakana gelmeden, Spor Kurumu Başkanı tarafından yapılacak. Bakan gözetleme ve denetim yetkisini kullanacak. 
Milli Eğitim Müsteşarı'nın başkanlığında Spor Düzenleme Kurulu kurulacak, tüm federasyonlar özerk yapıya kavuşturulacak. 
Kurum bünyesinde doping kontrolü, sporda şiddetin önlenmesi gibi komiteler oluşturulacak. 
Tasarıyı bu yıl TBMM'den çıkarmak istediklerini belirten Şahin, bu yeni yapılanmayla spor sektörünün tamamen özerkleşeceğini belirterek, "Sporda devrim gerçekleşecek. Tüm federasyonlar özerk hale gelecek. Spor kurumu yönetimi siyasi etki alanının dışına çıkarılacak. Sporda siyasetin etkisi sıfırlanacak" diye konuştu. 



</TEXT>
</DOC>
