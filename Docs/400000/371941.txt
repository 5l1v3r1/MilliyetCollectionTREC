<DOC>
<DOCNO> 371941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sontur09.html </URL>
<DATE> 2005/08/22/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Rize'de heyelan... Toprak altında kalan 4 kişi öldü 
</HEADLINE>
<TEXT>

     Muhammet KAÇAR ÇAMLIHEMŞİN Rize , DHA 

RİZE'nin Çamlıhemşin İlçesi’ne bağlı Çayırdüzü Köyü’nde, sel suları nedeniyle kayan toprağın altında kalan bir evde 4 kişi öldü. 
     Dün etkili olan sağanak yağmurun etkisiyle Çayırdüzü Köyü’ndeki, bir yamaçta bulunan 50 yaşındaki Ayşe Kuyumcu’ya ait ev, saat 23.30 sıralarında, yağış nedeniyle yumuşarak kayan toprak kütlesinin altında kaldı. Evde bulunan Ayşe Kuyumcu ile oğlu 25 yaşındaki Mustafa ve kızı 18 yaşındaki Zeynep ile eltisi Meral Kuyumcu, kayan toprağın yerle bir ettiği evin enkazı altında kalarak öldüler. Köy yolunun ulaşıma kapalı olması nedeniyle bu sabah yağışın kesilmesi ardından kendi çabalarıyla kurtarma çalışması başlatan köylüler, enkaz altından 4 kişinin cesetlerini çıkarttı. Cesetler, 2 ağaç dalı arasına gerilen battaniyeden oluşturulan sedyelerle taşındı. 
     
     SES DUYDUK, NE OLDUĞUNU ANLAMADIK’ 

     Ailenin yakınları, cesetlerin çıkarılışı ardından, ağıtlar yakarak, gözyaşlarına boğuldu. Köylülerden Osman Özkurt, yağışın kesilmesi ile enkazın kaldırılması için çalışma başlattıklarını belirterek, Gece yarısına doğru aşırı yağışın da etkisi ile toprak kaydı. O anda gürültü duyduk ama ne olduğunu anlamadık. Yağış kesilince toprağın yuttuğu evde hemen çalışmaya giriştik ve cesetleri bulduk. Cesetler, dış kapının önündeydi. Herhalde toprak kayması olacağını anlayıp kaçmaya çalışmışlar'' dedi. 
     
</TEXT>
</DOC>
