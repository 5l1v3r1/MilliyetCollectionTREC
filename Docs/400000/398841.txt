<DOC>
<DOCNO> 398841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/spor/axspo05.html </URL>
<DATE> 2005/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanak krizi patladı 
</HEADLINE>
<TEXT>


FIFA, 2006 için hazırladığı yıllıkta Türkiye'nin resmi dili olarak Türkçe ve Kürtçe'yi gösterdi. Federasyon devreye girince özür dilendi, ancak bu yanılgıya CIA'nin sitesi bahane edildi 


Türkiye-İsviçre maçıyla ilgili soruşturma kapsamında yaşanan gerginliğe dün bir yenisi eklendi. FIFA'nın, 2006 yılı için hazırladığı yıllıkta, Türkiye'nin resmi dilini Türkçe - Kürtçe olarak göstermesi büyük tepki çekti. 
FIFA'ya üye ülkelerin tümünün yer aldığı yıllıktaki büyük hata ile ilgili Türkiye Futbol Federasyonu, düzeltme yapılmasını isterken, Başkan Levent Bıçakcı da, Sepp Blatter'den ülkenin bütünlüğünü ilgilendiren hassas konuya gerekli yakınlığın gösterilmesini talep etti. 
FIFA yetkilileri ise söz konusu Almanak'ın İngiliz editör Guy Oliver ve Harpastum Publishing Limited şirketine yaptırıldığını söyledi. Yöneticiler, bu nedenle suçlamaları kabul etmeyip, editör hatasının kendilerine mal edilemeyeceğini belirttiler. Ayrıca, söz konusu yayınevinin baskısında Türkiye'de kullanılan birçok dilin listelendiğini, ancak daha sonra eleme yapılarak iki lisana indirildiği bildirildi. 

Özür dilediler 
FIFA Genel Sekreteri Urs Linsi, gelen tepkiler üzerine, Genel Sekreter Lutfi Arıboğan'a özür mektubu gönderdi. Linsi, "Şikayetinizde haklısınız. Biz şirketin bu hatayı art niyetli yapmadığına inanıyoruz. Soruşturmamıza göre bu şirket de bu hatayı, ABD Merkezi Haber Alma Teşkilatı'nın CIA World Factbook adlı internet sayfasına dayanarak yapmış. Hatanın düzeltilmesi konusunda uyardık" dedi. Editör Oliver'ın da, konuyla ilgili FIFA Basın Sözcüsü Herren'e özür mektubu gönderdiği bildirildi. 

Editör tercihi 
Ancak CIA'nın resmi sitesine bakıldığında Türkiye'deki lisan bölümünde Türkçe resmi dil olarak gösterilirken, ayrıca Kürtçe, Arapça, Ermenice ve Yunanca'nın da kullanıldığı dikkat çekti. Bu durumda İngiliz editörün, Kürtçe'yi eklerken, kendi inisiyatifini kullandığı ortaya çıktı. 


</TEXT>
</DOC>
