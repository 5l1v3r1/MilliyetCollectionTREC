<DOC>
<DOCNO> 398292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/ekonomi/eko05.html </URL>
<DATE> 2005/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
K r realizasyonlarıyla endeks oyalanabilir 
</HEADLINE>
<TEXT>


Önümüzdeki hafta açıklanacak enflasyon verileri piyasayı hareketlendirecek önemli gündem maddelerinden biri olacak 

Zeynep Candan Aktaş 

Hafta boyunca devam eden çıkışla yeni tarihi zirve görüldü. Hafta içinde en düşük 35.044 puanı gören İMKB 100 endeksi, son iki günde hacimle desteklenen çıkışla 37.220'yi test etti. 36.759'dan gerçekleşen kapanış ile haftalık prim yüzde 4.99'a ulaştı. 
Hafta içinde açıklanan FED tutanaklarında faiz artırımlarına ara verilebileceği ifadeleri, dış piyasalarla birlikte İMKB'yi de olumlu etkiledi. Yeni zirve yapan İMKB'de senetlerin halka açık kısmının, kapanış fiyatlarıyla değerlendirilmesiyle oluşan, toplam piyasa değerinde, yabancı yatırımcıların payı yüzde 66.88'e ulaştı. 6 Ekimde yabancıların payı yüzde 66.36 ile en yüksek seviyesindeydi. Yani o günden bu yana sadece 0.52 puanlık bir artış sözkonusu. Ama bu dönemde yabancılar Vakıfbank'a yaklaşık 1 milyar dolar yatırım yaptılar. Bakiyeleri 0.52 puan arttığına göre, bu arada yaklaşık 700-800 milyon dolar civarında da bir satış da yaptılar, demektir. 
Son durumda İMKB 100 endeksi teknik analiz açısından değerlendirildiğinde, uzun vadeli çıkış eğiliminin devam ettiği, ancak en düşük seviyeye yakın gerçekleşen kapanış ve kısa vadeli göstergelerin aşırı alım bölgelerinden aşağı sarkması önümüzdeki hafta kar realizasyonlarının güçlenme olasılığının arttığı görülüyor. Bu nedenle 37.200'ler güçlü direnç olarak karşımıza çıkıyor. Hafta içinde geniş marjlarda dalgalanmalar izlense de 37.200'lerin yukarı geçilme olasılığı zayıf. Senetlerde daha çok sıkışma ve destekleri test etme eğilimi izlenebilir. 
Endeksin aşağıda destekleri 36.500-36.000 ve 35.800'de. Şimdilik aşağı yönde çok güçlü bir satış baskısı beklemek için erken, senet bazında hareketlerle piyasadaki canlılık devam edecektir. Bu nedenle endeksten çok senetlerdeki hareketleri izlemeye almak gerekiyor. 
Bol kazançlı haftalar dileğiyle. 


</TEXT>
</DOC>
