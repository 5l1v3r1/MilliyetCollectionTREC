<DOC>
<DOCNO> 384178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/soneko18.html </URL>
<DATE> 2005/10/05/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Avrupa'da birçok telekom şirketinde kamu payı bulunmuyor... 
</HEADLINE>
<TEXT>

     Türk Telekom'un özelleştirilmesi sürecinde kamu payının azınlığa düşmesi tartışmalara konu olurken, telekom şirketlerindeki kamu payının Avrupa ülkelerinin çoğunda azınlığa düştüğü görülüyor. 
     İspanya, İtalya, Danimarka, İrlanda, İngiltere, Macaristan, Çek Cumhuriyeti ve Bulgaristan'da telekom şirketlerinde kamu payı kalmamış durumda. 
     Dünyada 80 ve 90'lı yıllarda telekomünikasyon sektöründe hızlı bir liberalleşme ve özelleştirme süreci yaşanırken, pek çok gelişmiş ve gelişmekte olan ülke kendi telekomünikasyon şirketlerini özelleştirdi ve telekomünikasyon sektörünü serbestleştirdi. 
     Birçok gelişmiş ve gelişmekte olan ülkede devletin başlıca telekomünikasyon şirketlerindeki hissesi yüzde 50'nin çok altına düşerken, bu oran yapılan yeni satışlar ile gitgide azalıyor. 
     Telekom şirketlerinin özelleştirme sürecini tamamlamış İngiltere, İspanya, İtalya ve İrlanda gibi pek çok ülkede devletin bu şirketlerde hissedarlığı kalmadı. 
     Özelleştirilen şirketlerin ortakları da çoğunlukla yabancı yatırımcılar olduğu görülüyor. 
     
     CEP TELEFONU REKABETİ 
     Bu arada, teknolojideki gelişmeler nedeniyle ve özellikle cep telefonu teknolojisinin 1990'lı yıllarda çok hızlı gelişmesi ve çok sayıda abone elde etmesi nedeniyle, ana faaliyet alanı sabit hat olan birçok telekomünikasyon şirketi büyük bir rekabet karşısında kaldı. 
     Türkiye'de de cep telefonu abone sayısı, 2005 yılı ortası itibariyle 36.7 milyon abone ile Türk Telekom'un 19.1 milyon abone sayısının yaklaşık iki katına ulaştı. 
     Artan rekabet ortamı özelleştirmelere hız kazandırırken, bir çok gelişmiş ülkenin başlıca telekom şirketlerini özelleştirmede önemli yol kaydetmiş olması nedeni ile yeni özelleştirmeler Doğu Avrupa ve gelişmekte olan ülkelerde yoğunlaşıyor. 
     Nitekim, bu yıl içinde Çek Telekom'un yüzde 51 hissesi, İspanyol Telefonica'ya, geçen yıl Bulgar Telekom'un yüzde 65'i yabancı yatırımcılara satıldı. 
     Ayrıca, 2003 yılında Romanya telekom şirketi Romtel'in yüzde 16 hissesinin Yunan telekom şirketi OTE tarafından alınarak OTE'nin bu şirketteki hisselerinin yüzde 54'e çıkarken, Pakistan Telekom'un hisseleri bu yıl Etisalat'a satıldı. 
     AB'nin önde gelen ülkelerinden olan İngiltere'de, İspanya ve İtalya'da kamu payı yüzde sıfır olarak belirlenirken, kamu payı Fransa'da yüzde 34,9, Almanya'da ise yüzde 23 seviyesinde bulunuyor. 
     
</TEXT>
</DOC>
