<DOC>
<DOCNO> 382265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/soneko56.html </URL>
<DATE> 2005/09/28/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Dış Ticaret Müsteşarı İhracatımız 3 yılda 2 kat arttı 
</HEADLINE>
<TEXT>

     Dış Ticaret Müsteşarı Tuncer Kayalar, ihracatın son 3 yılda yaklaşık 2 kat arttığını bildirdi. 
     Dış Ticaret Müsteşarı Kayalar, Dış Ticaret Haftası nedeniyle Muş Valiliği toplantı salonunda düzenlenen seminerde yaptığı konuşmada, dış ticaret ile ilgili çalışmaları anlattı. 
     Kayalar, Dış Ticaret Haftası'nda düzenlenen etkinliklerle, ihracatın önemine dikkati çekmeyi, özellikle genç girişimcilerin ilgilerini bu alana yöneltmeyi hedeflediklerini söyledi. 
     İhracat oranları hakkında bilgi veren Kayalar, Türkiye'nin son 3 yılda ihracat konusunda önemli yol katettiğini söyledi. 
     Kayalar, 2002 yılında 36.1 milyar dolar olan ihracatın 2004 yılında 63 milyar dolara yükseldiğini belirterek, ''Bu rakamlar gösteriyor ki, ihracatımız son 3 yılda yaklaşık 2 kat arttı'' dedi. 
     Bu yılın ilk 9 ayı ile geçen yılın aynı dönemi karşılaştırıldığında, ihracatın yüzde 16 oranında arttığının görüldüğünü belirten Kayalar, yıl sonu itibariyle ihracat rakamının 72.5 milyar dolara çıkmasının beklendiğini ifade etti. 
     
     ''EN BÜYÜK PAY ÜRETİCİ VE İHRACATÇININ'' 
     Kayalar, ihracatta yakalanan başarıda en önemli payın, son derece zor piyasa koşullarında üretim yapan ve dünyanın her yerine ihracat yapmak için büyük gayret gösteren üretici ve ihracatçılara ait olduğunu söyledi. 
     İhracatla ilgili rakamların gerçek potansiyeli yansıtmadığını dile getiren Kayalar, ''Ülkemiz ekonomisi, yakalamış olduğu ihracat rakamlarının çok daha üzerine kısa vadede çıkabilecek güçtedir'' dedi. 
     Kayalar, ihracattaki bu performansın, büyüme trendinin sürdürülebilmesi açısından da kilit rol oynadığını ifade etti. 
     Muş'un ekonomik durumunu da değerlendiren Kayalar, ilin, Türkiye'de en düşük milli gelire sahip ikinci il olduğunu belirtti. 
     Geçtiğimiz 10 yıl boyunca yaşanan güvenlik sorunlarının Muş'un rekabet gücünü olumsuz etkilediğini vurgulayan Kayalar, işadamlarının bölgeye yatırım yapmaktan çekindiğini, bunun da işsizliği getirdiğini kaydetti. 
     Muş Vali Vekili Şaban Acar da, Muş'un, Türkiye'de ihracat yapılmayan tek il olarak görüldüğünü, ancak az da olsa ilde de ihracat yapıldığını ifade etti. 
     Acar, Muş'ta ekonomiyi canlandırmak, özellikle ihracatı artırmak için daha çok çaba sarfedeceklerini söyledi. 
     Toplantıya, Muşlu sanayici ve işadamları katıldı. 
     
</TEXT>
</DOC>
