<DOC>
<DOCNO> 356141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/yazar/gunes.html </URL>
<DATE> 2005/06/28/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
İşsizlikte olumlu haber 
</HEADLINE>
<TEXT>


Dün yine işsizlik verisi yayımlandı. Sonuçlar bu kez ferahlatıcı. Hem sayısal, hem de oransal olarak işsizlik düşüyor. Malum, işsizlik verileri mevsimsellik gösterir. Yani bir önceki veriyle karşılaştırma çok zordur. Bir önceki yılın aynı dönemiyle karşılaştırıldığında da kısa vadeli gelişme anlaşılamaz. 
Bu yıl itibariyle açıklanan aylık veriler ise bunu olanaklı hale getiriyor. Ocak ayında işsizlik oranı yüzde 11.5 ve şubat ayında da yüzde 11.7 olarak açıklanmıştı. Dün mart ayı için açıklanan yüzde 10.9'luk oran bu anlamda gayet olumlu. Yani işsizlik azalıyor görünüyor. 
Açıklanan mart verisini geçen yılın ilk çeyreğiyle karşılaştırırsak durum daha da sevindirici geçen yılın ilk döneminde işsizlik yüzde 12.4'müş. Yani azalış bayağı belirgin Yüzde 1.6 azalış olmuş. İşsiz sayısında da azalış belirgin Şubat ayına göre azalış 156 bin olmuş. Geçen yılın aynı ayına göre azalış ise 236 bin olmuş. Kısacası, işsizlik hem oran, hem de sayı olarak azalıyor. 
İstihdamda, yani işe giren sayısında dikkate değer artışlar var. Mart ayında 352 bin kişi işe girmiş. Bu çok etkileyici bir gelişme. Üstelik 2004 yılının ilk çeyreğiyle karşılaştırırsak işe giren sayısının neredeyse 1.3 milyon kişi olduğu anlaşılıyor. Üstelik işgücüne katılma oranı şubattan marta 0.3, son bir yılda da yüzde 1.2 artmış. Yani daha önce kenarda durup iş aramayanlar bile bu kez iş aramalarına rağmen iş bulmuşlar. 
Bu veriler bize kentsel alanda ciddi boyutta bir işgücü talebi oluştuğunu gösteriyor. Kısacası, 2004 yılındaki yüksek büyüme hızına rağmen yeterince oluşmayan ek işgücü talebi, 2005 yılında oluşuyor. 
Ancak bazı gerçeklere işaret etmekte yarar var. Birincisi, bu yıl büyümenin geçen yıla göre düşeceği unutulmamalı. İkincisi, tarımda sorunlar büyüyor ve istihdamın yüzde 40 kadarını oluşturan bu kesim daha çok işsiz insan yaratabilir. 
Şu anda işsizliği yatırımlar ve kapasite kullanımındaki artış azaltıyor. Ancak işsizliği azaltmayı sadece büyümeye bırakmak yanlış. Yeni ekonomik tasarımlara gerek var. Bundan da mevcut işletmelerin daha fazla insanla çalıştırılması anlamı çıkarılmamalı. Verimliliğin artırılmasına rağmen ek yatırımların yeni istihdam yaratması en sağlıklı yöntem. AB'ye girmek istiyorsak, işsizliği azaltmak şart Üstelik ülkenin en önemli sorunu da bu 





</TEXT>
</DOC>
