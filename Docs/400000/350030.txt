<DOC>
<DOCNO> 350030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sonsiy23.html </URL>
<DATE> 2005/06/08/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Danıştay, Kuz'un TRT'ye atanması kararının yürütmesini durdurdu 
</HEADLINE>
<TEXT>

     Danıştay 5. Dairesi, hukuk alanında M. Emin Kuz’un TRT Yönetim Kurulu Üyeliği’ne atanmasına ilişkin Bakanlar Kurulu kararının yürütmesini durdurdu. 
     Radyo ve Televizyon Üst Kurulu’nun RTÜK hukuk alanında temayüz etmiş iki adayından biri olan Prof. Dr. Hasan İşgüzar, "TRT Yönetim Kurulu üyeliğine atanmamasına ilişkin işlem ile M. Emin Kuz’un bu göreve atanmasına ilişkin 27 Aralık 2004 tarihli Bakanlar Kurulu kararının" iptali ve yürütmenin durdurulması istemiyle Danıştay’da dava açtı. 
     Danıştay 5. Dairesi, davanın ilk aşamasını sonuçlandırdı. Daire’nin gerekçeli kararında, TRT Kanunu’na göre, "temayüz etmiş kişiler arasından seçilen ve atanan" denilmek suretiyle, hem teklif hem de atama sırasında nitelik değerlendirmesinin yapılması gerektiğinin vurgulandığı kaydedildi. 
     RTÜK’çe yapılan teklifte, adı geçenlerin yasanın öngördüğü niteliği taşımaması durumunda Bakanlar Kurulu’nca teklifin geri çekilerek yasal niteliğe uygun iki kişinin teklifinin sağlanması ve atamanın niteliğe uygun iki kişiden birisinin tercih edilerek gerçekleştirilmesi gerektiğine işaret edilen kararda, daha sonra davacı İşgüzar ile Emin Kuz’un hukuk alanındaki çalışmalarına yer verildi. 
     Kararda şöyle devam edildi 
     "Bakanlar Kurulu’na önerilen iki adaydan davacının, yönetim kurulu üyeliğine atanabilme konusunda öncelikli yasal koşul olan ’hukuk alanında temayüz etmiş bir kişi’ olduğu, atanan kişinin ise hukuk alanında bu koşulu taşımadığı sonucuna varılmaktadır. 
     Bu durumda, atamayı yapacak olan Bakanlar Kurulu’na atanma koşulunu taşıyan iki aday önerildiğinin kabulüne olanak yoktur. Bu nedenle teklifin Bakanlar Kurulu’nca RTÜK’e geri gönderilip davacının, hukuk alanında temayüz etmiş bir başka adayla birlikte önerilmesinin istenmesi gerekmekte iken, M. Emin Kuz’un atamasının yapılmasında mevzuata ve hukuka uygunluk bulunmamaktadır." Danıştay 5. Dairesi, bu gerekçeyle Kuz’un TRT Yönetim Kurulu Üyeliği’ne atanmasına ilişkin Bakanlar Kurulu kararının yürütmesini 1’e karşı 4 üyenin oyuyla durdurdu. 
     
     İŞGÜZAR’IN ATANMAMASI 
     Danıştay 5. Dairesi, davacı Hasan İşgüzar’ın, kendisinin bu göreve atanmamasına ilişkin işlemin yürütülmesinin durdurulması istemini ise oybirliğiyle reddetti. 
     Gerekçeli kararın bu bölümünde, "Atamanın yöntemi gereği, atanılacak görevin gerektirdiği koşulları taşıyan iki adayın önerilmemiş olması nedeniyle, ortada geçerli biçimde önerilmiş iki aday bulunduğundan söz edilemeyeceğine göre, davacının bu göreve atanmasına da bu aşamada yasal olanak olmadığı için davacının atanmamasına dair işlemin yürütülmesinin durdurulması istemi, bu aşamada dayanaktan yoksundur" denildi. 
     RTÜK, TRT Yönetim Kurulu Üyeliği için elektronik, kitle iletişimi, hukuk, işletme veya ekonomi, sosyal bilim dalları ile sanat ve kültür alanlarında temayüz etmiş 12 adayı belirliyor. Bu 12 adaydan her alana birer kişi olmak koşuluyla 6’sı, Bakanlar Kurulu kararıyla yönetim kurulu üyesi olarak atanıyor. 
     Başbakanlık bu karara karşı itiraz ederse, itirazı, Danıştay İdari Dava Daireleri Kurulu karara bağlayacak. 
     
</TEXT>
</DOC>
