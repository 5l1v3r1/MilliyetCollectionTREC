<DOC>
<DOCNO> 356483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/spor/bnba.html </URL>
<DATE> 2005/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Spurs çılgınlığı 
</HEADLINE>
<TEXT>


San Antonio nehri ve Alamo kalesi, NBA'de yedi yılda üç şampiyonluk kazanan San Antonio Spurs ile 350 bin taraftarının muhteşem kutlama törenleriyle tarihinin en önemli günlerinden birini yaşadı 


NBA Ligi'nde sezonu şampiyonlukla tamamlayan San Antonio Spurs'ı "bağrına basan" tam 350 bin taraftar, şehirde tarihte görülmemiş bir kutlamaya imza attı. 
San Antonio nehrinde aileleriyle birlikte teknelere doluşan San Antonio Spurslu oyuncu, idareci ve coachlar, nehir kenarına dizilen 350 bin taraftarın alkışlarıyla coştu. İçkilerin su gibi aktığı kutlamalar, gecenin ilerleyen saatlerinde de kentin ünlü Alamo kalesinde sürdü. Kalede San Antonio Spurs takımına tam 60 bin kişi eşlik ederken, alınan geniş güvenlik önlemleri sayesinde gece olay çıkmadan atlatıldı. 
Son yedi sezonda üçüncü şampiyonluğu kazanan San Antonio'nun tecrübeli coachu Gregg Popovich, şampiyonlukta seyircilerin en büyük rolü oynadığına dikkati çekerek, "İşte şampiyon olmamızın sebebi bu. Eğer bu kadar çok insanın desteğini arkanıza alırsanız önünüzde kimse duramaz" dedi. 


</TEXT>
</DOC>
