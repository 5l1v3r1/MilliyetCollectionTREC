<DOC>
<DOCNO> 370923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/sonsiy15.html </URL>
<DATE> 2005/08/18/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Türk Tabipler Birliği'nden Gencay Gürsoy'a destek... 
</HEADLINE>
<TEXT>

     Türk Tabipleri Birliği TTB Merkez Konseyi, "gerekçesi ne olursa olsun şiddet ortamının derhal ve önkoşulsuz sonlandırılması için çaba göstermenin mesleklerinin en sıradan gereği ve temel ilkesi olduğunu" bildirdi. 
     TTB’den yapılan açıklamada, hekimlik mesleğinin ancak şiddetten arınmış ve barış ortamında istenen düzeyde verilebileceği kaydedildi. 
     Hekimlerin, ne Türkiye’de ne yakın çevresinde ne de dünyanın bir başka yerinde bu acılara tanık olmak istenmediği belirtilen açıklamada, şöyle denildi 
     "Gerekçesi ne olursa olsun ’kan deryası’ teorisi, hem yasal hem de ahlaksal açıdan gayri insani ve müsamahasız olduğu gibi hastalıklı bir teoridir. Hekim sıfatı ile bu anlayışın yan yana gelemeyeceği açıktır. 
     Bu nedenle biz hekimler ve sağlık çalışanları için varlık sebebini doğrudan ortadan kaldıran, gerekçesi ne olursa olsun şiddet ortamının derhal ve önkoşulsuz sonlandırılması için çaba göstermek mesleğimizin en sıradan gereği ve temel ilkesidir." Şiddetin son bulması, insanların mutluluğu, toplumların gelişmesi, Türkiye’nin bağımsızlığı için özgürlükler ve demokrasinin geliştirilmesinin önemli olduğu ifade edilen açıklamada, şunlar kaydedildi 
     "Ancak böyle bir ortam, hepimizin arzusu olan insanca yaşanabilecek bir Türkiye için her türlü sorunun aşılmasına olanak sağlayabilir. 
     Bu ilkeler gereği TTB bugüne kadar pek çok genel kurul kararları oluşturmuş ve kararların yaşama geçmesi için uğraş vermiştir. 
     Mesleğimizin doğası, nefrete karşı sevgi, ateşe karşı su üretmektir. Bu yüzdendir ki, ülkemizde ve dünyada barış hareketlerinin önünde her zaman hekimler ve sağlıkçılar yer almaktadır. 
     Yaşamımızın boğulmaya çalışıldığı son dönemde, mesleğimizin ve TTB’nin değerleri ışığında yürütülen çabalarımız kamuoyunca yakından izlenmektedir. Bu kapsamda, İstanbul Tabip Odası Başkanı Gencay Gürsoy’un çabaları da mesleki tarihimizdeki onurlu yerini almıştır. 
     Hiç kuşkusuz şiddetten arınmış, demokratik Türkiye doğrultusundaki bu çabalarımızın bundan sonra daha da etkin sürdürülmesi gereği bugün daha büyük anlam kazanmıştır." 
     
</TEXT>
</DOC>
