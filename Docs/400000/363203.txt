<DOC>
<DOCNO> 363203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sonyas12.html </URL>
<DATE> 2005/07/21/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
'Turist Ömer'in yönetmeni Hulki Saner vefat etti 
</HEADLINE>
<TEXT>

     Yönetmen, müzik yapımcısı, besteci Hulki Saner 84 vefat etti. 
     Yaklaşık 3 yıl önce felç geçiren ve solunum yetmezliği olan Saner, dün gece Bebek'deki evinde yaşamını yitirdi. 
     Saner'in cenazesi, yarın Bebek Camii'nde öğleyin kılınacak namazın ardından Sahrayıcedid Mezarlığı'nda toprağa verilecek. 
     İstanbul'da 1921 yılında doğan Saner, Kimya Fakültesi'nden mezun olmasının ardından 1944'de ABD'ye giderek kimya ve müzik eğitimi aldı. 1952'de İstanbul Operası'na giren ve bas-bariton olarak ''Tosca'' operasıyla başrole çıkan Saner, İstanbul Radyosu'nda ''Melodi Kervanı'' adlı programı hazırladı. 
     Saner, ''Caz Topluluğu'' adıyla bir ekip oluşturdu ve 1956 yılında fon müzikleri hazırlayarak sinemaya girdi. Aynı yıl kendi adına film şirketi kurup yapımcılığa, 1958 yılında ise yönetmenliğe başlayan Saner, Sadri Alışık'ın başrolünde oynadığı ''Turist Ömer'' dizisiyle ün yaptı. Emel Sayın, Erol Büyükburç gibi şarkıcıların başrol oynadığı filmlere de yönetmen olarak imza atan Saner, bir süre plak yapımcılığı ve besteler yaptı, şarkı sözü yazdı. 1990'lı yıllarda TV dizileri için müzik hazırlayan Saner, SESAM'ın başkanlığı görevini de icra etti. 
     Hulki Saner'in yönettiği bazı filmler şöyle 
     Sevmek Günah mı , Taş Bebek, Bir Demet Yasemen, Ayşecik, Turist Ömer, Cibali Karakolu, Bir Damat Aranıyor, Avare Aşık, Kavanoz Dipli Dünya, Damdaki Kemancı, Gülüzar, Çam Sakızı, Aptal Şampiyon, Yeşil Yeşil, Hababam Taburu. 
     
</TEXT>
</DOC>
