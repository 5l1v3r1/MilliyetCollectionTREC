<DOC>
<DOCNO> 376721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/soneko23.html </URL>
<DATE> 2005/09/08/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
ÖİB Başkanı Kilci Türkiye'ye olan güven arttı 
</HEADLINE>
<TEXT>

     Özelleştirme İdaresi Başkanı Metin Kilci, Türkiye'ye olan güvenin arttığını belirterek, ''Bunun sadece Tüpraş'a değil, bütün ihalelere yansıyacağını düşünüyorum'' dedi. 
     Stratejik, Teknik, Ekonomik Araştırmalar Merkezi tarafından düzenlenen ''Yabancı Sermaye Arenası''nda konuşan Kilci, özelleştirme uygulamalarının Türkiye'de uzun bir geçmişi bulunduğunu, 2003 yılının kapsamlı bir özelleştirme programı yılı olduğunu ve çalışmaların bu yıldan itibaren önemli bir ivme kazandığını kaydetti. 
     Metin Kilci, 2003 yılında 900 milyon dolarlık özelleştirme gerçekleştirildiğini, bu rakamın 2004 yılında 1.4 milyar dolara ulaştığını hatırlatarak, bu yılın ilk 8 ayında söz konusu rakamın 8.9 milyar dolara çıktığını belirtti. 
     Son 2 yılda 37 kamu şirketinin kamu hisselerinin satışının gerçekleştirildiğini, 3 büyük kamu kurumunun hisselerinin halka arz edildiğini ve 20'den fazla işletmenin satıldığını hatırlatan Kilci, özelleştirme uygulamalarıyla 3.8 milyar dolar tutarında nakit gelir elde ettiklerini, bunun ciddi bir önem taşıdığını vurguladı. 
     
     ''ERDEMİR VE TÜPRAŞ'TA OLUMLU SONUÇ ORTAYA ÇIKACAK'' 
     Kilci, özelleştirme rakamlarının giderlerini dahi karşılamadığı şeklinde haksız eleştirilerin bulunduğunu dile getirerek, ''Özelleştirme, kamu bütçesine tamamen gelir amaçlı düşünülmese de borç stokunun eritilmesinde önemli bir unsur oldu. Son 2.5 yıl içinde 3.8 milyar dolarlık özelleştirmeden elde ettiğimiz nakit gelirle, 2.5 milyar dolarlık kamu borcunu tasfiye etmiş bulunuyoruz'' dedi. 
     Türk Telekom, Hilton İşletmeleri, Mersin Limanı gibi özelleştirme uygulamalarının 2005 yılı içinde sonuçlanması halinde gelirlerin önemli ölçüde artmasını beklediklerini belirten Kilci, ayrıca Tüpraş ve Erdemir özelleştirmelerini de bu yıl içinde sonuçlandırmayı planladıklarını ve her iki ihalede de olumlu sonucun ortaya çıkacağını söyledi. 
     Metin Kilci, bu yıl özelleştirmelere yabancıların yoğun ilgi gösterdiğine işaret ederek, ''Özelleştirme İdaresi olarak herhangi bir yerli yabancı ayırımı yapmadan şeffaf davranıyoruz'' dedi. 
     Yabancı sermayenin yaklaşımının sadece varlıkların karlılıklarıyla sınırlandırılamayacağını dile getiren Kilci, yatırım yapılması düşünülen ülkenin ekonomik durumunun da nasıl algılandığının önemli olduğunu vurguladı. 
     
     ''ÇEKİMSERLİK, HAMASİ YAKLAŞIMLAR GÖRÜLÜYOR'' 
     Son zamanlarda Türkiye'de yabancı sermaye tartışmasının gündemde olduğuna değinen Kilci, şunları kaydetti 
     ''Yıllardır ülkemizde yabancı sermaye yetersizliğinden, artırılması gerektiğinden söz edilir. Ancak yabancı sermayenin ciddi şekilde taleplerinin Türkiye'ye yönlenmeye başlandığı bir dönemde, çekimserlik, hamasi yaklaşımlar içinde olduğumuz görülüyor. Bunu anlamak son derece güç. Yatırımlar şu sektöre gelsin gibi ekonomik rasyonellikten uzak söylemlerle yabancı sermaye tartışması yapılıyor.'' Metin Kilci, Tüpraş ihalesinde verilen tekliflere ilişkin bir soru üzerine, ''Henüz fiyat tekliflerini görmedim. Pazartesi günü kamuoyu önünde canlı yayında açılacak ihale, kamuoyu önünde sonuçlandırılacak'' dedi. 
     Kilci, önceki Tüpraş ihalesi ile bu ihale arasında ne gibi farklılıklar olduğu sorusuna ise şu yanıtı verdi 
     ''2003 yılının Türkiye'si ile 2005 yılının Türkiye'si aynı değil. Bunun en somut göstergesi Borsa endeksinden izlenebilir. Türkiye'ye olan güven, Türkiye'nin değeri arttı. Elbette bunun da sadece Tüpraş'a değil bütün özelleştirmelere yansıyacağını düşünüyorum.'' Kilci, Türk Telekom ihalesinde Tüpraş'taki gibi bir iptalin söz konusu olup olmadığı sorusu üzerine de devam eden bir yargı süreci konusunda birşey söylemenin mümkün olmayacağını söyledi. 
     Yargının verdiği kararlar konusunda değerlendirme yapmayı doğru bulmadığını ifade eden Kilci, davaya karşı hazırlanma süresinin yeterli olmadığı düşüncesiyle süre talep ettiklerini ifade etti. Kilci, bu taleplerinin uygun görülmesinin de sevindirici olduğunu sözlerine ekledi. 
     
</TEXT>
</DOC>
