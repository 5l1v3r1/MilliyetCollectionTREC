<DOC>
<DOCNO> 376472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sonspo20.html </URL>
<DATE> 2005/09/07/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Nihat, artık ilk 11'de forma giymek istiyor... 
</HEADLINE>
<TEXT>

     Şenhan Bolelli 

İspanya'nın Real Sociedad takımında oynayan Nihat Kahveci, artık ilk 11'de forma giymeye hazır olduğunu söyledi. 
     Nihat, İspanyol basınına yansıyan açıklamalarında, pazar günü Alaves'e karşı kendi sahalarında oynayacakları lig maçıyla ilgili olarak, ''6 aydır Anoeta Stadı'na çıkmıyorum. Eğer teknik direktör Amorrortu beni ilk 11'e çağırırsa tamam diyeceğim. Yapabileceğimin en iyisini yapmaya çalışacağım. 60, 70 veya 80 dakika oynayabilirim. Ama daha fazla oynayamayacağımı anlarsam değişiklik isteyeceğim'' dedi. 
     İspanya La Liga'da şimdiye kadar oynadığı 102 maçta 51 gol atan Türk futbolcu, kendisini şartlandırmaktan kaçındığını ama yeniden gol atmaya başlamayı çok istediğini kaydetti. 
     Nihat, ligin ilk haftasında Bilbao'ya karşı aldıkları 3-0'lık yenilgiyi unutmak istediklerini kaydedip, ''Pazar günü çok ateşli bir seyirci olacak. İnşallah çok çok iyi oynarız ve ben de gol atarım'' şeklinde konuştu. 
     Real Sociedad'ın yıldız futbolcusu, yüzde yüz kapasiteye gelmesi için halen zamana ihtiyacı olduğunu vurgulayarak, Kovaçeviç ile birlikte 43 gol attığı 3 sezon öncesini tekrarlamak arzusunda olduğunu ifade etti. 
     Öte yandan geleceğiyle ilgili sorulara ise Nihat, ''Real Sociedad ile anlaşmaya varmak için halen zamanımın olduğunu biliyorum'' diye cevapladı. 

     
</TEXT>
</DOC>
