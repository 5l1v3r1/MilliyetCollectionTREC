<DOC>
<DOCNO> 350937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/spor/spo09.html </URL>
<DATE> 2005/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hepsi şampiyon 
</HEADLINE>
<TEXT>


Konfederasyon Kupası, 2006'nın ev sahibi Almanya ile birlikte olimpiyat şampiyonu Arjantin, dünya şampiyonu Brezilya, Gold Cup galibi Meksika'yla kıtalarının en iyileri Avustralya, Yunanistan, Tunus ve Japonya'yı karşı karşıya getirecek 

UĞUR MELEKE 


8 takımın iki grupta mücadele edeceği, 2,28 milyon Avro ödüllü FIFA Konfederasyon Kupası'nın yedincisi Almanya'da bir dünya kupası provası şeklinde yapılıyor. Daha önce 3 kez Suudi Arabistan'da, bir kez Meksika'da, bir kez Kore-Japonya'da bir kez de Fransa'da organize edilen turnuvada son iki kupayı Fransa müzesine götürmüştü. 

Favori Almanya 
Ev sahibi Almanya, Klinsmann yönetiminde rüya gibi bir yılı geride bıraktı. Eleme gruplarında mücadele etmediği için sezon boyunca 11 hazırlık maçıyla yetinen Panzerler, bunların sekizini kazandı, üçünden de beraberlikle ayrıldı. A grubunda Arjantin, Avustralya ve Tunus'la mücadele edecek Alman milli takımının turnuvadaki en büyük kozları Ballack, Deisler ve Kuranyi olacak. Çarşamba gecesi 22 00'da Avustralya ile ilk maçını oynayacak Almanya, kesin favori. 
Kadrosunda Petkovic ve Skoko gibi tanıdık isimleri bulunduran Avustralya, 2001'deki turnuvanın üçüncüsü Osasuna'lı John Aloisi, Middlesbrough'lu Viduka ve Everton'lı Tim Cahill gibi yıldızlarıyla Okyanusya temsilcisi kolay lokma değil. 

Arjantin çok formda 
Geçtiğimiz hafta içinde Dünya Kupası Güney Amerika elemelerinde Brezilya'yı devirerek 2006 Almanya'da olmayı garantileyen Arjantin, yüksek formunu sürdürme peşinde. Samuel, Sorin, Riquelme, Aimar, Tevez, Saviola ve arkadaşları, Çarşamba gecesi 19 00'da turnuvanın açılış maçında Tunus'u rahat geçecek güçteler. 
Afrika şampiyonu Tunus'sa dünya kupası elemelerinde Fas'ın 4 puan gerisinde kalmanın sıkıntısıyla Almanya'ya geldi. Diyarbakırspor'lu Fadhel, Samsunspor'lu Ayari ve Kaeis'le Gaziantepspor'lu Jaziri, turnuvanın zayıf halkasını ayakta tutmaya çalışacaklar. 

Brezilya sıkıntılı 
Elemelerde 4 gün içinde cennet ve cehennemi bir arada yaşayan Brezilya sıkıntılı. Paraguay'ı güzel bir oyunun ardından 4-1 mağlup edip, Arjantin'e 3-1 yenilen Parreira'nın ekibi prestij peşinde. Ronaldo, Adriano, Robinho, Ronaldinho ve Kaka gibi yıldızlarla birlikte Fenerbahçeli Alex de Almanya'da Sambacılar için ter dökecek. Bir başka formsuz takım Yunanistan, sıkı savunmasıyla Brezilya'ya golsüz bir maç yaşatabilir. 
Kendi evinde olmanın mutluluğunu yaşayan Rehhagel'in Yunanistan'ı, 13 lejyonerine güveniyor. Euro 2004'ün yıldızları Charisteas, Zagorakis, Giannakopoulos ve Tsiartas'ın yanı sıra Yunan Ligi'nin yıldızları Nikopolidis, Basinas ve Papadopoulos da görev başında. 

Meksika tehlikeli 
Büyük turnuvalarda her zaman dikkat çekici sonuçlar alan Meksika, Konfederasyon Kupası'nın da sürprizi olabilir. Barcelona'lı Rafael Marquez'in liderliğinde özellikle Guadalajara ağırlıklı bir kadrosu olan Meksika, Nakata, Nakamura ve Inamoto gibi lejyonerlerine güvenen Asya şampiyonunu geçecektir. 

Uzman taktisyen Erdal Üçkardeş 

İddaa yarışması dördüncü haftanın forma talihlileri belli oldu. Sakarya'dan 22 yaşındaki Galatasaray taraftarı Erdal Üçkardeş, bu haftanın birincisi olarak hem uzman taktisyen unvanı ile tahmin yapma hakkı hem de tutkunu olduğu Sarı-Kırmızı renkli orijinal bir forma kazandı. 

Yarışma devam ediyor 

Bu hafta tahminlerinizi en geç Cumartesi 14 00'e kadar e-posta yada faks yoluyla bize ulaştırmanız gerekiyor. Tek İddaa programı üzerinden hafta sonunda en yüksek oranlı tahmini yapan 5 kişi, takımının orijinal formasını kazanırken, birinci olan taktisyen bir sonraki sayımızda tahmin yapma hakkı kazanacak. 

DİKKAT 

Kuponunuzda adınız, soyadınız, size ulaşabileceğimiz bir telefon numarası, tahmin yaptığınız maçların KODLARI VE TAKIMLARIN İSİMLERİ doğru biçimde bulunmalıdır. Sistemli kuponlar değerlendirmeye alınmayacaktır. 

Önemli uyarı 

Bundan böyle haftada bir İddaa programı yayınlanacağından, yaz boyunca her yarışma haftasında tek bir katılım hakkınız vardır. Birden fazla katılımlar değerlendirilemeyecektir. 


</TEXT>
</DOC>
