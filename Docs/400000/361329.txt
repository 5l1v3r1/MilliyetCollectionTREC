<DOC>
<DOCNO> 361329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sondun41.html </URL>
<DATE> 2005/07/15/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Avusturya'da camilerin denetlenmesi, tartışmalara yol açtı... 
</HEADLINE>
<TEXT>

     Londra'daki bombalı saldırılardan sonra Avusturya'da camilerin denetlenmesi, bu ülkede tartışmalara yol açtı. 
     Avusturya İslam Cemaati IG bütünleşme sözcüsü Omar El Rawi, Avusturya devlet televizyonuna ORF yaptığı açıklamada, ''ülkede kin ve nefret vaaz edilen dört cami bulunduğunu'' söyledi. 
     ''Cemaat olarak bu camilerle ilişkileri bulunmadığını ve bu camilerde görevli imamların cemaat üyesi olmadıklarını'' kaydeden El Rawi, güvenlik güçlerinin kendilerinden, sözü edilen camilerle ilişki kurmalarını ve radikal imamlara kin ve nefret vaaz etmelerinin yasadışı ve tehlikeli olduğunu anlatmalarını istediklerini açıkladı. 
     İçişleri Bakanlığı sözcüsü Johennes Rauch ise ülkedeki aşırı dinci Müslümanların yakından izlendiğini, cemaate kin ve nefret vaaz edilen camilerin de belirlendiğini belirtti. Sözcü, ''sözü edilen camilerin isim ve adreslerini basın önünde açıklamak istemediğini'' söyledi. 
     Yeni yabancılar yasasının ''iç güvenlik için tehlikeli kişilerin sınır dışı edilmelerini kolaylaştırdığını'' anımsatan sözcü, ''kin ve nefret yönünde vaaz veren radikal imamların gerektiğinde sınır dışı edilebileceğini'' ifade etti. 
     Bu arada, iç istihbarattan sorumlu Anayasayı Korumu Teşkilatı'nın basına sızan yıllık raporunda, ülkede faaliyet gösteren bazı aşırı dinci Müslümanların bulunduğu, ancak bu grupların gözetim altında tutulduğu ve yakından izlendiği belirtildi. 
     Aşırı dincilerin son yıllarda Avusturya'yı ''geri cephe'' olarak kullandıklarına işaret edilen raporda, ''Komşu ülkelerdeki baskılardan kaçan bazı radikal İslamcıların Avusturya'yı terör eylemlerini planlama ve uygulama üssü olarak kullandıklarının belirlendiği, ancak bu kişilerin ülkelerinde idam cezası olduğu için sınır dışı edilmelerinin mümkün olmadığı'' kaydedildi. 
     
</TEXT>
</DOC>
