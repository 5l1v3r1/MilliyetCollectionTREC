<DOC>
<DOCNO> 378296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sondun10.html </URL>
<DATE> 2005/09/14/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
ABD'de 11 çocuk kafese kilitlendi 
</HEADLINE>
<TEXT>

     ABD'nin Ohio eyaletindeki bir evde 11 çocuk küçük kafeslere kilitlenmiş halde bulundu. 
     New York Times gazetesinin dünkü baskısında yer alan habere göre, şerif yardımcılarının bulduğu çocuklarla aynı evde yaşayan yetişkin çift, çocukların taciz edildikleri ya da ilgisiz bırakıldıkları iddialarını reddetti. 
     Ohio'nun kuzeyindeki Huron şehri şerifinin bürosundan yapılan açıklamada, çocukların, Huron'daki bir evde duvarlara monte edilmiş, içinde battaniye ve yastık olmayan, kapısı açıldığında alarm çalan dokuz küçük kafes içinde bulunduğu kaydedildi. 
     Bazı kafeslerin önünde ağır mobilyalar olduğunu söyleyen yetkililer, yaşları 1 ile 14 arasında değişen bu çocukların geceleri kafeslerde uyuduklarını belirlediler. 
     Yetkililer, evde yaşayan Sharen ve Mike Gravelle çiftinin, evlat edinmek ya da bakıcı ebeveynlik yoluyla 11 çocuğun yasal vasileri olduğunun anlaşıldığını ifade ettiler. 
     Bir çocuk hizmetleri dedektifinin çocuklardan birini geçen cuma günü kafeslerden birinin içinde görmesi ve aynı gece yetkililerin eve gelerek, çocukların evden çıkarılmasıyla başlayan süreçte soruşturma devam ediyor. 
     Çocukların sorumluluğu, mahkeme tarafından Meslek ve Aile Hizmetleri Departmanı'na verilirken, yetkililer de çocukları dört ayrı bakımevine yerleştirdi. 
     Mahkemeye avukatlarıyla gelen Gravelle çifti ise çocukları taciz ettikleri ya da onlarla yeterince ilgilenmedikleri iddialarını reddetti. 
     
</TEXT>
</DOC>
