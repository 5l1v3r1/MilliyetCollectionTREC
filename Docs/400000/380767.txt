<DOC>
<DOCNO> 380767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/yasam/yas09.html </URL>
<DATE> 2005/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Tandoğan'ın tanığı Çalımbay 
</HEADLINE>
<TEXT>


NEZİH GÜROL İstanbul 

Beşiktaşlı futbolcu Ali Tandoğan hakkında açılan babalık davasında, Beşiktaş Teknik Direktörü Rıza Çalımbay tanık olarak dinlendi. 
Ödemiş 1. Asliye Hukuk Mahkemesi'nde dava açan sigortacı Ebru Çapkan, Ali Tandoğan ile Denizli Spor Kulübü'nün sigorta işlerini yaparken tanıştıklarını belirttiği dava dilekçesinde, "Evlenme teklifinde bulundu. Teklifine güvenerek cinsel ilişkiye girdim ve hamile kaldım" iddiasında bulundu. Çapkan, oğlu Berke Can için 1000 YTL aylık nafaka ile 100 bin YTL tazminat talebinde bulundu. 

'Korundum' iddiası 
Tandoğan ise, "Cinsel birliktelik doğrudur. Ancak, zorla yapılmamıştır. Evlilik vaadiyle kandırma olmamıştır. Cinsel ilişkiye girerken korundum. Bu çocuğun benden olması mümkün değildir" şeklinde karşı dilekçe verdi. 
Mahkemenin, o dönem Tandoğan'ın hocası olması nedeniyle dinlenmesine karar verdiği Çalımbay da, önceki gün İstanbul Aile Mahkemesi'nde tanıklık etti. 
Çalımbay, Ebru Çapkan'ı şahsen tanımadığını belirterek, şöyle ifade verdi 
"Çapkan telefonla arayıp, 'Ali Tandoğan'la evlenme teklifi sonunda cinsel ilişkiye girdik. Hamile kaldım. Ali çocuğu kabul etmiyor' dedi. Ali'ye sorduğumda, cinsel ilişki sırasında korunduğunu ve çocuğun kendisinden olmadığını belirtti." 




</TEXT>
</DOC>
