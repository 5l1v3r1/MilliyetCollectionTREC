<DOC>
<DOCNO> 368675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sonspo02.html </URL>
<DATE> 2005/08/10/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Galatasaray'da Mondragon sakatlandı... 
</HEADLINE>
<TEXT>

     Galatasaray, Ankaragücü ile cuma günü deplasmanda oynayacağı karşılaşmanın hazırlıklarını sürdürürken, kaleci Mondragon sakatlanarak antrenmanı yarıda bıraktı. 
     Kolombiyalı kalecisi Mondragon'un tedavisinin cuma günü Ankaragücü ile yapılacak karşılaşmaya dek süreceği açıklandı. 
     Teknik direktör Eric Gerets yönetiminde Florya Metin Oktay Tesisleri'nde gerçekleştirilen ve 1.5 saati aşkın süren idmanda, yapılan şut çalışması sırasında belinde ağrı hisseden Kolombiyalı kalecinin ilk tedavisi saha kenarında yapıldı. Mondragon, daha sonra tedbir amaçlı olarak çalışmayı terk etti. 
     Bu arada, belindeki siyatik ağrıları nükseden Ergün de çalışmayı erken bıraktı. 
     Antrenmana UNIVERSIAD'da mücadele edecek Milli Takım'da bulunan Hasan Kabze ile sakatlığı süren Ayhan katılmadı. 
     
     GERETS ÖNCE UYARDI, SONRA ÖVDÜ 

     Galatasaray'ın Belçikalı teknik direktörü Gerets, bugün yapılan taktik çalışmada önce istediğini yapamayan futbolcuları uyardı, daha sonra övgüler yağdırdı. 
     Takımı yedek ve as futbolcular olarak ikiye ayıran Gerets, bir gruba gol provası yaptırırken, diğerlerine şut idmanı yaptırdı. Gol provası yapan oyunculardan oyunu kanatlara taşımalarını isteyen Gerets, çalışmanın sonuna doğru ise idmandan memnun kaldı. 
     Ümit Karan'ın yedek takımla çalıştığı antrenmanda Gerets'in, Konyaspor maçındaki kadroyu Ankaragücü maçında da sahaya sürmeyi planladığı gözlendi. 
     Gerets, yedek futbolculardan da özellikle Zafer ve Uğur'u taktik çalışmada kutlarken, bu oyuncuları övdü. Zafer, attığı mükemmel bir golle dikkat çekerken, Belçikalı teknik adam antrenman sonunda bu futbolcuyla bir süre görüştü. 
     
     HASAN ŞAŞ NEŞE KAYNAĞI 

     Galatasaray'ın Konyaspor ile oynadığı karşılaşmada asistleri ve güzel oyunu ile göze çarpan Hasan Şaş, bugün yapılan antrenmanın da adeta neşe kaynağı oldu. 
     Özellikle Kamerunlu futbolcu Song ile şakalaşan Hasan Şaş, yaptığı hareketlerle de antrenmanın eğlenceli geçmesini sağladı. 
     Galatasaray, yarın yapacağı antrenmanın ardından Ankara'ya gidecek. 

     
</TEXT>
</DOC>
