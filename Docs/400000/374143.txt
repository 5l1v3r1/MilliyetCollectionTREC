<DOC>
<DOCNO> 374143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sonspo32.html </URL>
<DATE> 2005/08/30/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Alman milli oyuncu Mithat Demirel, Beşiktaş ile sözleşme imzaladı 
</HEADLINE>
<TEXT>

     Almanya Basketbol Milli Takımı oyuncusu Mithat Demirel, Beşiktaş ile sözleşme imzaladığını açıkladı. 
     Mithat, bugün başkent Berlin'de yaptığı açıklamada, gelecek sezon Beşiktaş basketbol takımında oynayacağını bildirdi. 
     Mithat, daha önce oynadığı Alman 1. lig basketbol takımlarından Alba Berlin'in kendisine yaptığı teklifi beklentilerinin altında olduğu gerekçesi ile reddetmişti. 
     Dizinden sakatlanarak ameliyat olduğu için uzun bir süre sahalardan uzak kalan Mithat, ''Antrenmanlara gelecek hafta içinde yeniden başlayabilirim. Hamburg'da 11 Eylül'de milli takımın yapacağı karşılaşmada yeniden takımda yer almak istiyorum. Teknik direktörümüz Bauermann beni bekliyor'' dedi. 
     
</TEXT>
</DOC>
