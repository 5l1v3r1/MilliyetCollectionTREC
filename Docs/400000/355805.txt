<DOC>
<DOCNO> 355805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/sondun18.html </URL>
<DATE> 2005/06/27/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Rumlar, Arap ülkelerine KKTC karşıtı gizli mektup gönderdi 
</HEADLINE>
<TEXT>

     ANKA 

Güney Kıbrıs Rum Yönetimi yarın Yemen’de başlayacak olan İslam Konferansı Örgütü İKÖ Dışişleri Bakanları Toplantısı öncesi üyelere birer yazı göndererek Türkiye’nin KKTC’nin "meşrulaştırılması" için yapacağı girişimleri geri çevirmelerini istedi. 
     İKÖ ülkelerine gönderilen yazıda Rum Yönetimi, İKÖ ülkelerinin Türkiye’nin girişimlerini reddederek uluslararası hukukun ilke ve kurallarına, BM Şartı’na ve BMGK kararlarına saygı göstermiş olacaklarını öne sürdü. 
     Söz konusu yazının bir kopyasını ele geçiren Cidde’de yayınlanan Arab News gazetesine göre, yazıda İKÖ üyeleri ile "Kıbrıs’ın işgal altındaki kısmındaki yasadışı oluşum" arasında ekonomik, ticari ve diğer alanlarda doğrudan ilişkilerin kurulması girişiminin "uluslararası hukuk ve BMGK kararlarının ihlali" anlamına geleceği öne sürüldü. 
     Rum Yönetimi, yazıda İKÖ ülkelerini İKÖ’nun resmi belgelerinde "Kıbrıs Türk Devleti" ve KKTC ile "resmi veya gayri resmi ilişkiler"in kurulmasına atıfta bulunulmasına karşı çıkmaya çağırdı. Rumlar ayrıca, İKÖ ülkelerinden Sana’daki toplantı sırasında Kıbrıs konusunda alınacak kararlara istenen yönde "yazılı bir çekince" koymalarını da istedi. 
     Sana’daki toplantıya Dışişleri Bakanı ve Başbakan Yardımcısı Abdullah Gül de katılacak. 

     
</TEXT>
</DOC>
