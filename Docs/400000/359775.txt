<DOC>
<DOCNO> 359775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/spor/spo04.html </URL>
<DATE> 2005/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Elde var biir 
</HEADLINE>
<TEXT>


Trabzonspor'un Uhren Cup'ı kazanması, Güneş'i umutlandırdı. Tecrübeli çalıştırıcı, "Futbolcuların ortaya koydukları oyun, doğru yolda olduğumuzu gösterdi" dedi 

ÖMÜR AVCI DHA 


Bu sezona ligde şampiyonluk, Avrupa'da başarı parolasıyla hazırlanan Trabzonspor'un, İsviçre'de Uhren Cup'ta şampiyon olması, Bordo - Mavililer'e büyük sevinç yaşattı. 
Karadeniz ekibinin Teknik Direktörü Şenol Güneş, İsviçre kampındaki hazırlık maçlarında ortaya koydukları oyunun, gelecek için kendisini umutlandırdığını söyledi, "Doğru yoldayız" dedi. 
Bu kupaya ulaşmanın aslında çok önemli olmadığını vurgulayan Güneş, iyi maçlar çıkardıklarını, rakiplerinin de güçlü olduğunu ifade etti. Güneş şöyle devam etti 
"Maçlarda oyunumuzu geliştirmek için neler yapabileceğimize bakıyorduk. Bunun için mücadele ettik. Özellikle son Basel maçında çok pozisyon bulduk. Hareketli ve hızlı bir futbol oynandı. Kötü goller yedik ama 2-0'dan sonra bozulmayıp toparlanarak gerekli skoru almak bizim için önemli. Üstelik farklı bir skorla kazanma şansımız da vardı. Basel karşısında yoğun antrenman programı nedeniyle yorgunluk faktörüne karşın zaman zaman hareketli, çok yüksek tempolu ve hızlı futbol oynamamız doğru yolda olduğumuzu gösteriyor. Eksiklerimiz tabiki var. Bunları da gidermek için de zamanımız var. Şampiyonlar Ligi'ne kadar hazır duruma geleceğimizi düşünüyorum." 
Uhren Cup'ta kendilerine destek veren gurbetçilere de teşekkür eden Şenol Güneş, "Kupa bizim için değil ama onlar için elbette önemli. Onlara bu sevinci yaşatmak da bizim için bir gurur kaynağı oldu" yorumunu yaptı. 

'Duran top' hastalığı 

Yattara, ilk iki hazırlık maçında iki penaltı birden kaçırırken, Trabzon, frikik ve kornerlerden gerektiği şekilde yararlanamadı 

ADNAN SUNGUR DHA 


İyi futboluyla göz dolduran Trabzonspor'da en büyük sıkıntı, duran toplardan gereği şekilde kullanılamaması olarak dikkat çekti. 
İbrahim Yattara, Young Boys maçının ardından, önceki gün Basel karşısında da penaltıdan yararlanamadı. Başarılı futbolcu, geçen sezon Bordo - Mavililer'in duran toplardaki en büyük silahıydı. Gökdeniz, Basel karşısında kazanılan ikinci penaltıyı ağlara gönderirken, Trabzonspor'un özellikle frikik ve korner atışlarını da gerektiği şekilde değerlendiremediği göze çarptı. 
Öte yanda, Bordo - Mavililer'de savunma da zaman zaman eleştiri topladı. Erdinç ve Özgür'den kurulu defansta uyumsuzluk görünürken, ani ataklarda rakiplerine pozisyon vermeleri de dikkatlerden kaçmadı. 

Jefferson rüyada gibi 

Kampa katılmasının ardından ilk kez Trabzonspor'u izleme fırsatı bulan kaleci Jefferson, taraftarların ilgisine şaşırdı. Bordo - Mavili taraftarın imza almak ve fotoğraf çektirmek için yarıştığı Brezilyalı, "Takımı zaman zaman çok güçlü gördüm. O bölümlerde çok beğendim. Ayrıca beni çok iyi karşıladılar. Onlara teşekkür ediyorum. Yattara'dan daha farklı bir elektrik aldım. İlk samimi olduğum kişi o oldu" dedi. 

Penaltı onun işi 

İki maçta birer penaltı kaçıran Yattara, Basel karşısında kazanılan ikinci penaltıyı atmak istemedi ve vuruşu Gökdeniz'e bıraktı. Bu karşılaşmada bir gol atıp, bir de asist yapan Gökdeniz, "Turnuvaya iyi başladık, iyi bitirdik. Kupa önemli olmasa da bir sevinç kaynağı" dedi. İki maçta da birer gol atan Mehmet Yılmaz ise, "Turnuvayı sakatlık olmadan bitirmemiz sevindirici. 2-0'dan sonra 2-2' yi yakaladığımız dönemde oynadığımız futbolu maçların tamamına yayabilsek önümüzde kimse duramaz" ifadesini kullandı. 

Rakip Aaru 

İsviçre kampını sürdüren Trabzonspor, bugün İsviçre Birinci Ligi ekiplerinden FC Aaru ile üçüncü hazırlık maçını oynayacak. Türkiye saatiyle 18.30'da başlayacak maçı Show TV naklen yayınlayacak. Teknik Direktör Şenol Güneş'in, maçta daha önce şans vermediği genç futbolcularını da oynatabileceği öğrenildi. Bordo - Mavililer, 20 Temmuz'da Avni Aker Stadı'nda düzenlenecek sezon açılışında ise Gürcistan Birinci Ligi ekiplerinden Dinamo Batum ile bir maç yapacak. 

Sabah gezi akşam idman 

Teknik Direktör Şenol Güneş, Basel karşılaşmasının yorgunluğunu gözönüne alarak dün sabah futbolcularına izin verdi. Bordo - Mavililer'in büyük çoğunluğu Zürih'i gezmeyi tercih ederken, Güneş de öğrencilerine eşlik etti. Trabzonspor akşam da bir antrenman yaparak günü tamamladı. 

Gökdeniz baba oldu 

Trabzonspor'un yıldız futbolcusu Gökdeniz Karadeniz baba oldu. Gökdeniz'in eşi Serra Karadeniz, Trabzon Kadın Doğum ve Çocuk Hastalıkları Hastanesi'nde bir kız çocuğu dünyaya getirdi. Milli futbolcu mutlu haberi İsviçre kampında alırken bebeğe Naz adı verildi. 

'Sorun para değil' 

Aralarında PSV'nin de bulunduğu birçok takımın transfer listesinde yer alan Ergin Keleş'i babasının ikna ettiği öğrenildi. Genç futbolcunun babası Galip Keleş, "Bizim anlaşmazlığımızda derdimiz para değil, yaklaşım meselesiydi. Yine de Ergin'in kalmasından yana tavır koyacağız" dedi. Bordo - Mavili oyuncu için Galatasaray'ın da devrede olduğu ifade edilmişti. 


</TEXT>
</DOC>
