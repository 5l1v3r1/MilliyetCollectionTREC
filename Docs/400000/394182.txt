<DOC>
<DOCNO> 394182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sontur19.html </URL>
<DATE> 2005/11/11/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Diyarbakır Belediye Başkanı da Şemdinli olayını yorumladı 
</HEADLINE>
<TEXT>

     Diyarbakır Büyükşehir Belediye Başkanı Osman Baydemir, Şemdinli’de yaşanan olaylara ilişkin iki çağrıda bulunacağını ifade ederken, bunlardan ilkinin yurttaşlar ve hemşehrilerine olduğunu belirtti ve "sağduyulu ve metanetli olmak durumundayız" dedi. 
     Baydemir, Hilton Oteli’nde "BM’nin Binyıl Kalkınma Hedeflerinin Yerelleştirilmesi "konulu toplantının çıkışında, Şemdinli’de yaşanan olaylara ilişkin gazetecilerin sorularını yanıtladı., Baydemir, aydınlığa kavuşturulmamış, karanlıkta bırakılmış, her hukuk ve yaşam hakkı ihlalinin, her hukuk ve yaşam hakkı ihlalinin habercisi ve zemin hazırlayıcısı olduğunu söyledi. 
     Baydemir, çağdaş hukuk devletinde herkese düşenin, başta hükümete, yargıya ve güvenliğe düşen sorumluluğun, kimden gelirse gelsin hukuk ve hak ihlallerini ortaya çıkarmak, kamuoyunun bilgisine sunmak ve bağımsız yargıya teslim etmek olduğunu kaydetti. 
     Burada iki çağrıda bulunmak istediğini belirten Baydemir, bu çağırılardan ilkinin yurttaşlar ve hemşehrilerine, sağduyu ve metanet çağrısı olduğunu söyledi. 
     Baydemir, ikincisinin ise bu olayın maddi faillerinin kimliklerinin derhal açıklanarak yargıya teslim edilmesi olduğunu bildirdi. 
     Bir gazetecinin, "yaşanan olaylar ile bölgede yeniden kaos ortamı oluşturulmaya mı çalışıldığı" yönündeki sorusu üzerine Baydemir, şunları söyledi 
     "Bu hukuk ihlalini, bu saldırıyı aydınlığa kavuşturulabilirsek ve failleri yargıya teslim edilebilirsek, Türkiye geçmişi ile yüzleşmiş demektir. Türkiye, geçmişte karanlıkta kalmış olan ve yurttaşlarımıza, demokrasimize zarar vermiş olan hiç bir uygulamayı izin vermeyecek anlamına geliyor. Yok eğer bu olay karanlıkta kalırsa, aydınlık kaygım ve korkum 1993-1994 yıllarında yaşadığımız vakaların, nahoş olayların tekerrür edebileceği ihtimalini herkesin gözardı etmemesi gerekir." Şemdinli’deki olayların ikinci Susurluk vakası olarak değerlendirildiğinin hatırlatılması üzerine Baydemir, "aynı kanaatteyim. Ama bunun ilki gibi karanlıkta kalmaması gerekiyor. Ülke tarihinin geleceği açısından acı bir fırsatla karşı karşıyayız. Bu Türkiye’ye hukukun üstünlüğü ve çağdaş demokrasiyi yakalamada önemli fırsat sunuyor" dedi. 
     Şemdinli’ye gidip-gitmeyeceğine karşılık soruya Baydemir, bugün Ankara’da temaslarda bulunmaya çalıştığını, ihtiyaç hasıl olması durumunda Şemdinli’ye gideceğini kaydetti. 
     Olaylar karşısında yapılanların "yeterli olup olmadığı" yönündeki soruya karşılık Baydemir, TBMM’nin acilen oluşturacağı bir araştırma-inceleme komisyonunun Şemdinli’de hazır bulunması ve delillerin karartılmaması konusunda aktif çaba içinde olması gerektiğine inandığını söyledi. 
     "Başbakan ile görüşme talebine ne cevap aldığı" konusunda ise Baydemir, "bu konuda arayış ve çabamızı sürdüreceğiz" demekle yetindi. 
     
</TEXT>
</DOC>
