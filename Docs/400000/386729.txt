<DOC>
<DOCNO> 386729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sonspo27.html </URL>
<DATE> 2005/10/14/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Türk asıllı Kubilay Türkyılmaz Türkiye Almanya'ya daha yakın... 
</HEADLINE>
<TEXT>

     18. Dünya Kupası Avrupa elemeleri play-off baraj maçında Türkiye'nin rakibi olan İsviçre Milli Takımı ve Galatasaray'ın eski oyuncusu Türk asıllı Kubilay Türkyılmaz, İsviçre'ye göre Türkiye'nin Almanya'ya daha yakın olduğunu savundu. 
     Kubilay Türkyılmaz, İsviçre'nin genç oyunculardan kurulu bir takım olduğunu belirterek, ''2-3 yıldız oyuncusu var. İsviçre, kurada Türkiye'nin değil, İspanya'nın çıkmasını istiyordu. Seyirci atmosferi açısından Türkiye'yi istemiyorlardı'' dedi. 
     Kubilay, İsviçre'nin, Türk Milli Takımı'na karşı tek forvet oynayacağını ileri sürerek, ''İsviçre'nin kalecisi iyi değil. Ancak takım, kanat organizasyonlarında çok iyi. Göbekteki savunma oyuncuları kaliteli oyuncular. Bana göre Türkiye, burada tek forvetle oynamalı'' diye konuştu. 
     Fatih Terim'in A Milli Takım'ın başına geçmesinin oyuncuları olumlu yönde etkilediğini ifade eden Kubilay, ''Bu şekilde takım daha iyiye gitti. İsviçre Teknik Direktörü Köbi Kuhn ise babacan biri. Galatasaray'ın eski teknik direktörü Jupp Derwall'e çok benziyor'' dedi. 
     
</TEXT>
</DOC>
