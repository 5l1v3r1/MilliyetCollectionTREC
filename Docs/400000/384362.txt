<DOC>
<DOCNO> 384362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/magazin/amag.html </URL>
<DATE> 2005/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmi gibi.. İnandı ve ulaştı 
</HEADLINE>
<TEXT>


Belki de isimler gerçekten insanın kaderinde rol oynuyordur... En azından 'Türev'le 'En İyi Film' dalında Altın Portakal alan Ulaş İnan İnaç, yaşadıkları ve elde ettikleriyle bu tezi doğruluyor 

BİR PORTRE ASU MARO 

Hemen hemen her kategoride şaşırtan Altın Portakal'ın en çok konuşulan isimlerinden biri de, en iyi film ödülünü alan 'Türev'in yönetmeni Ulaş İnaç oldu. Altın Portakal'ı "Filmime güveniyordum, şaşırmadım" sözleriyle sük netle karşılayan Ulaş İnaç, kendisini tanıyanların da altını çizdiği gibi yere sağlam basan ve çok yönlü bir insan. 

Aileden başlayarak... 
Ulaş İnaç tam adıyla Ulaş İnan İnaç, Ankara doğumlu... Senarist bir anne ile hukukçu ama radyo ve televizyonda yapımcılık yapan bir babanın çocuğu. Küçüklüğünden hatırladığı, evde sürekli senaryo yazılması... Klasik müzik dinlenen, kitap okunan, konuşulan bir ev ortamı. Kendisinden 3 yaş küçük erkek kardeşi Atıl İleri de Boğaziçi'nde felsefe okumuş ve şimdi televizyon yönetmeni. 2 kardeşin adlarından anlaşılacağı üzere, solcu bir anne ve babanın çocukları... 1972 doğumlu Ulaş, 12 Mart sonrası henüz annesinin karnındayken hapishaneyle tanışmış bir çocuk. 

Müzik yaparak gezdi 
Liseyi İstanbul'da Saint Benoit'da okuyan Ulaş İnaç, öğrenciyken öykülerle, senaryo denemeleriyle ufak ufak yazmaya merak sarmış. Bu arada ailesinin de teşvikiyle yarı zamanlı olarak İstanbul Üniversitesi konservatuvarının keman bölümüne yazılmış. Daha o zamandan çok yönlü bir gençmiş, müzik ve edebiyat dışında fiziğe de çok düşkünmüş. Nitekim, lise bittikten sonra Fransa'ya fizik okumaya gitmiş, ama bir yandan da Poitier Konservatuvarı'nın şan bölümüne devam etmiş. 
3 sene koltuğunda 2 karpuzu taşıdıktan sonra, müzik ağır basmış ve Paris Konservatuvarı'na geçmiş. Bu arada bir müzik grubuyla Avrupa'nın çeşitli kentlerinde konserler vermiş "La Boheme" operasından, "Sihirli Flüt"ten aryalar seslendirmiş. 

Almodovar çarpışması 
Ondan sonrası, bas olarak Paris Operası'nda geçen yıllar... Birlikte çalıştığı isimler arasında Peter Brook da var, Jeanne Moreau da. Tam döneceği sene de yolu Carmen Operası'nı sahnelemeye gelen Almodovar ile kesişmiş ama kısa bir çarpışma. "Ondan feyz almadım" diye belirtiyor özellikle. 
Paris'teyken senaryo yazmaya ağırlık vermiş Ulaş İnaç. Hatta bir Türk'ün gözüyle Fransa'yı hicvettiği 'Picasso Kötüdür' adlı senaryosunu da bir Fransız yapım şirketi satın almış. 
Fransa'da geçen 13-14 senenin ruhuna çok şey kattığını kabul etse de, bir miktar da hayal kırıklığına uğramış. Ama bu, entegrasyon sorunundan kaynaklanmıyor. "Hiç ırkçılıkla da karşılaşmadım" diyor. Onun derdi, geçtiğimiz yüzyıla kadar korkunç dehalar çıkarmış bir medeniyetin bir çöküş dönemi yaşaması. "Benim şahsi düşüncem, Avrupa medeniyeti, miyadını doldurmuştur" diyor. İşte bu düşünce, 2 yıl önce filmlerini yapmak üzere yurda dönmesine neden olmuş. 

Döndü çünkü.. 
"Sinema yapmak için insan niye Türkiye'ye dönmeyi tercih eder " diye sorulacak olursa, "Senaryolarımı kendi alçakgönüllü imk nlarım dahilinde hayata geçirmek istiyordum" diyor. Onu cesaretlendirense Zeki Demirkubuz ve Nuri Bilge Ceylan'ın filmleri olmuş. Her ikisinin de hem filmlerini, hem tavırlarını çok beğeniyor. Dünyadan sevdiği yönetmenlerden ilk ağızda saydıkları ise Bergman, Lelouch, Tarkovski, Orson Welles. 

Çok para gerekmez 
Böylece geliyoruz 'Türev'in doğuşuna. Sürekli öne sürülenin aksine, sinema için fazla para gerekmediğine inanıyor Ulaş İnaç. Aktüel kamerayla çektiği filminde arkadaşının evini mek n olarak kullanmaktan da, bir kız arkadaşını kandırıp figüran yapmaktan da çekinmiyor. Oyuncularını da tesadüflerle buluyor denebilir. 

Bağırmayan usta 
Filmin 2 kadın oyuncusundan Gülçin Santırcıoğlu'yla bir yemekte tanışıyor. Ortak konuları opera. Laf lafı açıyor ve sinemaya, oradan da Ulaş'ın hayal ettiği filme geliyor. Günlerce senaryo üzerine konuştuklarını, kendisini oyuncu olarak düşündüğünü, sonra öğrendiğini anlatıyor Santırcıoğlu. Önce insan olarak, sonra yönetmen olarak yere göğe koyamıyor İnaç'ı. "Bizi rahat bırakan, hiçbir zaman boğmayan ve bağırmanın yönetmenlik olduğu fikrini çürüten biri" diyor "Fikirlere de açık, bir yönetmen genellikle oyuncunun fikrini sormaz senaryoyla ilgili. Ulaş bizim fikrimizi de dinledi. Zaten böyle bir paylaşım olmasaydı filmdeki o samimiyet de ortaya çıkmazdı." 
Sonuçta fazla bir maddi olanağa sahip olmadan, sadece hayal ederek ve inanarak bir şeyler yapılabileceğini, başarıya ulaşılabileceğini gösterdi Ulaş İnan İnaç. Belki de isimler gerçekten insanın kaderinde rol oynuyordur... 


</TEXT>
</DOC>
