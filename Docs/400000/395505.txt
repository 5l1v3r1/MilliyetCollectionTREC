<DOC>
<DOCNO> 395505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sonsiy33.html </URL>
<DATE> 2005/11/16/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Bir "ulema" açıklaması da AKP'li Gündüz'den... 
</HEADLINE>
<TEXT>

     AK Parti Grup Başkanvekili İrfan Gündüz, CHP’nin, "gayet ucuz, cılız, sığ ve seviyesiz bir şekilde Başbakan Recep Tayyip Erdoğan’a ve AK Parti’ye sataşmasını" esefle kınadıklarını belirterek, "Bizim laikle, Cumhuriyet’le, ülkemizin dirliği ve bütünlüğüyle, sosyal devlet anlayışıyla, üniter yapımızla asla bir sıkıntımız yoktur" dedi. 
     Gündüz, TBMM’de basın toplantısı düzenleyerek, CHP Grup Başkanvekili Haluk Koç’un sözlerine cevap verdi. 
     AK Parti’nin, Türkiye’de siyaset geleneğini seviyeli hale getirmeye çalışan ve siyaseti nezaketle yapmaya çalışan bir parti olduğunu ifade eden Gündüz, şunları söyledi 
     "Yıllardır ne söylemleri ne de düşünceleriyle milletten beklediği desteği hiçbir zaman bulamayan bir CHP’nin kabul görmeyen, millet vicdanında asla nakıs bulamayan bu tavrına karşılık, kendi kurultayları arifesinde sanki kaynayan bir kazan gibi, ne zaman kendi içlerinde bir çekişme olursa, bunu dışarıya yansıtan bir üslupla, gayet ucuz, cılız, sığ ve seviyesiz bir şekilde Sayın Başbakan’a ve AK Parti’ye sataşmasını esefle kınıyoruz. 
     Sayın Haluk Koç, bir grup başkanvekili gibi oturduğu koltuğun sorumluluğuna yakışır şekilde konuşacağı yerde, sıradan bir partili gibi, ağzından çıkanı kulağı duymayan bir eda içinde. Bu söylemler, öyle umuyorum ki CHP’nin sağduyulu tabanını da rahatsız etmektedir. 
     Alim ile ayetullah arasındaki farkı bile göremeyen bir anlayışı ve bu anlayışın ifade ettiği düşünceleri, yüce milletimizin izanına havale ediyoruz." Ekonomi ve dış politikada tüm dünyayı imrendiren gelişmeler yaşandığını ifade eden Gündüz, "Böyle bir ortama Türkiye’nin gündemini kısır çekişmelerle tüketmeye çalışmak, makro ekonomideki güzelliklerin topluma yansımasını engelleyerek, bu güzelliğin toplumda yeşermesini, refahın gelişmesini istemeyenler aslında aydınlık geleceği karartmaya çalışanlardır" diye konuştu. Gündüz, Güneydoğu Anadolu Bölgesi’ndeki son hareketlerin arkasında da bunların olduğunu söyledi. 
     İrfan Gündüz, "Nereye kadar giderse gitsin, sorumlular cezalandırılacaktır" şeklinde olaya devlet tarafından el konulduğu bir dönemde, lüzumsuz siyasi polemiklerle olayı sulandırmaya çalışmanın, milletin geleceğine atılan kara bir leke olduğunu savundu. 
     
     YÜZÜNCÜ YIL ÜNİVERSİTESİ 
     Van Yüzüncü Yıl Üniversitesi’ndeki olayların yargıya intikal ettiğini, bu rağmen konuyla ilgili sürekli yorumlar yapıldığını, adeta yargı bağımsızlığını hiçe sayan adımlar atıldığını ileri sürdü. Bu davranışların hukuka ve yargıya hakaret anlamına da geldiğini savunan Gündüz, yargının "gözbebeği" olduğunu ve örselenmemesi gerektiğini söyledi. Gündüz, yargının kararlarının, sanki hükümetin bir icraatı gibi kamuoyuna takdim edildiğini de ileri sürerek, bu davranışlardan kaçınılmasını istedi. 
     
     "CEHALETİN TA KENDİSİ..." 
     Gündüz, bir gazetecinin, "Sayın Başbakan’ın türban sorununun çözümü için önerdiği ulema Türkiye’de var mıdır Bu sözden kastı ne olabilir " sorusunu da şöyle yanıtladı 
     "Türkiye’de ilahiyat fakülteleri vardır, bu fakültelerde İslam hukukçuları vardır, İslami ilimler sahasında ihtisas yapan çok kaliteli profesörlerimiz vardır. Bunun yanında bir de Din İşleri Yüksek Kurulu vardır. Sayın Başbakan’ın ifade etmeye çalıştığı ’bu meseleyle ilgili bir otorite lazımsa, bu işin ehli..." anlamında söylenmiş bir sözdür. Bunun dışında öküzün altında buzağı arayarak başka bir anlam çıkarmak, aslında cehaletin ta kendisidir." 
     
     "HAYIR GETİRMEZ" 
     Bir başka gazetecinin, "Bu işi Avrupa İnsan Hakları Mahkemesi’ne AİHM Sayın Abdullah Gül’ün eşi götürmüştü. Bir taraftan orada çözüm aranırken, Sayın Başbakan’ın ’ulema çözsün" açıklaması bir çelişki değil mi " sorusunu da Gündüz, şöyle cevaplandırdı 
     "Bu konuşma, Danimarka’da yapılmış bir konuşma ve Kopenhag Kriterleri çerçevesinde söylenmiş bir söz. AB’de eğer dini herhangi bir konuda değerlendirme yapmak gerekirse, konuyla ilgili Hıristiyan din adamları, yetkili din adamlarının verdiği değerlendirmelere itibar etmek gerekir. Yoksa Haluk Koç gibi bilmediği konuda fetva vermek, aslında hiç kimseye hayır getirmez." İrfan Gündüz, Van Yüzüncü Yıl Üniversitesi ile ilgili konuşmanın yargıya müdahale anlamına geldiğini ilişkin sözlerini hatırlatarak, AİHM kararı için konuşmanın çelişki olup olmadığına ilişkin soruya da "Kanun başka şey, hukuk başka şey. Kanun, hukuk anlamına gelmez. 
     Karar verildikten sonra yorum yapabilirsiniz. Ama yargı sürecindeyken, yargı mensuplarını belli bir yere sevk etme anlamına gelebilecek her türlü söylemden kaçınmak, yargı bağımsızlığı açısından önemlidir" karşılığını verdi. 
     Din görevlilerinden fetva isteminin hukuki olup olmadığı yolundaki soru üzerine de Gündüz, şöyle konuştu 
     "Mahkemelerde bile bilirkişi gerektiğinde yargıçlar, bilirkişiyi nereden temin ediyorlar Konuyla ilgili müesseselerden. O anlamda söylenmiş bir sözdür. Bilirkişi anlamındadır. Karırı verecek yargıysa, gerekli gördüğünde işin ehli adamlardan görüş alabilir, Ona göre de değerlendirmesini yapar. Bilirkişi, son kararı veren kişi değildir." Hiçbir faydası olmayan kısır çekişmelerin konjonktürü yok etmesinden korktuğunu belirten Gündüz, yönetimlerin, özgürlükle güvenlik arasında tercihe zorlanmaması gerektiğini kaydetti. Gündüz, son günlerde çıkarılan olayların belki de yabancı sermayeyi ürkütmeye yönelik adımlar olduğu değerlendirmesini de yaptıklarını bildirdi. 
     
     ULEMA 
     İrfan Gündüz, bir gazetecinin "ulema nedir " sorunu yanıtlarken de "Ulema, bu işin yetkilisidir, bilenlerdir. Hastalandığınızda pratisyen hekime değil, uzmana gidiyorsunuz. Her meselede ekonomik alanda, siyasi alanda, dış politikada işin uzmanları ve bilenine danışarak yol bulmak önemlidir. Bu anlamda söylenmiş bir sözdür" diye konuştu. Gündüz, şöyle devam etti 
     "Sayın Başbakan’ın ifade ettiği şey, ’Sadece başörtüsüyle ilgili değil, dini hemen hemen her konuda, Avrupa’da mesele Hıristiyanları ilgilendiren bir meseleyse, Hıristiyanların en yetkilisinin düşüncesi alınarak karar verilmelidir. Avrupa İnsan hakları Mahkemesi, bütün Avrupa’nın insan haklarına yönelik bir mahkemeyse, kararlarında, toplum vicdanını kanatmayan, herkes tarafından benimsenen kararlar vermek istiyorsa, bu işin uzmanlarına danışarak karar verirse daha doğru karar verir’ anlamında söylenmiş bir sözdür. 
     Her konuda keşke siyaset ilimin öncülüğünde icra edilse. Objektif kriterlere göre hangi sahada olursa olsun doğruları bulsa ve gösterse, siyaset de bunu eline alıp hayata geçirse... Söylemek istediğim her konuda ilim öncülük etse. Söylemek istediğim bu. Sakın ha yanlış anlamayın, yanlış yazmayın. Keşke her konuda biz bir bilenin dediğine uyarak tavrımızı belirlesek." 
     
     LAİKLİK 
     İrfan Gündüz, son olarak da "Bizim laikle, Cumhuriyet’le, ülkemizin dirliği ve bütünlüğüyle, sosyal devlet anlayışıyla, üniter yapımızla asla bir sıkıntımız yoktur. Gayet memnunuz. Laikliği, Türkiye’nin en büyük teminatı ve toplumsal yapının, huzurun çimentosu olarak görüyoruz. Bunu sulandırmaya hiç kimsenin hakkı yoktur" diye konuştu. 
     
</TEXT>
</DOC>
