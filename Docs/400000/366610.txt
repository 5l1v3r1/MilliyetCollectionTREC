<DOC>
<DOCNO> 366610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/yasam/yas01.html </URL>
<DATE> 2005/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Lüks semtlerin kadın hırsızları 
</HEADLINE>
<TEXT>


Ataşehir'de iyi giyimli 3 kadın bir daireyi soyarken yakalandı. Kadınların birçok lüks semtte soygun yaptıkları anlaşıldı 

ELVAN EZBER İstanbul 

Ataşehir'de kapısını kırarak girdikleri daireden 20 bin YTL değerinde ziynet eşyası çaldığı öne sürülen 3'ü kadın 4 kişi suçüstü yakalandı. 
Özel güvenlik görevlileri, 3 gün önce 34 ZM 2449 plakalı otomobille Gardenya Blok önüne gelen 4 kişiyi, şüphelenerek takibe aldı. Araçtan inen iyi giyimli 3 kadının, kapısını kırarak 6. katta bulunan İlhan Ünal'ın dairesine girdiklerini belirleyen görevliler, dışarıda bekleyen Mehmet Karakaya'yı 41 etkisiz hale getirdiler. Görevliler, durumu bildirdikten sonra polis ekibini beklemeye başladılar. 

Tornavida çektiler 
Bu sırada 3 kadın, çaldıkları mallarla binadan dışarı çıktıklarında özel güvenlik görevlileriyle karşı karşıya geldiler. Tornavida ve bıçakla tehditler savurarak camları kırıp kaçmaya çalışan Melahat Çağlar 25 , Aynur Irklı 26 , Nilüfer Altan 27 isimli 3 kadın, olay yerine gelen polis ekiplerince yakalandılar. 
Gözaltına alınan ve parmak izi bırakmamak için ellerine erkek çorapları geçirdikleri ileri sürülen biri erkek 4 zanlının, 26 Şubat 2005 günü İçerenköy'de, 16 Temmuz 2005 günü ise Göztepe'de aynı yöntemle hırsızlık olaylarına karıştıkları belirtildi. 
Lüks semtlerde dolaşan zanlıların, gözlerine kestirdikleri binalara girdikleri ve boş daireleri soydukları kaydedildi. 


</TEXT>
</DOC>
