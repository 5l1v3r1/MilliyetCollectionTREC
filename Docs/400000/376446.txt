<DOC>
<DOCNO> 376446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sonsiy11.html </URL>
<DATE> 2005/09/07/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Tan Telafer'deki halk ile terörist unsurlar karıştırılmamalı 
</HEADLINE>
<TEXT>

     Dışişleri Bakanlığı Sözcüsü Namık Tan, ABD güçlerinin operasyon düzenlediği Irak’ın kuzeyindeki Telafer’de şehirde yaşayan halk ile şehir dışından gelmiş terörist ve direnişçi unsurların karıştırılmaması gerektiğini söyledi. 
     Tan, haftalık basın toplantısında, "Irak ve ABD güçlerinin Telafer’de düzenlediği operasyona" ilişkin bir soru üzerine, Türkiye’nin, Telafer’deki duruma çözüm bulunması için uzun süreden beri gayret sarf etmekte olduğunu söyledi ve şunları kaydetti 
     "Telafer’deki harekat başlamadan, ABD makamları, Telafer’de çok uluslu güce yönelik, halkın huzurunu da kaçıran silahlı saldırıların bir süreden beri tırmandığı gerekçesiyle, bu kentte belirli hedeflere yönelik sınırlı bir operasyon düzenlemenin, askeri açıdan zaruret haline geldiğini bildirmiştir. Telafer’deki operasyonla ilgili olarak hassasiyetlerimiz bu vesileyle bir kez daha güçlü bir şekilde ABD makamlarının dikkatine getirilmiş ve kentte sivil halkın hiçbir surette zarar görmemesi için azami özenin gösterilmesi istenmiştir." Türkiye’nin Telafer’de şehir halkı ile şehir dışından gelmiş terörist ve direnişçi unsurların karıştırılmaması gerektiğini öteden beri vurgulayageldiğini belirten Tan, "Türkiye, ayrıca şehirde farklı kesimler arasındaki huzursuzluğun kaynağının doğru teşhis edilmesi gerektiğini belirtmektedir. Hatırlanacağı üzere kısa bir süre önce Sayın Bakanımız, Telaferli aşiret ve grupların liderlerini Ankara’da bir araya getirerek aralarında uzlaşı zemini oluşturulmasına katkı sağlamıştır. Türkiye, bu yöndeki çabalarını sürdürecektir" dedi. 
     Tan, Telafer halkının çok olumsuz yaşam koşulları altında yaşadığını, Türkiye’nin, bu koşulların süratle düzeltilmesinin sağlanması gerektiğine inandığını ve bu konuda elinden gelen katkıyı yapmaya hazır olduğunu belirtti. 
     Telafer’e en kısa zamanda insani yardım ulaştırmak ve daha uzun vadeli olarak şehirdeki bazı altyapı sorunlarının çözülmesine destek sağlamak üzere hazırlıkların tamamlandığını belirten Tan, Türk Kızılayı’nın kısa zamanda şehre acil yardım malzemesi göndermesi için taraflarla temas halinde bulunulduğunu ifade etti. 
     Dışişleri Bakanlığı Sözcüsü Namık Tan, gerek Telafer’e acil yardım ulaştırılması, gerek sivil halkın operasyondan etkilenmemesi yönünde Amerikan makamlarıyla temasların sürdürüleceğini de kaydetti. 
     
</TEXT>
</DOC>
