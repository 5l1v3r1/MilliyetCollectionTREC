<DOC>
<DOCNO> 377781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sonsiy10.html </URL>
<DATE> 2005/09/12/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Tiyatrocular Halıcılardan özür dileyen bakan bizden de dilesin 
</HEADLINE>
<TEXT>

     TOBAV, halıcılar ve Rus turistler hakkında açıklamalar yapan fakat ardından özür dileyen Bakan Koç’un tiyatroculardan da özür dilemesi gerektiğini bildirdi. 
     TOBAV ve birçok sivil toplum kuruluşu Kültür ve Turizm Bakanı Atilla Koç’un Devlet Tiyatroları konusundaki icraatlarıyla ilgili TOBAV’da bir basın toplantısı düzenledi. Toplantıya DT Genel Müdür eski Yardımcısı, TOBAV Başkanı Tamer Levent de katıldı. Sanatçılardan Mehmet Ege ve Mehmet Atay hazırlanan bildiriyi okurken, "Sayın Bakan 30 yıldır tatile gitmiyorum diyor ama Turizm Bakanlığı yapıyor", "Sayın Bakan 30 yıldır tiyatroya gitmiyorum diyor ama Kültür Bakanlığı yapıyor", "Sayın Bakan genel müdür vekili olarak atadığı kişinin Royal Academy mezunu olduğunu sanıyor" dediler. 
     
     HALICILAR-RUSLAR 
     Halıcılar ve Rus turistler hakkında açıklamalar yapan fakat ardından özür dileyen Bakan Koç’un tiyatroculardan da özür dilemesi gerektiğini bildiren TOBAV sanatçıları, genel müdürlerin sanatçıların tercihiyle tayin edilmesi gerektiğini kaydetti. 
     
     "GERÇEK KÜLTÜR ADAMLARI BAKAN OLSUN" 
     Sanatçılar gerçek kültür adamlarının bakan yapılması gerektiğini belirterek, 1 Ekim’de açılacak tiyatro sezonuna zorluklarla hazırlanıldığını ifade ettiler. Sanatçılar, "Devlet Tiyatrosu kapansın" tartışmalarına da "Cumhuriyetin ışığını söndürmeye çalışanlar için önlerindeki engellerden biriysek kapatın bizi" dediler. 
     
     MİNE ACAR HAKKINDAKİ DAVAYI GERİ ÇEKTİ 
     TOBAV sanatçıları Mine Acar’ın geçtiğimiz günlerde açtığı ve kazandığı bir davayı temyize götüren Devlet Tiyatrolarının temyizini geri çektiğini belirterek Lemi Bilgin’in de aynı durumla karşı karşıya geldiğini, ancak davaya devam edildiğini ve Bilgin’in alnının akıyla genel müdürlük yaptığına işaret ettiler. Sanatçılar, aklanması söz konusuyken artık Acar’ın aklanamayacağını iddia ettiler. 
     Sanatçılar Acar’ın bu hareketinden sonra reji asistanı kadrosu alacağını ve Cumhurbaşkanı’ndan genel müdürlük kararnamesi çıkmasını bekleyeceğini dile getirdiler. 
     Bakanlığın sanat kurumlarıyla ilgili yeni yasa çalışması içinde olduğunu belirten sanatçılar bakanlığın kendisini bu kadar zorlamamasını, eğer iyi niyetlilerse bu yasayı kendilerinin üç günde hazırlayabileceğini bildirdiler. 
     
     SANATÇILAR ZOR DURUMDA 
     Devlet Tiyatrosu sanatçısı Mehmet Ege 16’ncı rejisini yaptığını, ancak ilk kez sanatçıların ezber yapmakta bu kadar güçlük çektiğine şahit olduğunu belirtirken, son günlerde Devlet Tiyatroları’nda yaşanan olayların sanatçıları olumsuz yönde etkilediğini kaydetti. 
     Devlet Tiyatroları eski baş rejisörü Erhan Gökgücü ise Bakanın "Tiyatrocular 3 milyar maaş alıyor" sözlerinden sonra bazı ev sahiplerinin kirayı artırmak için sanatçıları zorladıklarını dile getirdi. 
     
</TEXT>
</DOC>
