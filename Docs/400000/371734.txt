<DOC>
<DOCNO> 371734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/guncel/axgun01.html </URL>
<DATE> 2005/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'un dokusunu keçeyle hissettiren sergi 
</HEADLINE>
<TEXT>


Keçe sanatçısı Selçuk Gürışık, Topkapı Sarayı'nın bacalarını keçeyle kapladığı 2003 tarihli sergisindeki çalışmalarına yenilerini ekledi. Sanatçı, Londra'da sergilediği yapıtlarında, İstanbul'un mimari öğelerini ve simgelerini kullandı 

Aslı Onat 

Topkapı Sarayı'nın bacalarını 2003'te keçeyle kapladığı sergisiyle büyük ilgi toplayan keçe sanatçısı Selçuk Gürışık'ın yeni yapıtlarını da içeren "Felt It Again" adlı sergisi Londra'daki The Lethaby Gallery'de açıldı. 
Selçuk Gürışık'ın 2003 yılında Topkapı Sarayı'nda, ardından Almanya'nın Karlsruhe şehrinde ziyarete açılan sergisinin yeni yapıtlarla desteklenen son ayağı, 17 Ağustos'ta Central Saint Martins College of Art and Design bünyesindeki The Lethaby Gallery'de açıldı. 

Kelime oyunu 
Sanat ve akademi çevrelerinin büyük ilgi gösterdiği serginin açılışında Türkiye'nin Londra Kültür ve Turizm Müşaviri Tolga Tüylüoğlu da hazır bulundu. 
Serginin, 'yeniden hissetmek' şeklinde Türkçeleştirilebilecek olan ismi, bir de kelime oyunu barındırıyor. 'Felt' kelimesi İngilizce'de hem keçe anlamına geliyor hem de 'feel' hissetmek fiilinin geçmiş zamanı olarak kullanılıyor. 

Renklerdeki tepki 
Sergide Gürışık'ın kaftanlardan esinlenerek ürettiği heykelsi kostümleri, duvar halısı, tavan çatkısı gibi objeleri ile sanatçının İstanbul - Mardin arasında birlikte çalıştığı ustaların yerel işleri bulunuyor. 
Gürışık, sergisiyle ilgili olarak şunları söylüyor "Bu sergide yapmak istediğim, İstanbul şehrinin bir şekilde oraya gitmemiş insanlara yaşatılması. Ürünlerde İstanbul'un harabelerinden esinlenmiş mimari öğeleri ve kültür simgelerini kullandım. 
Şehrimizin doğallığındaki azalmaya tepki olarak yalnızca siyah, bej ve kahverengi gibi doğal renklere yer verdim. 
Yapıtlar arasında Osmanlı el yazması, İsa'yı gösteren bir Bizans mozaiği ve Ermeni kantocusu figürleri de var". 

Müzik, hissi destekliyor 
Sergide, Selçuk Gürışık'ın işlerine Selim Atakan'ın tramvay, martı, sokak satıcıları vb. sesleri içeren "İstanbul Gürültüleri" adlı kaydı eşlik ediyor. Bu mek n sesleri de sergiyi gezenlerin İstanbul'u hissetmesine yardımcı oluyor. Ayrıca sanatçının British Museum'da keçe ustalarıyla yaptığı çalışmanın belgeseli ve onların ürünlerinin slaytları da yine sergi kapsamında gösterilecek. 
Anadolu'da unutulmaya yüz tutmuş keçe sanatının ustalarının tekrar hatırlanmasını sağlayan Gürışık, "Keçe ustalarımız, bugün üniversitede öğrencilere keçe yapımını gösterebilecek konumda. Ayrıca eylül ayında keçe üzerine bir konferans düzenlenecek. 
Keçe preslenerek üretiliyor. Yüzyıllardır bizim kültürümüzde kullanılan bu yöntem, yanmaz kumaşlar, uzay kumaşları ve yüksek teknoloji ürünü kumaşların yapımında da kullanılıyor. Aileler de konuya ilgi duymaya, çocuklarını çırak olarak keçe ustalarının yanına göndermeye başladı" diyor. Gürışık'ın sergisi 31 Ağustos'a kadar izlenebilecek. 


</TEXT>
</DOC>
