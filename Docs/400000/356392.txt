<DOC>
<DOCNO> 356392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sontur49.html </URL>
<DATE> 2005/06/28/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Gaziosmanpaşa’da 4 kişinin öldürülmesi olayında 2 kişi gözaltına alındı 
</HEADLINE>
<TEXT>

     Gaziosmanpaşa’da, iki grup arasındaki anlaşmazlıkta 4 kişinin öldürülmesi olayına ilişkin 2 kişi gözaltına alındı. 
     Organize Suçlar Şube Müdürlüğü ekipleri, Gaziosmanpaşa’da Nisan ayında, bir kapkaç çetesi üyesi oldukları bildirilen Kadir Kaş, Savaş Akman, Ferhat Ece ve Yaşar Sorguç’un, uyuşturucu ticareti yaptığı öne sürülen başka bir grup üyeleri tarafından öldürüldüğünü tespit etti. 
     Bu grubu takibe alan ekipler, olaya karışan bazı kişilerin Eyüp’teki bir evde gizlendiğini belirledi. Savcılıktan alınan izinle eve operasyon düzenleyen polis, A.T ile Ş.L’yi gözaltına aldı. 
     Evdeki aramada, 1 adet MP5 otomatik silah ile 2 adet ruhsatsız tabanca ele geçirildi. Balistik incelemede, bu silahların cinayet olaylarında kullanılmadığı anlaşıldı. Zanlıların şubedeki sorgu ve işlemleri sürüyor. 
     Terör örgütü gibi hücre evleri şeklinde yapılanmaya gittiği belirtilen kapkaç çetesinin elebaşı olduğu iddia edilen Ş.Ş de geçen ay İstanbul’da yakalanarak tutuklanmıştı. 
     
</TEXT>
</DOC>
