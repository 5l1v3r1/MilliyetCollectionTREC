<DOC>
<DOCNO> 368233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/spor/spo08.html </URL>
<DATE> 2005/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Magic Hidayet 
</HEADLINE>
<TEXT>


ÖZEL HABER GÖKHAN TÜRE 


Kim derdi ki bir gün yeryüzünün en uzun boylu guardı Türkiye'den çıkacak diye... 
Bir dönem pivotların parmakla gösterildiği, fizik olarak Avrupalı rakiplerin hep gerisinde kaldığımız spor sahalarında, en iri cüsseli oyun kurucunun Türk olacağını söyleyeni "deli" diye tefe koyarlardı... 
Evet ister inanın, ister inanmayın... Ama Los Angeles Lakers'ın, 70'li ve 80'li yıllardaki Kareem Abduljabbar'lı efsane kadrosunun "efsane guardı" Magic Johnson'dan sonra basketbol dünyasının gördüğü ilk ve tek oyun kurucu Hidayet Türkoğlu... 
2.08'lik boyuyla Lakers'ı bir "maestro" gibi yöneten ve hem inanılmaz sayıları, hem de "Magic" sihirbaz lakabını almasını sağlayan "büyüleyici" güzellikteki asistleriyle sayısız şampiyonluğuna imzasını atan Earvin "Magic" Johnson'ın veliahtı Hidayet... 

Leyla hocanın keşfi 
O, basketbola veda ettikten yıllar sonra, O'nunla aynı ligde, NBA'de Orlando Magic formasıyla boy gösteren Hidayet'i diğer guardlardan ayıran, Magic Johnson ile bütünleştiren özelliği ise fundamental dağarcığında "oyun kuruculuk" özelliğinin olması... Küçük yaşlarda, Efes Pilsen'in altyapısında antrenörü Leyla Çalışkan'ın, iri fiziğine rağmen üzerinde ısrarla uyguladığı bu eğitim, 2.08'lik Hidayet'i, diğer uzunlardan ayıran bir "artı" olarak yıldız oyuncunun hanesine yazıldı. Ve şimdi A Milli Takım coachu Bogdan Tanjevic, O'nun, çoğunlukla perde arkasında kalan ve unutulmaya yüz tutan bu özelliğinden faydalanmak için kolları sıvadı. Hido, hazırlık maçlarında Tanjevic tarafından soyundurulduğu bu görevde üzerine düşeni en iyi şekilde yapmaya çabalıyor... Tanjevic, guardların boylarının 1.80, 1.90, 1.95 arasında değiştiği rakiplere karşı Milli Takım için bu durumu avantaja dönüştürmeye çalışıyor. 
Ve artık herkes, Hidayet'in bu hünerini 2005'te Sırbistan Karadağ'da yapılacak Avrupa Şampiyonası'nda konuşturmasını bekliyor... 

'Paniğe gerek yok' 
Peki Hidayet bu durumdan memnun mu, değil mi Sırbistan'a "Magic Hido" olarak damgasını vuracak mı İşte yıldız oyuncunun bu sorulara yanıtı 
"Takım olarak henüz form tutamadık. Ancak turnuvanın başlamasına h l bir aydan uzun bir süre var. Bu yüzden endişe edecek bir durum yok. Ne kadar geç forma girersek o kadar iyi. Oyun kuruculuk görevine gelince öncelikle bu anlamda Magic Johnson gibi bir efsane ile kıyaslanmak benim için gurur verici. Tabii ki ben geçmişte bu iş için de eğitildim. Ama şu anda bu pozisyonda kadromuzda Kerem Tunçeri, Ender Arslan ve Barış Ermiş gibi kaliteli isimler de var. Antrenörümüz Tanjevic benim fizik ölçülerimi rakiplere karşı bir avantaj olarak kullanmak istediğinden beni guard olarak oynatmayı planlıyor. Benim işim verilen görevi en iyi şekilde yerine getirmek. Ben de bunun için çalışıyorum. Umarım başarılı olurum. Ben ve tüm takım arkadaşlarımızın da amacı ve ortak hedefi zaten bu." 


</TEXT>
</DOC>
