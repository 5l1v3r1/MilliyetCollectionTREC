<DOC>
<DOCNO> 395606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/dunya/adun.html </URL>
<DATE> 2005/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İşkence sığınağı 
</HEADLINE>
<TEXT>


Bağdat'ta Saddam'a rahmet okutan keşif İçişleri Bakanlığı'na bağlı, yeraltı sığınağından bozma gizli bir cezaevinde işkenceden geçirilmiş, bazıları açlıktan ölmek üzere olan 173 tutuklu bulundu 

DIŞ HABERLER SERVİSİ 


Irak'ta başkent Bağdat'ın Cadırıyye Mahallesi'nde İçişleri Bakanlığı'na bağlı, yeraltındaki sığınaktan bozma gizli bir cezaevi kompleksinde, bazıları açlıktan ölmek üzere, çoğu işkence görmüş 173 tutuklu bulundu. Bölgede pazar günü kayıp bir çocuğu bulmak amacıyla operasyon düzenleyen Amerikan askerlerinin tesadüfen bulduğu gizli cezaevinden yansıyan bilgiler, dünyayı bir kez daha sarstı. İnsan hakları kuruluşları, AB ve Washington, olayı kınayıp Irak yönetiminden açıklama istedi. 
173 tutuklunun çok kötü şartlarda bulunması, Saddam Hüseyin diktatörlüğünün ardından ülkeye insan haklarına saygılı bir yönetim getireceğini vaat eden ABD'nin desteğindeki Bağdat hükümetinde de büyük rahatsızlık yarattı. 
Irak Başbakanı İbrahim Caferi, gazetecilere önceki gün yaptığı açıklamada, bir cezaevindeki 173 kişinin yetersiz beslenmeden mustarip olduğu konusunda kendisine bilgi verildiğini, bu kişilere "bir çeşit işkence yapıldığına ilişkin ifadeler olduğunu" söyledi. Caferi, bu kişilerin daha iyi bir yere nakledildiklerini ve tıbbi bakım altına alındıklarını açıkladı. 

Kötürüm edildiler 
İçişleri Bakanlığı yetkililerinden Hüseyin Kemal de CNN'e yaptığı açıklamada, "2 yıl içinde Bağdat'ta bu kadar kötü bir olayla karşılaşmadım. Birkaç mahk mun vücutlarının bazı bölümlerinde derileri yüzülmüştü, 2 kişi dayaktan kötürüm olmuştu" dedi. 
Cezaevine "göz kulak olmakla" görevli 18 yaşındaki Seif Saad'a göre, 173 kişi güvenlik güçlerinin operasyonları sırasında bombalama eylemleriyle ilgili sorgulanmak üzere gözaltına alındı. 
Üzerinde Şii milis gücü Bedir Tugayları'nın üniformasını andıran bir giysi olan Saad, tutuklular arasında Şii, Sünni ve Kürtlerin yanı sıra Suriye ve Mısırlıların da olduğunu söyledi. 
Gizli cezaevi, devrik lider Saddam Hüseyin'in kızlarından birine ait küçük bir sarayın altındaki eski bir sığınaktan dönüştürülmüş. 

Saddam sorguda yumruklanmış 

Irak'ın devrik lideri Saddam Hüseyin'in, sorgulama sırasında Şiilerin kutsal isimlerinden İmam Hüseyin ve İmam Abbas'a küfretmesi üzerine, zabıt k tiplerinin yumruklu saldırısına uğradığı iddia edildi. Saddam'ın davasına yakın bir Iraklı avukat, AFP'ye yaptığı açıklamada, Saddam Hüseyin'in yediği yumruklarla alnından hafif şekilde yaralandığını söyledi. Avukata göre, Saddam Hüseyin'e Körfez Savaşı sonrası Kerbela'daki İmam Hüseyin ve İmam Abbas'ın türbelerinin hedef alınıp alınmadığının sorulması üzerine Saddam, "Kimden bahsediyorsunuz, şu g..çüler mi " dedi. Bu sözler üzerine 2 zabıt k tibi, Saddam'ı yumruklamaya başladı, Saddam da kendini savunmaya çalıştı. Bir sorgu h kiminin araya girmesiyle kavga sona erdi. 

Ebu Gıreyb çağ atladı 

CBS televizyonu 2004 Nisan'ında Amerikan askerlerinin çektiği hatıra fotoğraflarını yayımlayarak, Bağdat yakınlarındaki ABD denetimindeki cezaevi Ebu Gıreyb'de tutuklulara işkence yapıldığını belgelemişti. Bush yönetimini zor durumda bırakan işkence skandalının ardından Ebu Gıreyb yenilendi. Cezaevinde artık tutuklular kafalarına çuval geçirilmiş ve elektrik tellerine sarmalanmış şekilde bir tenekenin üzerinde durmaya zorlanmıyor. Newsweek'in son sayısında, dizginlenmek amacıyla ellerinden, ayaklarından özel bir koltuğa bağlanmış bir tutuklunun fotoğrafı yer aldı. "Dizgin koltuğu" olarak anılan ceza yöntemi, Ebu Gıreyb'de genel olarak kabul gören bir yöntem. 


</TEXT>
</DOC>
