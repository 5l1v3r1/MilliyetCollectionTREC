<DOC>
<DOCNO> 378541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/spor/spo01.html </URL>
<DATE> 2005/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Asper davet bekliyor 
</HEADLINE>
<TEXT>


CENGİZ MALGIR 


İstanbul'u ve Beşiktaş'taki günlerini unutamayan Malmö kalecisi Asper, dün arkadaşlarıyla birlikte Sultanahmet Camii, Ayasofya Müzesi ve Kapalıçarşı'yı gezdi. Kiralık olarak geldiği Siyah - Beyazlılar'dan Daum istemediği için gittiğini söyleyen başarılı file bekçisi, Trabzonspor'u 5-0 yendikleri maçı da unutamadığını belirtti. 
İnönü Stadı'na tekrar çıkacağı için çok heyecanlı olduğunu vurgulayan Asper, karşılaşma öncesinde Beşiktaş taraftarının kendini çağırması durumunda tribünleri selamlamaya gideceğini ifade etti. İsveçli kaleci, Kartal'a yeniden gelme konusunda ise, "Her an her şey olabilir, ne olacağı bilinmez" yorumunu yaptı. 

Pahl'ın son şansı 

Beşiktaş maçı, Malmö Teknik Direktörü Tom Pahl için son şans olarak gösteriliyor. İsveç ekibinin yönetiminin, alınan kötü sonuçların ardından İstanbul'da yenilmeleri durumunda Pahl'ın görevine son verebileceği öğrenildi. Pahl ise, takımının dün akşam İnönü Stadı'nda yaptığı çalışma öncesi, "Şampiyonlar Ligi'nden elendik ve bu bizim son şansımız. Ancak Beşiktaş'ı Türkiye'de yenmenin çok zor olduğunu biliyoruz. Elimizden geleni yapacağız. Defans ağırlıklı oynayacağız. Beraberlik iyi sonuç olur. Maçın favorisi Beşiktaş" dedi. Prahl, son dönemde sadece Rize - Beşiktaş karşılaşmasını izleme fırsatı bulduğunu ve oyun planını da bu maça göre kurduğunu ifade etti. 

Sağduyu çağrısı 

DİVAN Kurulu Başkanı Şeref Nasır, İnönü Stadı'nda 2 sezondur yaşanan olayların kulübe maddi ve manevi zarar verdiğine işaret ederek, taraftarları sağduyuya davet etti. Nasır, "Sonuç ne olursa olun rakiplerimizin yönetici, teknik adam ve sporcularına kötü sözler sarfetmek, çirkin davranışlarda bulunmak ve spora siyaset karıştırmak, tel örgüsüz tarihi stadıyla Beşiktaş taraftarına yakışmaz" dedi. 

Uşak, Kartal'ı emsal gösterdi 

UŞAKSPOR Başkanı Asım Kalelioğlu, Beşiktaş gibi Tahkim Kurulu'na başvurarak affedilmeyi isteyeceklerini açıkladı. Karşıyaka ile oynanan olaylı maçın ardından 2 maç saha kapatma cezası alan takımı gibi, Beşiktaş'ın da cezasını çekmesi gerektiğini belirten Kalelioğlu, "Büyük kulüp diye Beşiktaş affediliyorsa, bizim de affedilmemiz gerekir" diyerek tepkisini ortaya koydu. 

İsmini Gökhan Keskin'den aldı 

SAKATLIĞI nedeniyle yüzündeki maskeyle antrenmanlara çıkan Gökhan Zan, kulübün resmi internet sitesinde taraftarın sorularını yanıtladı. Adının, şu an antrenörlüğünü yapan Gökhan Keskin'den geldiğini belirten Gökhan Zan, "Beşiktaş formasını giymek, inanılmaz bir duygu, tek kelime ile muhteşem" diye konuştu. 



</TEXT>
</DOC>
