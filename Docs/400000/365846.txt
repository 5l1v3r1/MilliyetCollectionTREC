<DOC>
<DOCNO> 365846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/son/sondun12.html </URL>
<DATE> 2005/07/31/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
İran, AB'nin teklifini bekliyor 
</HEADLINE>
<TEXT>

     İran Dışişleri Bakanlığı Sözcüsü Hamid Rıza Asefi, Natanz'daki uranyum zenginleştirme çalışmalarına başlamayı ''şimdilik düşünmediklerini'', İsfahan'daki nükleer enerji çalışmalarına ''kesinlikle başlayacaklarını'' bildirdi. 
     Asefi, düzenlediği basın toplantısında, Uluslararası Atom Enerjisi Ajansı'na IAEA gönderilmek üzere bir mektup hazırladıklarını ve mektubu bugün göndereceklerini söyledi. 
     Mektupta, İsfahan'daki çalışmaları IAEA denetiminde başlatacaklarını bildirdiklerini belirten Asefi, ''İsfahan'daki çalışmalar milli gurur meselesidir. Bunu halk istiyor, halkın iradesi önünde daha fazla duramayız'' dedi. 
     Natanz'daki uranyum zenginleştirme çalışmalarına başlamayı ''şimdilik düşünmediklerini'' ama İsfahan'daki nükleer enerji faaliyetlerine ''kesinlikle başlayacaklarını'' vurgulayan Asefi, İsfahan'daki çalışmaların IAEA müfettişlerinin kontrolü altında olacağına dikkat çekti. 
     
     NÜKLEER ENERJİ MÜZAKERELERİ 

     Almanya, Fransa ve İngiltere ile yapılan müzakerelerde belirlenen sürenin yarın sona ereceğini anımsatan Asefi, ''Daha fazla bekleyemeyiz'' dedi. Üç AB ülkesinin sunacakları önerinin bir hafta ertelenmesi talebini kabul etmediklerini belirten Asefi, ''Biz nükleer enerji sorununu Avrupa ülkeleriyle uzlaşarak çözmek istiyoruz ama onlar daha önce aldığımız kararlara sadık kalmadılar. Buna rağmen müzakerelere devam edeceğiz'' diye konuştu. 
     Avrupa ülkelerinin sunacakları öneriyi değiştirdikleri ve öneride uranyum zenginleştirme konusundan bahsetmedikleri yönünde haberler aldıklarını dile getiren Asefi, ''Her şeye rağmen yarını beklediklerini'' söyledi. 
     İran'ın nükleer enerji dosyasının BM Güvenli Konseyi'ne götürülmesi konusuna da değinen Asefi, dosyanın Güvenlik Konseyi'ne gönderilmesinin hiçbir hukuki dayanağı olmadığını savundu. ''Güvenlik Konseyi dünyanın sonu değil'' diyen Asefi, ''Dosyanın oraya gitmesinin bizim için daha iyi olacağını düşünenler de var. Dosyayı Güvenlik Konseyi'ne göndermekle bir netice alamazlar'' dedi. 
     
     'AHMEDİNECAD ABD'YE GİDECEK' 

     Cumhurbaşkanı seçilen Mahmud Ahmedinecad'ın görevi devraldıktan sonra, eylül ayında yapılacak BM Genel Kurulu'na katılmak için New York'a gideceğini doğrulayan Asefi, Ahmedinecad'ın ziyareti sırasında, ABD'de yaşayan İranlılar ile görüşeceğini söyledi. Asefi, Ahmedinecad'ın New York'ta, İranlı Yahudiler ile görüşeceğine ilişkin iddiaları reddetti ve bunların ''siyonist çevreler'' tarafından ortaya atıldığını öne sürdü. 
     ''Ahmedinacad'ın iktidara gelmesiyle yabancı yatırımların engelleneceği'' yönünde bazı söylentiler olduğunun hatırlatılması üzerine Asefi, ''Ahmedinecad, dış yatırımlara engel olmayacağını açıkladı. Biz yabancı yatırımlara olumlu yaklaşıyoruz. Yabancı yatırımlar gelecek hükümet döneminde de devam edecek'' dedi. 
     Asefi, İran'ın Irak'ın kuzeyine operasyon düzenleyeceği yönündeki bir soruyu yanıtlarken de kesinlikle böyle bir planlarının olmadığını, kuzey Irak'taki sorunların Irak hükümeti tarafından çözülmesinden yana olduklarını söyledi. 
     AB, teklifini 1 hafta içinde sunacak 
     AB'nin üç büyüğü İngiltere, Almanya ve Fransa'nın, İran'ın nükleer programı konusunda bu ülkeye bir hafta içinde tekliflerini sunacağı bildirildi. 
     İngiltere Dışişleri Bakanlığı'ndan yapılan açıklamada, "İngiltere, Almanya ve Fransa dışişleri bakanları ile AB yüksek temsilcisinin, İran'ın nükleer faaliyetleri konusundaki baş görüşmecisine, tam ve ayrıntılı teklifleri İran'a bir hafta içinde sunacağını yazdığı" belirtildi. 
     Açıklamada, İran'ın, AB'nin teklifini bugün sunmazsa bazı nükleer faaliyetlerine yarından itibaren yeniden başlayacağı yönündeki açıklamasıyla ilgili olarak, "Bunun gereksiz ve zarar verecek bir adım" olduğu ifade edildi. 
     Açıklamada, "Onları Paris anlaşmasına aykırı düşecek tek yanlı adım atmamaları konusunda uyarıyoruz, çünkü bu görüşmelerin sürmesini çok zorlaştıracaktır" denildi. 
     İran Ulusal Yüksek Güvenlik Konseyi sözcüsü Ali Agamuhammedi, İran televizyonuna, AB'nin tekliflerini bugün sunmazsa yarın İsfahan uranyum dönüşüm tesisinde faaliyetlerine başlayacağını söylemişti. Agamuhammedi, bu faaliyetlerin BM denetçileri gözetiminde olacağını belirtmişti. 
     AB, İran'ın uranyum zenginleştirmeyi, nükleer yakıtın işlenmesi ve ilgili faaliyetlerini durdurması karşılığında bu ülkeye bazı ekonomik ve siyasi teşvikler öneriyor. 
     AB, İran'ı nükleer programını durdurmaması halinde, ABD'nin İran'ın nükleer dosyasını BM Güvenlik Konseyi'ne götürmesi çabalarını desteklemekle tehdit ediyor. 
     ABD ve AB, İran'ın nükleer programıyla nükleer silah elde etme çabasını gizlemesinden şüphelenirken, Tahran nükleer programının elektrik enerjisi elde etme amacı güttüğünde ısrar ediyor. 
     
</TEXT>
</DOC>
