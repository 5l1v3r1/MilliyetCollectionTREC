<DOC>
<DOCNO> 370748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/ekonomi/aeko.html </URL>
<DATE> 2005/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Orduya sözleşmeli subaylar geliyor... 
</HEADLINE>
<TEXT>


Kamu Personeli Tasarısı'nda 'sözleşmeli subay ve astsubay' tanımı yer aldı. Tasarı uyarınca, memur adayları 'Anayasa'da ifadesi bulunan Türk milliyetçiliğine sadakatle bağlı kalacağını' öngören bir yemin edecek 

AHMET ERHAN ÇELİK Ankara 

Hükümet aylardır üzerinde çalıştığı Kamu Personeli Kanunu Tasarısı taslağını memur sendikalarında tartışmaya açtı. Taslakta ilk defa "sözleşmeli subay ve astsubay" tanımına yer verildi. Bir cümleden ibaret olan bu düzenleme "Hükümet profesyonel silahlı kuvvetler için ilk adımı attı" şeklinde değerlendirildi. 
Toplam 154 maddelik taslakta kamu personeli "memur, sözleşmeli personel, geçici personel ve diğer kamu görevlileri asker, hakim, savcı, öğretim elemanları " diye 4 ayrı grupta tanımlandı. Memur ve sözleşmeli kategorisinde yer almayan "Diğer kamu görevlileri" tanımı ise aynen şöyle yapıldı "Hakimler ve savcılar, subay, sözleşmeli subay, astsubay, sözleşmeli astsubay, uzman erbaş ve uzman jandarmalar ile kadrolu veya sözleşmeli istihdam edilen öğretim elemanları." 

Mali haklar saklandı 
Devlet Bakanı Mehmet Ali Şahin tarafından memur sendikalarına dağıtılan taslakta 12 sayfanın eksik olması dikkat çekti. Bu sayfaların mali ve özlük haklarını düzenleyen maddeleri kapsadığı belirtilirken, memur, sözleşmeli unvan ve sayılarını düzenleyen cetvellere de yer verilmedi. Taslağın ana hatları şöyle 

Türk milliyetçisi yemini 
Memur adayları memur olabilmek için, "Anayasa'da ifadesi bulunan Türk milliyetçiliğine sadakatle bağlı kalacağını" öngören bir yemin metni imzalayacak. Bu metni imzalamayan göreve başlatılmayacak. Yemin metnindeki ifadeler şöyle düzenlendi 
"Türkiye Cumhuriyeti Anayasası'na, Atatürk ilke ve inkılaplarına, Anayasa'da ifadesi bulunan Türk milliyetçiliğine sadakatle bağlı kalacağıma kanunları milletin hizmetinde tarafsızlık ve eşitlik ilkelerine bağlı kalarak uygulayacağıma Türk milletinin milli, ahlaki, insani, manevi ve kültürel değerlerini benimseyip, koruyup, bunları geliştirmek için çalışacağıma insan haklarına ve Anayasa'nın temel ilkelerine dayanan milli, demokratik, laik bir hukuk devleti olan Türkiye Cumhuriyeti'ne karşı görev ve sorumluluklarımı bilerek, bunları davranış halinde göstereceğime, namusum ve şerefim üzerine yemin ederim." 

Grev hakkı olmayacak 
Bir memur emekli olduğunda, memuriyetten çekildiğinde ya da vefat ettiğinde kadrosu silinecek. Böylece yerine yeni memur alınmayacak. Kadrosuz memur ve pozisyonsuz sözleşmeli personel çalıştırılamayacak. Sözleşmeli personele iş sürekliliği güvencesi tanınmayacak. İlk defa memur veya sözleşmeli personel olarak göreve alınacaklar merkezi sınava girecek. Memurluktan sözleşmeli personel statüsüne, sözleşmelilikten memurluğa geçişlerde sınav şartı aranmayacak.Memurlar ve sözleşmeli personel, siyasi partilere üye olamayacak. Siyasi ve ideolojik eylemlere katılmayacak. Aralıksız 15 yıl süreyle sözleşmeli personelin olarak çalışanlar görev, yetki ve sorumluluklarını ihmal etmedikleri sürece sözleşmeleri yenilenecek.Memurlar ve sözleşmeli personel, greve karar veremeyecek, grev düzenleyemeyecek, ilan edemeyecek ve bu yolda propaganda yapamayacak. 

1 yıl aday memur süresi 
Memurlar ve tam zamanlı sözleşmeli personel, Türk Ticaret Kanunu'na göre tacir veya esnaf sayılmalarını gerektirecek bir faaliyette bulunamayacak, ticari ve sınai işletmelerde görev alamayacak.Aday memurluk süresi bir yıl olarak belirlendi. Eğitim ve stajda başarılı olan ve adaylık süresi sonunda personel ve başarı değerlendirmesi olumlu olan adaylar memur olarak atanacak. Subay ve astsubayların çalışma süresi ve görevden uzaklaştırılmalarına ilişkin bugün varolan düzenlemeler de taslak kapsamı dışında tutuldu. Subay ve astsubaylara disiplin cezaları yine ancak askeri mahkemelerce verilebilecek. 

Şahin'den 'Grev hakkı için milletvekillerine gidin' tavsiyesi Hükümetin Anayasa'nın 53. ve 54. maddelerini değiştirerek memurlara toplu iş sözleşmesi ile grev hakkı tanımayı planladığı öğrenildi. 
Memur sendikacılarından edinilen bilgiye göre Bakan Şahin memurlara "Grev ve toplu sözleşme için kendi AKP milletvekillerimizin de bazı kaygıları var. Sizin de milletvekilleri ve Meclis nezdinde girişimde bulunmanız gerekiyor" tavsiyesinde bulundu. Sendikacıların ise Başbakan Erdoğan'ın memurlarla ilgili Anayasa değişiklikleri konusunda açık beyanda bulunmasını istediği öğrenildi. Ancak Şahin, "Böyle bir taahhütte bulunamayız" yanıtını verdi. 
Anayasa'nın 53. maddesi işçilere toplu iş sözleşmesi hakkı tanırken, memurların işveren konumundaki hükümetle toplu görüşmesine imk n tanıyor. Anayasa'nın grev ve lokavt hakkını düzenleyen 54. maddesi ise yalnızca işçi sendikalarını konu ediyor. Anayasa'nın 53. ve 54. maddeleri Şahin'in ifade ettiği gibi değiştirilecek olursa, memurlar da işçiler gibi toplu iş sözleşmesi yapma ve greve çıkma hakkı kazanacak. 


</TEXT>
</DOC>
