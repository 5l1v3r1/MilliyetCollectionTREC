<DOC>
<DOCNO> 359891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/son/sontur07.html </URL>
<DATE> 2005/07/10/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Diyarbakır'da 45 günde 72 kişiyi akrep soktu... 
</HEADLINE>
<TEXT>

     Diyarbakır'da, 45 günde, 72 kişiyi akrep soktuğu, 22 kişinin de yılan tarafından ısırıldığı bildirildi. 
     Diyarbakır Devlet Hastanesi Acil Servis Sorumlusu Dr. Murat Orak, yaz mevsimiyle akrep sokmaları ve yılan tarafından ısırılma olaylarında artış yaşandığını söyledi. 
     Bazı vatandaşların akrep sokmaları ve yılan ısırmalarını ilkel yöntemlerle tedavi etmeye çalıştığını belirten Dr. Orak, şunları kaydetti 
     ''Son 45 günde 72 kişi akrep, 22 kişi de yılan sokması nedeniyle hastanemizde tedavi altına alındı. Bazı vatandaşlar, akrep veya yılan sokmasıyla karşılaştıklarında, sokulan bölgeyi kesip, kanı emiyor ya da bağlıyor. Bunlar tedavide yanlış yöntemlerdir. En doğru tedavi yöntemi, en yakın sağlık birimine ulaştırılan hastaya yılan ve akrep serumu verilmesidir.'' 
     
</TEXT>
</DOC>
